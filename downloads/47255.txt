Consiglio Regionale della Valle d'Aosta - Oggetto del Consiglio n. 3549 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3549 del 17 aprile 2024 - Resoconto
OGGETTO N. 3549/XVI - Interpellanza: "Soluzione delle
problematiche riguardanti gli uffici e gli utenti della
Motorizzazione civile regionale".
Bertin (Presidente) -
Punto n. 32. Ha chiesto la parola
la consigliera Foudraz, ne ha facoltà.
Foudraz (LEGA VDA) -
L'anno scorso, precisamente era il 5
aprile 2023, il nostro gruppo aveva già presentato un'iniziativa
analoga, che riguardava appunto delle segnalazioni in merito agli
uffici della Motorizzazione regionale poiché si erano verificati
alcuni disguidi all'utenza ed erano disguidi relativi
all'impossibilità di ritirare pratiche già espletate e ultimate. In
quell'occasione riguardavano soprattutto cambi di proprietà di
intestazione di mezzi agricoli nello specifico. Considerato che è
trascorso un anno dalla presentazione dell'interpellanza di cui ho
appena parlato, si ritiene quindi opportuno fare il punto della
situazione per capire se le problematiche a suo tempo evidenziate
si siano risolte, poiché l'impegno che lei, Assessore, si era preso
allora era quello di cercare di non correre dietro ai problemi ma
provare a darsi un tempo variabile tra i 3 e i 6 mesi per dare
delle risposte ai problemi quotidiani che l'utenza si trovava ad
affrontare. Erano problemi legati soprattutto alla mancanza di
personale negli uffici, lo stesso personale, vorrei sottolineare
con forza che comunque si è sempre reso molto disponibile nei
confronti degli utenti e che ha sempre cercato di svolgere al
meglio il proprio lavoro. Purtroppo però, se non si incrementano le
risorse umane, la problematica persiste.
Perché dico questo? Perché a distanza di un anno purtroppo ho
ricevuto nuove segnalazioni, perché sembrerebbe che sostanzialmente
non sia cambiato molto, anzi, no, qualcosa per la verità è
cambiato. Se prima gli utenti stazionavano fuori dall'edificio
sperando che qualcuno aprisse loro le porte degli uffici, ora
invece stazionano sempre lì davanti ma chi è dentro non li vede
perché ci sono le tende abbassate. Non c'è un campanello fuori per
poter avvisare che si è fuori che si sta aspettando per poter
entrare a ritirare i documenti, è vero che si può telefonare, ormai
quasi tutti siamo dotati di cellulare, però a me viene da dire che
possono una volta esserci anche delle persone di una certa età che
magari non hanno il cellulare dietro, non hanno dimestichezza con
la telefonia mobile e quindi chiamare gli uffici è un'operazione un
pochino complicata. Io ritengo, ma probabilmente è un mio pensiero,
magari anche sbagliato, non lo so, però penso che gli uffici che
sono aperti al pubblico, che hanno comunque delle funzioni di dare
dei servizi al pubblico debbano lavorare seguendo delle modalità
che permettano all'utenza di accedere ai locali. Non mi risulta che
ci siano altre realtà dell'Amministrazione regionale che lavorano
in questa modalità, con le tende abbassate e chiusi dentro, non si
può accedere agli uffici. Mi fa strano, se non altro ci sono degli
orari prestabiliti e dei giorni prestabiliti in cui l'utenza si può
recare. Ripeto nuovamente che questa non vuole essere una critica
nei confronti di coloro che stanno lavorando negli uffici della
Motorizzazione, perché si fanno veramente in quattro per sbrigare
tutte le pratiche che ci sono, però probabilmente ci sono degli
ordini superiori che forse dovrebbero un pochino essere rimodulati.
Per questi motivi io chiedo all'Assessore se effettivamente le
problematiche che affliggevano gli uffici e gli utenti della
Motorizzazione regionale si siano risolte e, nel caso sussistano
ancora questi disguidi, quali saranno le possibili azioni che si
intendono intraprendere per risolvere la problematica.
Presidente -
Risponde l'assessore Bertschy.
Bertschy (AV-VdA Unie) -
Grazie collega Foudraz. Devo
dire che non avevo ben inteso di che segnalazioni parlasse, però
magari non ho capito io, in ogni caso avrei esordito, e mantengo
quest'esordio ringraziandovi, sia lei che il collega Distort,
perché l'anno scorso, quando avevamo parlato di
quest'interpellanza, c'era stata da parte vostra la capacità anche
di capire che le cose non possono migliorare nel giro di pochi
giorni, c'è la volontà anche di approfondire l'argomento, avevamo
avuto modo anche di incontrare direttamente le strutture, quindi
non tanto per me, perché giustamente abbiamo un ruolo politico e
qui dobbiamo dare le risposte giuste, però per le strutture avere
il tempo anche di uscire da un continuo lavoro sotto pressione,
perché quelli sono tra gli uffici e le strutture
dell'Amministrazione regionale quelle che io chiamo "in frontiera",
perché ci sono uffici dove si fa il lavoro per l'interesse della
comunità e dei cittadini, che però non vedono mai un cittadino e
uffici invece che i cittadini li vedono, sovente li vedono quando
hanno fretta, quando hanno necessità, quando sono anche un po'
arrabbiati e quindi quei dipendenti per me sono dei dipendenti da
curare nella maniera migliore possibile, perché sono quelli che
prima di tutti incontrano per l'Istituzione le persone. In questo
senso, ripeto, l'atteggiamento vostro come opposizione l'ho trovato
un atteggiamento maturo, anche questa presentazione la trovo
rispettosa in particolare di chi in questo momento lavora lì.
Rispetto alla segnalazione puntuale, farò delle verifiche,
perché credo sia più giusto prendersi l'impegno di farlo piuttosto
che dare una risposta parziale. L'ufficio lavora ad appuntamento ma
lavora ad appuntamento non per creare un disservizio ma per creare
un servizio; se quest'appuntamento non è ancora sufficiente,
bisognerà migliorarlo, però è inutile continuare a portare gente
dentro i servizi se poi le stesse persone non possono fare i
servizi per dare le risposte, perché credo sia comprensibile come
in qualsiasi azienda dove c'è un momento di lavoro, c'è un momento
di pensiero, c'è un momento di organizzazione, se è sempre aperto,
questo non si può fare, però - ripeto - verificherò e lo farò con
la massima attenzione quello che ha detto, perché si possa
migliorare.
Rispetto all'anno passato, il numero totale dei dipendenti della
Motorizzazione civile è rimasto pressoché invariato ma sono
avvenuti notevoli miglioramenti, nel senso che abbiamo avuto la
possibilità di sostituire il personale che era a tempo determinato
con del personale a tempo indeterminato, è stata persa
un'esaminatrice che è stata assunta in un'altra Amministrazione
attraverso una procedura concorsuale, ma abbiamo incrementato in
maniera importante il numero di esaminatori, che attualmente
ammontano a sette, dei quali uno abilitato allo svolgimento dei
soli esami teorici, due abilitati allo svolgimento degli esami
patenti M A1, A2 e A e B e quattro abilitati allo svolgimento degli
esami AM A1 e B, oltre al dirigente che svolge tutte le patenti. Di
qui a breve avremo la possibilità di abilitare un'ulteriore risorsa
entro i prossimi mesi per gli esami AM A1 e B e avremo un'ulteriore
risorsa soprattutto per gli esami di patente superiore. Il tema
grosso, che era anche quello della risposta per gli esami delle
patenti, è un tema che è stato affrontato e direi si sono fatti
notevoli passi in avanti.
Il nuovo personale abilitato allo svolgimento in tutti gli esami
delle moto (due unità) sta attualmente consentendo di far fronte
alle notevoli richieste provenienti dagli utenti private delle
autoscuole, senza ricorrere, come è avvenuto negli ultimi due anni,
a un esaminatore esterno in quiescenza. Tale incremento di
personale esaminatore ha dunque consentito in generale una migliore
ripartizione delle sedute di esame fra tutti gli esaminatori,
andando a salvaguardare la copertura dei singoli uffici che solo in
rari casi, ad esempio, malattia, hanno presentato criticità. Questi
numeri che hanno presentato un lieve miglioramento in termini di
presenza in ufficio ricezione dell'utenza, consegna delle pratiche,
supporto telefonico, ci danno l'energia per andare avanti,
ovviamente abbiamo bisogno ancora di personale. Nei piani
assunzionali il concorso D per ingegneri dove dovevano arrivare tre
nuove unità sappiamo tutti come è andato, l'ho già detto due volte
in aula, così non lo ripeto, e ci sarà l'assegnazione di un solo
ingegnere, mentre però speriamo che il concorso C2, che è in fase
di svolgimento, ci permetterà di assumere un'ulteriore unità che è
già stata inserita e un'altra che è stata inserita. Vorremmo
inserire un usciere proprio per le cose che lei diceva di modo che
ci sia un minimo di attività di accoglienza, e qui per venire alla
prima della risposta. Nel caso sussistano tuttora disguidi, quali
siano le azioni che si intendano intraprendere, un po' gliele ho
anticipate, diciamo che l'indennità che abbiamo inserito prima nel
FUA e poi in via definitiva con il nuovo contratto hanno dato
finalmente interesse anche a quella posizione di lavoro e ci sono
richieste d'interessamento, che speriamo diventino delle mobilità,
non perché vogliamo sottrarre il personale ad altri uffici ma
perché evidentemente lì ce n'è ancora più bisogno che da altre
parti. Su questo lavoreremo, lavoreremo anche per migliorare ancora
quest'indennità perché sono lavori importanti, con responsabilità e
queste vanno pagate. Le dico che, per esempio, in merito alla
questione delle patenti superiori, sono state di molto incrementate
in questo ultimo anno le patenti; nel solo mese di aprile sono
previsti esami per abilitare ventotto candidati, quindi ventotto
nuovi autisti che sono tanta roba in questo momento. Ci saranno nel
corso della primavera-estate i lavori per la ristrutturazione del
centro revisioni che comporteranno sicuramente un'organizzazione
diversa per un periodo ma che permetteranno, alla fine di questo
lavoro d'investimento, un migliore servizio sia per le persone che
anche per i lavoratori, perché quello è uno dei posti in cui
abbiamo istituito delle indennità proprio perché è necessario
trovare delle persone motivate per svolgere quest'attività, che
anche questa è di fondamentale importanza in particolare per le
imprese.
Cantiere in corso... se possibile, faremo tutto quello che si
può fare per migliorarlo ancora, prendo la sua segnalazione come
un'ulteriore segnalazione per migliorare i servizi e ringrazio
ancora dell'atteggiamento, perché credo che dobbiamo tutelare tutti
i servizi dell'Amministrazione, soprattutto quando si tratta di
servizi così importanti.
Presidente -
Consigliera Foudraz, a lei la parola per la
replica.
Foudraz (LEGA VDA) -
Ringrazio l'Assessore per la
risposta, sono contenta che apprezzi l'atteggiamento, anche perché
io sono una che pensa che un atteggiamento battagliero e
guerrigliero non porti da nessuna parte, perché probabilmente le
cose vanno condivise, quando ci sono dei problemi, vanno esposti
perché siamo qui per risolverli, quindi questo è il mio approccio
che io ho di solito verso tutte le tematiche. Condivido in pieno
con lei quello che ha detto, perché il personale della
Motorizzazione regionale, come ho già detto anche l'anno scorso, lo
sottolineo, è sempre molto cortese e disponibile nei confronti di
tutti, veramente si fanno in quattro per cercare di sbrigare tutte
le pratiche e anche lei lo ha affermato. Effettivamente dei
miglioramenti ci sono stati perché non mi sono più pervenute
segnalazioni che riguardano problematiche degli esaminatori per gli
esami delle varie categorie di patente, quindi io riconosco che, da
quel punto di vista, si è fatto un passo avanti. Cerchiamo magari
anche di procedere nello stesso senso anche per quanto riguarda il
personale amministrativo, che poi materialmente manda avanti le
pratiche, quindi quelli che stanno dietro ai banconi, perché non
dobbiamo perdere queste importanti risorse professionali.
L'auspicio quindi che io mi auguro è quello che prima della fine di
questa legislatura l'organico della Motorizzazione regionale possa
essere al completo per dare la giusta gratificazione a chi lavora e
i servizi corretti all'utenza.
Presidente -
Sospendiamo adesso brevemente i lavori del
Consiglio per arieggiare i locali. Il Consiglio è sospeso.
La seduta è sospesa dalle ore 17:07 alle ore 17:28.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK