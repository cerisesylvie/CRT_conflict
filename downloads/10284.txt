Consiglio Regionale della Valle d'Aosta - Oggetto del Consiglio n. 1277 del 6 giugno 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1277 del 6 giugno 1990 - Resoconto
OGGETTO N. 1277/IX - QUADRO CONOSCITIVO DEL FENOMENO DROGA IN
VALLE D'AOSTA. (Interrogazione)
PRESIDENTE:
Do lettura dell'interrogazione presentata dai
Consiglieri Monami Cristina e Mafrica, iscritta al punto 8
dell'ordine del giorno.
INTERROGAZIONE
Continuano a permanere preoccupanti nella nostra Regione i
sintomi di una sempre maggiore estensione del fenomeno droga
(interventi delle forze dell'ordine, aumento del numero di
sieropositivi, tragici casi di overdose).
Allo scopo di avere un quadro conoscitivo della situazione e
dell'efficacia degli interventi messi in atto dalla Regione,
i sottoscritti Consiglieri regionali del Gruppo comunista
INTERROGANO
gli Assessori competenti per conoscere:
1) i dati disponibili sulla attuale diffusione del consumo di
sostanze stupefacenti, comparati con quelli degli anni
precedenti;
2) i dati relativi alla utilizzazione delle strutture
sociosanitarie operanti nel campo delle tossicodipendenze (Unità
Operativa per l'assistenza ai tossicodipendenti, comunità
terapeutica di Talapè);
3) i dati relativi all'organizzazione degli incontri di
prevenzione previsti dal progetto Arianna ed un giudizio sulla loro
efficacia;
4) se è stata data attuazione alla disposizione della legge
58/89 che prevede l'erogazione di contributi pari al 25% del costo
del lavoro in caso di assunzione di ex-tossicodipendenti.
PRESIDENTE:
Ha chiesto la parola l'Assessore alla Sanità
ed Assistenza sociale, Lanièce; ne ha facoltà.
LANIECE (DC):
Nel dichiararmi d'accordo con i colleghi
interroganti e con tutta la popolazione sulla preoccupazione per il
crescente diffondersi del fenomeno droga anche nella nostra
Regione, vorrei fare una premessa indispensabile e cioè che i dati
statistici relativi a tale piaga sociale non sempre riescono ad
avere un aggiornamento tale da rendere conto con tempismo assoluto
dell’evoluzione della realtà quotidiana. E' questo
un aspetto che emerge dalla lettura, anche superficiale, della
documentazione che ho chiesto che mi fosse predisposta per
consentirmi di rispondere all'interrogazione in oggetto e che
volentieri metto a disposizione dei colleghi.
Il dato relativo ai decessi di assuntori di stupefacenti, come
detto nel freddo linguaggio burocratico, segnala, purtroppo anche
in questo primo semestre, un episodio tragico che ha destato pena e
sgomento in tutti noi e che penso sia alla base dell'interrogazione
stessa.
In fatto di diffusione degli stupefacenti viviamo in una realtà
penosa e le prospettive per il futuro non ci inducono certo a
facili ottimismi. Cerchiamo di fare quanto sta in noi per porre un
argine al dilagare del fenomeno, ma non ce la sentiamo di fare
previsioni che non avrebbero un fondamento affidabile e che
sarebbero soltanto cabalistiche.
Vengo ora a rispondere punto per punto all'interrogazione.
Primo. Anche nei primi cinque mesi di quest’anno
è stata sequestrata droga e si è trattato: di 63 grammi di eroina,
di 1.006 grammi di cocaina, di 36 grammi di cannabis hashish e di 4
grammi di altri tipi, per un totale di 1.111 grammi di sostanze
stupefacenti, oltre a 10 grammi tra fiale, compresse, dosi,
ecc.
Nei cinque mesi scorsi sono state effettuate 33 operazioni di
polizia contro traffico, spaccio ed altri reati connessi alla droga
(legge 685/75), con 41 persone denunciate, 21 delle quali in stato
di arresto.
I dati che in qualche misura possono essere correlati alla
diffusione del consumo delle sostanze stupefacenti sono quelli
forniti periodicamente dal Ministero degli Interni attraverso
l'osservatorio permanente sul fenomeno droga. Il prospetto
completo, che trasmetterò ai colleghi interroganti, mette a
confronto i dati relativi al periodo 1984/1989 con quelli relativi
all'ultimo semestre forniti dalle forze dell’ordine
e mostra in effetti un intensificarsi delle operazioni di sequestro
di sostanze stupefacenti, peraltro in gran parte destinate a
mercati diversi dalla Valle d'Aosta, e dei casi di denuncia per
traffico e spaccio.
Secondo: utilizzazione delle strutture pubbliche operanti nel
campo delle tossicodipendenze. Dal settembre 1988, data di inizio
della sua attività, l’Unità Operativa per
l'assistenza ai tossicodipendenti è entrata in contatto con 445
soggetti, 441 dei quali residenti in Valle, pari al 76, 6%, e 104,
pari al 23,3%, non residenti in Valle, questi ultimi in buona parte
detenuti a Brissogne.
La presa in carico, con formulazione ed attuazione di un
programma terapeutico-medico e psico-sociale è stata effettuata per
260 soggetti, 200 dei quali residenti, pari al 76,9%, e 60 non
residenti, pari al 23,1%.
I dati anzidetti, riferiti alle stime fatte sulla base delle
indagini conoscitive del 1987/88, che ipotizzavano circa n. 700
consumatori di droghe, mostrano una buona capacità del Servizio ad
agganciare l'utenza. In effetti, dai dati dell'Osservatorio
permanente sul fenomeno droga del Ministero degli Interni, risulta
che a livello nazionale le strutture pubbliche e private
percepirebbero soltanto il 20% del fenomeno globale, contro il
nostro 50% dei residenti stimati come consumatori.
Pure per quanto riguarda il problema della sieropositività, dai
dati della relazione presentata in seno al gruppo tecnico di lavoro
AIDS per la Valle d'Aosta, emerge un andamento migliore che nel
resto d'Italia.
Per quanto concerne la comunità terapeutica di Talapè e le altre
strutture sociosanitarie operanti sul territorio regionale, come
per altri problemi legati alla lotta contro il fenomeno droga, ho a
disposizione, e la fornirò ai colleghi interroganti, la relazione
relativa all'attività del 1989.
Terzo. Gli incontri di prevenzione previsti dal "Progetto
Arianna", approvato con legge regionale n. 6 del 1990, sono
iniziati come previsto e si sono svolti nel periodo compreso tra il
12 marzo ed il 12 maggio del corrente anno. L'esito è stato
soddisfacente, dopo che sono state superate alcune piccole
incomprensioni iniziali. Hanno aderito le scuole medie inferiori
"Cerlogne", "De Tillier" ed "Einaudi" di Aosta e quelle di
Villeneuve e di Châtillon. Per le scuole medie superiori si è avuta
l'adesione dell'Istituto tecnico per Geometri, dell'Istituto
magistrale, del Liceo-Ginnasio, dell'Istituto d'Arte di Aosta,
dell'Istituto commerciale e per geometri, nonché dell'IPR di
Châtillon, degli IPR di Saint-Vincent e di Verrès, dell'Istituto
tecnico-industriale e del l'IPR di Verrès, nonché del Liceo
scientifico di Pont-Saint-Martin.
Sono stati così coinvolti 481 docenti e 1.622 studenti, per un
totale di 515 incontri, con 5 incontri per ogni gruppo classe o
gruppo di docenti, ai quali vanno aggiunti i già citati otto
incontri-dibattito con i genitori degli alunni, cui dovranno
seguirne altrettanti, al fine di rilevare un primo riscontro
dell'attività, così come è già stato realizzato con studenti,
docenti e capi d'Istituto.
Quarto. Circa l'attuazione della legge 58/89, che prevede
l'erogazione, per la durata di un anno prorogabile per un altro
anno, di contributi pari al 25% del costo del lavoro in caso di
assunzione di ex-tossicodipendenti, l'Agenzia del Lavoro, da noi
interpellata in merito, ha fatto presente che, pur essendo tale
disposizione già in atto, mentre per altre fasce marginali, quali
portatori di handicap, carcerati in semilibertà, cassintegrati,
disoccupati di lungo periodo..., le imprese valdostane hanno fatto
ricorso in modo discreto agli incentivi previsti, al momento, pur
essendo state sensibilizzate al problema, per questo tipo di
marginalità non è stata accertata una sola disponibilità
effettiva.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Mi pare che sia confermata la
preoccupazione per l'estensione che il fenomeno droga ha nella
nostra Regione. Mi riservo di esaminare insieme alla collega Monami
i dati numerici, anche se da una percentuale riferita
dall'Assessore, sembra che l'assunzione in carico del 50% starebbe
a significare che in Valle ci sono circa 520 tossicodipendenti.
(...Interruzione dell'Assessore Lanièce...)
.. hai detto che 260 presi in carico sono il 50% dei valdostani
tossicodipendenti. Ecco, io avrei qualche riserva su questa cifra,
perché credo che il numero sia più elevato, così come credo che
anche il numero degli incidenti "mortali" sia più elevato, perché
non tutte queste morti risultano identificate e classificate come
morti per droga.
Mentre mi è sembrata abbastanza esauriente la parte sulla Unità
Operativa di assistenza ai tossicodipendenti, non ho sentito nulla
sulla Comunità terapeutica di Talapè. Voglio verificare se notizie
relative ad una difficoltà di funzionamento sono corrispondenti al
vero. Credo anche che si debba esaminare la possibilità di
effettuare una discussione globale per vedere se l'insieme dei
servizi fino ad ora predisposti è completo oppure se non sia più
opportuno intervenire con qualche altra struttura.
Prendo inoltre atto con rammarico che non c'è stata una grande
disponibilità da parte dell'imprenditoria valdostana nei confronti
degli ex tossicodipendenti, visto che nessun caso ha potuto
usufruire delle agevolazioni finanziarie messe a disposizione dalla
legge 58/89.
Credo comunque che, oltre a queste cifre preoccupanti, la nostra
attenzione debba essere rivolta verso le azioni di tipo preventivo,
che possono limitare il disagio giovanile o coinvolgere i giovani
in attività di comunicazione che li aiutino a sottrarsi da questa
tremenda esperienza.
PRESIDENTE:
Ha chiesto la parola il Consigliere Monami
Cristina; ne ha facoltà.
MONAMI CRISTINA (PCI):
Vorrei avvisare l'Assessore e
contemporaneamente anche il Presidente della V^ Commissione, qui
presente, che mi pare importantissimo che tale Commissione si
occupi di questo problema che coinvolge gran parte delle famiglie
valdostane. Probabilmente ne discuteremo in modo più organico in
sede di Commissione, ma io credo che si possa già anticipare al
Consiglio che una parte della Commissione, che sarà successivamente
individuata nelle persone e nel loro numero, si occuperà
specificamente di questo problema, specie per far luce e per capire
bene, visto che non siamo rimasti soddisfatti della risposta
dell'Assessore, su cosa avviene nella Comunità terapeutica di
Talapè.
Rispetto ai numeri, io mi distacco un po' dall'Assessore e dal
Consigliere Mafrica, nel senso che i numeri mi interessano proprio
poco, cioè, a mio parere, non vuol dire molto se ce ne sono 1.000 o
1.150. So e sappiamo tutti che ci sono questi tossicodipendenti,
per cui non dovremmo esaurire il nostro compito nell'aver capito e
nel divulgare il numero esatto, ma impegnarci assolutamente a
risolvere questo problema.
Credo di aver capito che la non disponibilità verso gli
inserimenti lavorativi, di cui ha parlato l'Assessore e come è già
stato anticipato dal Consigliere Mafrica, riguardi una non
disponibilità da parte degli imprenditori e non da parte
dell'Agenzia del Lavoro o di ex tossicodipendenti... Ecco, volevo
dire questo. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK