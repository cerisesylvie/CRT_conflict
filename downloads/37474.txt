Consiglio Regionale della Valle d'Aosta - Oggetto del Consiglio n. 1234 del 20 maggio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ALPINISMO
TRASPORTI E VIABILITÀ
Aeroporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1234 del 20 maggio 2015 - Resoconto
OGGETTO N. 1234/XIV - Interpellanza: "Affidamento del
servizio di elisoccorso mediante contratto a titolo oneroso al
Soccorso alpino valdostano".
Presidente
- Ha chiesto la parola il collega Ferrero, ne
ha facoltà.
Ferrero (M5S) -
Grazie Presidente.
Oggi diventa quasi una seduta tematica sugli elicotteri, ma
diciamo che sugli elicotteri c'è molto da dire. Parliamo adesso
degli elicotteri e dell'utilizzo che di essi viene fatto dal
Soccorso alpino valdostano, col quale la Protezione civile
sostanzialmente ha una convenzione. Si parla di 896 interventi,
quindi un bel po' di interventi, si parla di - e questa è la
deliberazione n. 98 del 2014 - prestazioni di servizi per un
milione e 445 mila euro, si parla di circa 671 mila euro che sono
stati erogati alle Guide del Soccorso alpino per le prestazioni
effettuate. In un periodo in cui mancano i soldi, in cui si cercano
di reperire risorse dappertutto mi è venuto il dubbio: ma noi
abbiamo qui in Valle, come nelle altre regioni alpine, i Comandi
della Guardia di finanza, i Vigili del fuoco e allora, mandando una
lettera direttamente al Comando della Guardia di finanza, sono
venuto a sapere che: all'interno delle due caserme operano 24
militari, che si occupano esclusivamente di soccorso alpino; tutti
hanno la qualifica di tecnici del soccorso alpino; tutti sono in
possesso delle abilitazioni BLSD e PTC, che sono delle abilitazioni
già di un certo rilievo, e hanno il brevetto AINEVA, che è un altro
brevetto che serve sempre e viene utilizzato per le operazioni di
soccorso; 7 sono in possesso della qualifica di elisoccorritore e
che le due stazioni, quella di Entrèves e quella di Valtournenche,
sono anche dotate di unità cinofile. I medesimi militari inoltre
possono svolgere delle operazioni di polizia giudiziaria, perché ne
hanno la facoltà, cosa che invece non rientra nelle competenze
delle Guide alpine.
Se andiamo a vedere poi la questione dei Vigili del fuoco, beh,
qui è la stessa cosa, anche qui abbiamo delle Guide alpine tra i
Vigili del fuoco. Ad alcuni manca esclusivamente un'abilitazione:
quella all'utilizzo del verricello che può essere ottenuta con un
corso di formazione semplicissimo. Noi abbiamo molti Vigili del
fuoco che vorrebbero partecipare quando ci sono operazioni del
genere e non possono venire, non possono essere coinvolti perché
non hanno quest'abilitazione. Attenzione, tra le altre cose
nell'ipotesi di un incidente in cui fosse necessario l'intervento
della squadra "taglio", non avendo quest'abilitazione, il Vigile
del fuoco non può salire sull'elicottero, ci sale una Guida alpina
che arriva lì sul posto, vede che non può intervenire perché non sa
intervenire in un momento in cui c'è da fare magari un taglio in un
veicolo o comunque in un qualcosa in cui è imprigionata la
persona...e, di conseguenza, il Vigile del fuoco arriva poi con
un'autovettura. Allora qui bisogna riuscire a capire perché la
Regione non ha tenuto conto...non ha preso contatto con il Comando
della Guardia di finanza, perché non ha preso contatto...
(interruzione di un Consigliere, fuori microfono)
...è nostro...il Corpo regionale dei Vigili del fuoco...perché
non si è coordinato per far sì che siano i nostri Finanzieri oppure
i nostri Vigili del fuoco a svolgere quest'attività? L'attività del
Soccorso valdostano...il Soccorso alpino valdostano, tra l'altro,
non è un Ente pubblico: è un insieme di persone che rappresenta
un'entità comunque privatistica. La Regione quindi tira fuori un
sacco di milioni di euro quando li potrebbe risparmiare abilitando
i suoi all'interno a svolgere questo tipo di mansioni, senza andare
poi nei particolari, perché, se andiamo nei particolari, vediamo
che, per alcuni incidenti stradali, vengono utilizzate le Guide
alpine con l'elicottero, ma sono incidenti stradali! Perché vengono
utilizzate le guide alpine? Perché...al 99 percento non ci sono
Vigili del fuoco o non si ricorre ai sottufficiali e ufficiali
della Guardia di finanza abilitati per svolgere queste
mansioni...utilizziamo le stesse Guide alpine per fare un servizio
di assistenza 24 ore su 24 in alcuni periodi dell'anno, limitato in
altri, quando abbiamo i nostri della Protezione civile, i Vigili
del fuoco e possiamo chiedere alla Guardia di finanza. Allora, io
non dico che in assoluto bisogna escludere il Soccorso alpino
valdostano da questo genere di interventi, ma certamente dobbiamo
sfruttare al 100 percento le risorse che abbiamo noi interne e poi,
per quel che rimane, che potrebbe essere un 5-10 percento, dare
l'utilizzo dell'elicottero in questi casi al Soccorso alpino
valdostano, perché abilitati alle unità cinofile ne abbiamo anche
tra i Vigili del fuoco. Allora, non si riesce a capire come mai la
scelta sia stata fatta sostanzialmente con una trattativa privata
con un Ente, escludendo a priori tutte le possibilità e le
opportunità che ci sono sul territorio. Faccio notare che, tra
l'altro, il Comando della Guardia di finanza dispone anche di
elicotteri, per i quali noi in tre anni, milione di euro in più,
milione di euro in meno...con la Protezione civile...ha fatto un
accordo con una società privata...ci costano sui 13-14 milioni di
euro, quindi perché non è stata fatta una verifica sui costi?
Perché dobbiamo andare sostanzialmente a sprecare a priori senza
aver fatto nessuna verifica tutti questi soldi. Vorrei riuscire a
capirlo. Grazie.
Presidente -
Per la risposta, ha chiesto la parola il
Presidente della Regione Rollandin, ne ha la facoltà.
Rollandin (UV) -
Sì, grazie.
Io risponderò alle due domande, però vorrei solo sottolineare
che non è che la Guardia di finanza, i Vigili sono della stessa
famiglia; si possono coordinare, quando c'è l'esigenza, si può
fare, ma non è che la Guardia di finanza è a disposizione
dell'Amministrazione regionale, per cui si possa dire: "tu vai" o
"non vai", ecco, non vorrei che qui facessimo una bella
semplificazione per cui sono tutti lì pronti a disposizione, "ma
perché chiami lui quando puoi chiamare l'altro che è già
pagato?"...non è così eh, cioè cerchiamo di capirci, non è...perché
sennò chi ascolta dice: "ma allora questi qui cosa fanno?". Sembra
che siano tutti lì a disposizione, che ci siano...che tutti abbiano
le guardie cinofile va bene, che ci siano gli esperti va bene,
perché in caso di...sono chiamati e intervengono, ma non è che lo
fanno normalmente...essendo a disposizione per intervenire...come
fanno invece le strutture e le persone direttamente interessate del
Soccorso alpino. Naturalmente con la loro competenza sono lì a
disposizione per gli interventi immediati e poi, se c'è bisogno,
chiaramente in casi particolari chiamano anche le altre forze com'è
giusto. Questo lo dico come premessa, poi adesso vengo alle
risposte puntuali.
Per quanto riguarda la prima domanda sulla scelta di affidare a
titolo oneroso, la legge regionale n. 5 del 2007, nel riconoscere
l'interesse pubblico del soccorso in montagna, ha stabilito che,
per le attività che rientrano nel soccorso in montagna, la Regione
si avvale del Soccorso alpino valdostano, che assume in Valle
d'Aosta i compiti e le funzioni del Corpo nazionale soccorso alpino
e speleologico. La legge n. 5 del 2007 in questo modo ha sancito
una situazione che esiste da sempre, infatti fin dalla nascita
negli anni '60 del Corpo nazionale - che è il soggetto competente
in tutt'Italia per il soccorso sanitario in montagna, nel
sottosuolo e nelle zone impervie del territorio, come stabilito da
ultimo dalla legge n. 74 del 2001 - in Valle d'Aosta, in ragione
delle nostre particolarità, quest'attività è gestita in modo
autonomo dal Soccorso alpino valdostano, che nel corso degli anni
ha raggiunto elevati e peculiari livelli di specializzazione in
quest'ambito. Credo che lo sappia anche lei, non sto a dirlo, che
la qualità degli appartenenti al Soccorso alpino è riconosciuta a
livello nazionale e non solo. Quando ci sono particolari
interventi, sono chiamati loro stessi a partecipare, quindi è una
professionalità di alto livello.
"Se alla luce delle disponibilità di strutture istituzionali
del Comando della Guardia di finanza e del Corpo valdostano dei
Vigili del fuoco è intenzione provvedere in tempi brevi al
coinvolgimento..."
: per quanto riguarda quest'aspetto, va
ribadito che le attività di soccorso in montagna anche con
l'elicottero sono di competenza del Soccorso alpino valdostano, ai
sensi della normativa che ho appena citato, sia il Comando
regionale dei Vigili del fuoco che il Comando regionale della
Guardia di finanza sono attori del sistema regionale di protezione
civile, così come i loro organi centrali partecipano al sistema
nazionale, cioè c'è questo collegamento che fa in modo che ci siano
già le procedure che permettono nei casi di specie di intervenire e
di farli intervenire. In Valle d'Aosta questa collaborazione è
particolarmente intensa: con i Vigili del fuoco dato che gli stessi
sono anche parte dell'Amministrazione regionale; con la Guardia di
finanza, perché, oltre alle competenze generali di istituto,
dispone in Valle di una specialità, come lei ha ricordato, di
soccorso alpino che, laddove necessario, già partecipa agli
interventi con le funzioni proprie delle autorità di Polizia
giudiziaria e, nella stagione invernale, con le proprie unità
cinofile. Proprio perché si tratta di un sistema di "protezione
civile", fare sistema è l'obiettivo principale, ragione per cui
vengono sviluppate sinergie sempre più intense attraverso
esercitazioni e formazioni congiunte - questo già succede - e
procedure congiunte dedicate a particolari eventi. Ad esempio, è
allo studio la possibilità di rafforzare ancora l'efficacia della
partecipazione del Soccorso alpino della Guardia di finanza ad
operazioni di soccorso alpino che richiedano attività di Polizia
giudiziaria, perché, come lei sa, ci sono dei casi in cui non basta
cioè l'intervento della...bisogna che ci sia qualcuno che poi di
fatto certifichi quello che è l'atto, perché le conseguenze che
possono esserci sono legate a questi rapporti. Ciò non toglie che
ognuno di questi soggetti, in una logica di efficienza ed efficacia
basata sulla sinergia e non sulla sostituzione, mantenga il proprio
ruolo, la propria specializzazione e i propri compiti di istituto,
che per il Soccorso alpino valdostano sono quelli individuati dalla
legge n. 5 del 2007. Quello che voglio ricordare è che sicuramente
per quanto ci riguarda non abbiamo assolutamente mai sottaciuto o
sottovalutato la possibilità di fare sistema con queste forze,
anzi, come le ho detto, si fanno dei corsi specifici e delle
esercitazioni già insieme, proprio perché, nel caso in cui si debba
intervenire, ci sia la possibilità di farlo avendo già questa
preparazione di base, che aiuta, accelera e rende più efficace
l'intervento.
Colgo anche l'occasione per ringraziare per la disponibilità
sempre di queste forze, che devo dire sia nel periodo invernale
sulle piste che nel periodo estivo per i soccorsi hanno sempre dato
la massima collaborazione. Grazie.
Presidente -
Per la replica, ha chiesto la parola il
Consigliere Ferrero, ne ha facoltà.
Ferrero (M5S) -
Grazie Presidente.
Non era in questione la qualità degli operatori del Soccorso
alpino valdostano, non facciamo confusione, Presidente, non
confondiamo le acque. C'è una legge regionale che prevede questo,
ma le leggi regionali non sono la Bibbia, quindi le leggi possono
essere anche modificate. Fanno le esercitazioni insieme? D'accordo,
ma, ai fini del denaro che viene speso, il fatto di fare le
esercitazioni assieme, quando poi nel momento in cui ci sono gli
interventi solo il Soccorso alpino ha il monopolio e non vengono
coinvolti almeno a rotazione i Vigili del fuoco, che stanno lì e
non sono utilizzati...non possono andare sull'elicottero, perché
non hanno quest'abilitazione per il verricello, non vengono nemmeno
interpellati i sette della Guardia di finanza...non si può arrivare
ad un 50 percento? Qui stiamo parlando di decine di milioni di euro
tra quello che viene speso per gli elicotteri e quello che viene
speso per erogare comunque dei soldi a persone preparatissime,
d'accordo, ma che potrebbero essere benissimo sostituite da persone
che sono assunte dalla Regione, perché il Corpo regionale dei
Vigili del fuoco...non so se sono 200, comunque mi sembra che non
siano pochi, sono disponibili, ci sono persone che sono disponibili
ad avere e a conseguire quest'abilitazione e, di conseguenza, far
risparmiare dei soldi alla Regione.
Allora, quello che, ritorno a dire, non si capisce in questo
periodo è perché è stato interpellato solo il Soccorso valdostano,
perché non si apre un canale di confronto con la Guardia di finanza
e i Vigili del fuoco per riuscire a coinvolgerli e ridurre le
spese? Perché qui alla fine si tratta di ridurre le spese, perché
certe giornate delle Guide che vengono coinvolte...per carità, io
non metto in discussione la professionalità, ma oltre le due-tre
ore...accidenti ci costano quasi 500 euro al giorno, quindi non
sono poche, ti salgono due Guide su un elicottero e ti partono
1.000 euro e tante volte sappiamo che poi non tutti gli interventi
sono degli interventi che - quello lo si capisce anche
successivamente - richiederebbero l'utilizzo dell'elicottero.
Allora spendi per l'elicottero, spendi per le Guide che vanno a
fare il servizio e alla fine sono tutti oneri che vengono sottratti
alle casse della Regione. Se si parla di risparmio, magari iniziare
un discorso anche con gli altri Enti sarebbe un qualcosa che si può
fare. La legge si può cambiare, abbiamo tante leggi che sono delle
leggi che non sono buone, questa, secondo me, è la prima.
Presidente -
Grazie. Proseguiamo con l'ordine del giorno.
Punto 14 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK