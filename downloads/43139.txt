Consiglio Regionale della Valle d'Aosta - Oggetto del Consiglio n. 569 del 13 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 569 del 13 maggio 2021 - Resoconto
OGGETTO N. 569/XVI - Approvazione di mozione: "Impegno a
relazionare nella Commissione competente in merito al Piano di
riqualificazione del quartiere Cogne ".
Bertin (Presidente)
- Punto n. 22 all'ordine del giorno.
Per l'illustrazione della mozione, il collega Baccega ne ha
facoltà.
Baccega (PA) -
Direi che dopo una serie di
approfondimenti che abbiamo fatto con attività ispettive di questi
mesi, finalmente riusciamo ad affrontare questa mozione che era
stata iscritta più volte all'ordine del giorno; una mozione che
prende corpo dalle risposte poco chiare avute nel Consiglio
regionale del 24 marzo, in occasione della presentazione di
un'interpellanza che voleva affrontare e chiarire il tema degli
interventi di ristrutturazione e di rifacimento che si dovranno
effettuare al quartiere Cogne di Aosta sul patrimonio interamente
pubblico, sul patrimonio misto, dove l'ente è parzialmente
proprietario di unità immobiliari, ma per lo più con quote
maggioritarie. Quest'ultimo dato non ce l'ho con precisione, perché
non conosco i dati dei nuovi piani di vendita, ma eventualmente li
approfondiremo.
Noi abbiamo preso atto del progetto di riqualificazione del
quartiere Cogne che è suddiviso in interventi di riqualificazione
relativi al programma innovativo "Qualità dell'abitare" che prevede
un investimento di 17.957.000 euro e altri interventi di
riqualificazione per 9.782.000 euro e rotti a cui si aggiungono
1.685.000 euro per la demolizione dei due grattacieli, che alla
fine sommano 11.467.000 euro, vuol dire una trentina di milioni
investiti sul quartiere.
Quindi, un piano d'interventi che vede l'Arer come committente
che ha affidato il progetto di fattibilità tecnico-economica allo
Studio Atelier Projet con la consulenza tecnico scientifica del
Dipartimento di architettura e design del Politecnico di Torino,
quindi lo diciamo con chiarezza ancora una volta pur avendolo già
evidenziato in altri interventi: è una programmazione che abbiamo
valutato positivamente per gli interventi di riqualificazione
energetica che discende appunto anche da una serie di provvedimenti
che partono tutti dall'accordo di programma del 2015 tra Regione,
Comune di Aosta e Arer, dove si è affidata la gestione dell'intero
patrimonio di Erp all'Arer, ma che da diversi piani operativi
triennali, e purtroppo alcuni di questi in parte disattesi con
delle motivazioni che sono ormai evidenti: la confusione
d'indirizzi impartiti dalla Regione che erano in qualche modo
valutati secondo criteri di dirigenti del Comune di Aosta che
qualche volta interpretavano e non andavano nella direzione giusta,
che hanno visto appunto il transito di diversi dirigenti che non
hanno avuto la forza, l'energia e il tempo necessario per prendere
in mano i dossier e quindi diciamo che questa programmazione
richiede sicuramente un maggiore approfondimento.
In riferimento all'ipotizzata società di scopo di cui abbiamo
parlato negli interventi di un mese e mezzo fa - di marzo, ormai -
sulla quale non si era capito bene e non era ben chiaro il
provvedimento, una società di scopo che avrebbe lo scopo di
occuparsi della gestione delle manutenzioni ordinarie...
trattandosi di una mozione che è stata presentata a metà marzo e
che viene in discussione soltanto oggi, dopo altre due iscrizioni
il 7 e il 14 di aprile, ci sono ovviamente delle novità: l'Arer ha
pensato bene di correre ai ripari e di affidare a una cooperativa
sociale il servizio chiamato "Dall'abitare al lavoro, Arer e il
welfare di comunità" con un'offerta del 19 marzo e una delibera del
Consiglio di amministrazione del 30 marzo, che richiama la delibera
del 24 dicembre 2020, che dava appunto la possibilità di costituire
una società di scopo; suppongo che sia stato un affidamento diretto
e mi auguro che sia tutto rispettoso delle normative.
Noi - avevamo fatto un atto ispettivo in questo senso - abbiamo
già valutato con attenzione la problematica delle numerose
richieste d'interventi negli alloggi e posso ricordare - vorrei
anche sottolinearlo perché è importante - che da questo punto di
vista l'APS, che gestiva allora il patrimonio del quartiere Cogne e
del Comune di Aosta, aveva istituito una squadra di pronto
intervento con geometri e tecnici specializzati che, con interventi
solleciti, facevano anche risparmiare un bel po' di quattrini e in
prospettiva davano anche delle risposte immediate.
Quindi un altro elemento che vogliamo che si possa chiarire in
un approfondimento che dovremo fare in questa nuova programmazione
d'interventi riguarda la demolizione dei due grattacieli, dove
recentemente è stato ritrovato dell'amianto che ritarderebbe i
lavori, qui si parla di un investimento di 1.400.000 euro circa; il
dirigente dei lavori pubblici di qualche anno fa aveva stimato per
l'abbattimento dei due grattacieli un costo ben superiore di
2.800.000 euro, probabilmente ci sono nuove tecnologie, nuove
tecniche a minor costo, basta saperlo, questo lo affronteremo.
Però il quesito che più ci fa pensare a un'operazione che non è
completa riguarda il mancato coinvolgimento in questo piano
generale di ristrutturazione e mi riferisco al complesso edilizio
denominato "Le villette". Io ho la planimetria dell'accordo di
programma di Regione, Comune di Aosta e Arer, dove ovviamente tutti
gli edifici del quartiere Cogne sono ben evidenziati, tra cui le
villette del quartiere Cogne e la Nuova Stura di cui parlerò
dopo.
Si tratta di interventi su immobili pubblici e in parte privati
come lo sono altri edifici presenti nel quartiere. Sono beni
tutelati dalla Soprintendenza in quanto sono diventati, con un
percorso che vi assicuro è stato sfinente, "beni documento", prima
erano dei "beni monumento"; questa cosa è veramente strana, edifici
che sono stati costruiti nel 1918, sono i primi del quartiere
Cogne, chi vuole guardarsi la storia del quartiere Cogne c'è un
libro interessante, è intitolato "Di casa in casa" edito dall'Arer
dell'allora presidente Salzone, è un libro che traccia tutto il
percorso, dall'Ansaldo fino al 2002, dove il contratto di quartiere
era andato a buon fine.
Tornando a "Le villette", l'Amministrazione comunale, che aveva
dato indicazione di alienare questi immobili, non aveva mai fatto
alcun intervento su quegli alloggi e aveva anche individuato la
possibilità di recuperarli quali risorse importanti, ma una volta
che sono diventati "edifici documento", l'Amministrazione comunale
li ha inseriti nel piano di vendita e poi ovviamente alcuni edifici
sono stati venduti. Diciamo che una decina su trentatré sono stati
a suo tempo venduti, non ho il dato preciso. Questi quattrini che
sono stati incamerati dal Comune di Aosta in qualche modo avrebbero
dovuto essere reinvestiti nel complesso stesso e non in altre
ristrutturazioni, questa era un po' la logica che si poteva
immaginare, e quindi troviamo che sia un po' bizzarro e anche
ingiusto.
Non tralascerei la questione anche dal punto di vista della
sicurezza, perché il poter intervenire almeno sulle facciate e con
il rifacimento dei tetti sarebbe un percorso importante.
Quindi noi abbiamo questa sorta di condominio misto,
pubblico-privato, dove il pubblico ha la maggioranza e ora ci
chiediamo con quale criterio sono state lasciate fuori dal progetto
di riqualificazione.
Ma non è il solo, ci sono anche le "Nuova Stura", ci stupisce
anche il mancato coinvolgimento dell'edificio Nuova Stura.
Poi non abbiamo visto in questo piano, che vorremmo
approfondire, alcun riferimento a investimenti per completare gli
ascensori delle case "Fresia alte", alcuni sono stati realizzati in
sintonia con i proprietari laddove c'erano soprattutto dei
disabili, sono alloggi di cinque piani, abitati per lo più da
anziani ma anche per mamma e bimbo con la spesa dover salire tre,
quattro, cinque piani a piedi è, direi, una questione che va
sicuramente affrontata.
Poi come abbiamo già evidenziato nell'interpellanza del
Consiglio di marzo, ci preme capire per quale motivo non ci sono
state nel piano d'intervento risorse per ristrutturazioni e
rifacimento di alloggi, all'interno degli alloggi. Noi avevamo
detto che c'è la necessità d'interventi di rifacimento di bagni, di
adeguamenti per disabili degli alloggi, piastrellature,
sostituzione di porte interne, rifacimento di pavimenti, insomma
bisogna rendere salubri molti alloggi oggi aggrediti anche dalla
muffa.
È strano dover dire: "Ti faccio il cappotto o il vestito" e
sotto il vestito niente, questa cosa non ci piace
assolutamente.
In conclusione, riqualificare un quartiere significa secondo noi
intervenire su tutti gli edifici del quartiere stesso e anche e
soprattutto dove ci sono condomini misti perché, questo è chiaro,
dove ci sono i proprietari, i proprietari sono anche più attenti
alla gestione della proprietà che occupano.
Pertanto, Assessore, noi chiediamo - per conoscere meglio e
approfondire le strategie che hanno portato a determinate scelte
rispetto a questa planimetria e a questo accordo di programma che
sembrerebbe modificato - di relazionare nelle Commissioni
competenti magari con l'audizione del Presidente dell'Arer che
potrebbe darci delle risposte.
Adesso un po' di tempo è passato, sappiamo che il Presidente è
un Presidente nuovo, nominato da pochi mesi, ma un confronto in
questo senso ci può consentire anche di dare delle suggestioni
nuove rispetto alle risorse a disposizione dell'Arer stesso.
Presidente -
Assessore Barmasse, ne ha facoltà.
Barmasse (UV) -
La mozione porta all'attenzione di questo
Consiglio la situazione del quartiere Cogne che nei prossimi anni
sarà oggetto di diversi interventi di ristrutturazione, interventi
finalizzati da un lato a una riqualificazione strutturale della
zona e dall'altro alla progettazione e attivazione di servizi che
favoriscano lo sviluppo del senso di appartenenza degli abitanti e
ne migliorino la qualità di vita.
Con deliberazione della Giunta regionale n. 529 in data 10
aprile 2015, è stato approvato l'accordo di programma sottoscritto
poi in data 17 luglio 2015 tra il Comune di Aosta, la Regione
autonoma Valle d'Aosta e l'azienda regionale per l'edilizia
residenziale della Valle d'Aosta, cioè l'Arer, per l'affidamento
all'Arer della gestione del patrimonio di edilizia residenziale
pubblica di proprietà del Comune di Aosta.
Tra le finalità di tale accordo vi era la gestione del
patrimonio di edilizia residenziale pubblica, all'epoca in capo al
Comune di Aosta, costituito da oltre 800 alloggi realizzati dal
1919 in poi per una superficie di approssimativi 50 mila metri
quadrati, abitato da circa 1.500 persone di cui circa 500
ultra-sessantacinquenni, avvalendosi per tale scopo dell'Arer, ente
pubblico economico strumentale della Regione dotato di personalità
giuridica, autonomia imprenditoriale, patrimoniale e contabile e di
un proprio statuto approvato dalla Regione e che, in virtù di
quanto stabilito dalla legge istitutiva, l.r. 30/1999, tra i propri
possibili compiti annovera la gestione del patrimonio di edilizia
residenziale pubblica proprio e, se richiesto, degli enti locali o
di altri enti pubblici.
Nell'ambito delle proprie attività gestionali, relative anche a
tale patrimonio immobiliare, l'Arer approva il proprio programma
delle opere pubbliche che per l'annualità 2021 prevede l'avvio e la
realizzazione dei seguenti interventi per un importo complessivo di
realizzazione stimato in euro 23.152.000 euro: Aosta quartiere
Cogne quinto lotto; Aosta Corso XXVI febbraio 23 ex sede Arer
manutenzione straordinaria; Comuni vari programma super bonus 110%,
interventi anche nel quartiere Cogne; Aosta quartiere Cogne case
Filippini sostituzione ante d'oscuro; Aosta quartiere Cogne Casa
Stura sostituzione ante d'oscuro; Aosta quartiere Cogne Via Liconi
e Via Colonnello Alessi, Aosta quartiere Cogne Casa Giacchetti
allacci e teleriscaldamento; Aosta quartiere Cogne Case Giacchetti
manutenzioni straordinarie; Aosta quartiere Cogne Case Giacchetti
contabilizzatori; Aosta Viale Europa 29 rifacimento copertura;
Aosta Via Valli Valdostane n. 49 A e B rifacimento aree esterne;
dodici indirizzi vari.
Oltre la metà degli interventi sopra menzionati riguarda quindi
il quartiere Cogne.
Rammento inoltre che la zona vedrà anche l'abbattimento dei
famosi grattacieli già oggetto di precedenti iniziative
consiliari.
Recentemente l'Amministrazione regionale, il Comune di Aosta e
l'Arer hanno approvato il progetto predisposto anche con il
coinvolgimento del dipartimento di architettura design del
Politecnico di Torino per la candidatura del Comune per accedere al
finanziamento statale del programma innovativo nazionale per la
qualità dell'abitare di cui ai commi 437 e 438 della legge 27
dicembre 2019 n. 160.
La proposta progettuale è finalizzata alla riqualificazione
delle parti maggiormente degradate del quartiere Cogne,
rappresentate dal quadrilatero delimitato come segue: lato nord via
Capitano Chamonin, lato est Via Giorgio Elter, lato sud Via Liconi,
lato ovest Via Vuillerminaz, che prevede interventi per un importo
complessivo pari a euro 29.425.480,88 di cui euro 14.957.988 a
valere sul programma innovativo nazionale per la qualità
dell'abitare.
La restante parte dei costi, cioè 14.467.492 euro sarà sostenuta
dal Comune di Aosta e da Arer con fondi propri.
La proposta progettuale non prevede unicamente la
riqualificazione della zona, ma anche la messa in atto di una
strategia d'intervento finalizzato allo sviluppo di comunità
articolate in azioni di sistema, con la finalità di garantire
servizi e interventi che siano in grado di migliorare la qualità
della vita delle persone, delle famiglie e della comunità.
In considerazione della valenza strategica del quartiere e degli
importanti investimenti previsti nei prossimi anni, propongo di
accogliere la mozione proposta con un emendamento che preveda
l'audizione non solo del Presidente Arer ma anche del direttore e,
per quanto concerne il programma innovativo nazionale per la
qualità dell'abitare, del responsabile unico del procedimento, cioè
del RUP, individuato nel dirigente comunale dell'area dirigenziale
T1, cioè l'ingegner Marco Framarin, al fine di avere una panoramica
degli interventi previsti.
Presidente -
Consigliere Baccega.
Baccega (PA) -
Assessore, lei mi ha confermato quanto io
ho illustrato e non ha risposto ai nostri quesiti, ovvero "perché
le villette che stanno anche in Via Giorgio Elter, che stanno anche
in Via Liconi oltre che in Via Verraz, non sono state inserite
nell'ambito del progetto di riqualificazione e così pure la Nuova
Stura?", l'altro quesito riguarda il completamento degli ascensori
a servizio delle famiglie che abitano in Via Vuillerminaz e in Via
Monte Cervino.
Quindi concordo e sono contento che lei abbia approvato questa
mozione e che ci siano ulteriori tecnici che possano in qualche
modo darci delle risposte rispetto a questi quesiti che sono
importanti per il quartiere, laddove anche gli abitanti di questi
edifici si sono rilevati perplessi, dicendo: "Perché noi siamo
tagliati fuori da tutto questo pur avendo anche comprato e
investito negli immobili?".
Questo è il quesito che mettiamo in campo. Accetto l'emendamento
e sono ben lieto che la V Commissione - mi sembra che sia la V
Commissione coinvolta in questo confronto - possa adoperarsi per
arrivare a un confronto, come la mozione richiede.
Presidente -
Consigliere Manfrin da remoto si è
prenotato, ne ha facoltà.
Manfrin (LEGA VDA) -
Intervengo nel merito di questa
mozione, ovviamente che condivido a livello personale e a livello
di Gruppo, e ritengo sia assolutamente necessario fare chiarezza
sulla gestione del quartiere Cogne e soprattutto sulla
riqualificazione, che è stata annunciata. Il collega Baccega ha
elencato tutta una serie di questioni, di problemi, di tematiche
che vanno affrontate, a cominciare dal fatto che si decide di dare
in mano a una cooperativa la gestione del quartiere, io lo vedo un
tratto pericoloso che introduce una pericolosissima
politicizzazione per la gestione dell'edilizia residenziale
pubblica, un pericolo che ritengo sia davvero da scongiurare. Credo
che sia stato detto in maniera molto chiara e ritengo che sia
condivisibile il fatto che il modello APS - quello che esisteva
prima che il quartiere Cogne venisse ceduto in gestione alla
Regione - fosse un sistema funzionale e quindi un sistema che
prevedesse le squadre di manutenzione, di minuto mantenimento,
chiamiamolo così, fosse sicuramente efficace, piuttosto che
delegare a cooperative dalla gestione poco chiara; riteniamo che ci
siano molti problemi da approfondire - e ringrazio l'Assessore per
averlo ricordato - ne è stato elencato uno, cioè la questione della
demolizione dei grattacieli, ma non è solo la demolizione,
parleremo, non so se in questa seduta o nella prossima, anche del
fatto che i grattacieli, così come altri alloggi, vengono
quotidianamente utilizzati in maniera abusiva pur essendo i
grattacieli chiusi.
Abbiamo il problema dell'occupazione abusiva degli alloggi che
non può essere demandata a iniziative estemporanee di presa d'atto
del fatto che un alloggio viene occupato e va bene così, ma ci deve
essere un'azione volta a proteggere le eventuali occupazioni
abusive e soprattutto volta ad assegnare in maniera celere gli
alloggi disponibili alle famiglie che da anni, decenni, attendono
in graduatoria un alloggio di edilizia residenziale pubblica.
C'è il tema della vendita degli alloggi in generale, lo abbiamo
detto a più riprese nella scorsa legislatura e lo ripetiamo in
questa: noi siamo stati sempre contrari alla vendita di alloggi del
patrimonio dell'edilizia residenziale pubblica a meno che questi
non siano di difficile ristrutturazione o siano collocati in
condomini che prevedono un possesso di millesimi non sufficiente
per poter gestire con i millesimi di maggioranza il condominio,
cosa che peraltro rischia anche di aprire un capitolo relativo ai
costi per esempio di ristrutturazione, se i condomini si mettono
d'accordo, ci sono dieci alloggi, l'Arer ne possiede uno solo e gli
altri nove condomini si mettono d'accordo per fare i lavori di
manutenzione e quindi li impongono anche al decimo che è l'Arer,
rischiamo di avere un debito fuori bilancio che sicuramente non ci
fa del bene.
Quindi c'è un tema sicuramente importante, il divieto di vendita
risale al  ragionamento del fatto che l'ente pubblico investe
dei soldi nella costruzione di alloggi di edilizia residenziale
pubblica e poi questi alloggi vengono venduti per avere dei soldi
per costruire nuovi alloggi che è un sistema un po'
incomprensibile, così come è incomprensibile il fatto che un
assegnatario di un alloggio di edilizia residenziale pubblica
giustamente venga inserito in un alloggio con un affitto
calmierato, perché giustamente dichiara dal suo reddito di non
avere i fondi per potersi pagare un affitto normale e poi
incredibilmente trova dei soldi 100, 50, 70, 80 mila euro per
comprarsi l'alloggio dopo dieci-venti anni in cui ha pagato un
affitto calmierato, quindi è un principio che evidentemente va
rovesciato e va discusso.
Dopodiché, ne abbiamo anche avuto modo di parlare, il programma
d'interventi sul quartiere viene in nostro soccorso nella questione
del degrado, sapete benissimo che purtroppo il quartiere Cogne è
tristemente famoso per eventi che richiamano il degrado.
Sul degrado c'è una teoria, che è la teoria delle finestre
rotte, una teoria mi pare degli anni '80, introdotta dagli
scienziati James Wilson e George Kelling sulla capacità del
disordine urbano e del vandalismo di generare criminalità
aggiuntiva e comportamenti antisociali, ovviamente la teoria dice
che l'esistenza di una finestra rotta potrebbe generare fenomeni e
emulazioni, portando qualcun altro a rompere un'altra finestra, un
lampione o un idrante e quindi dando così avvio a un degrado urbano
sicuramente non raccomandabile.
È evidente che questi approfondimenti dovranno essere fatti,
diceva il collega Baccega in V Commissione, credo che la competenza
sia della III Commissione come argomento ma ritengo che dovrebbe
esserci un'audizione congiunta di III e di V Commissione sia perché
ovviamente l'argomento è della III e quindi giustamente è di
competenza sua ma sia perché la valenza del tema del quartiere
Cogne e della gestione degli alloggi di edilizia residenziale
pubblica ha sicuramente un'evidenza sociale e quindi sicuramente il
coinvolgimento della V Commissione è assolutamente necessario.
Quindi come già detto, anche a nome del Gruppo Lega, voteremo a
favore di questa mozione.
Presidente -
Se non vi sono altre richieste, mettiamo in
votazione la mozione come emendata. La votazione è aperta. Invito
il collega Segretario a collegarsi con i Consiglieri presenti via
zoom.
Appello nominale dei Consiglieri presenti in remoto sulla
piattaforma zoom.
Manfrin (LEGA VDA) -
Favorevole.
Minelli (PCP) -
Favorevole.
Perron (LEGA VDA) -
Favorevole.
La votazione è chiusa.
Presenti, votanti e favorevoli: 35
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK