Consiglio Regionale della Valle d'Aosta - Oggetto del Consiglio n. 3781 del 7 ottobre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3781 del 7 ottobre 1992 - Resoconto
OGGETTO N. 3781/IX Realizzazione di centri-visita del Parco
Nazionale del Gran Paradiso.
(Interpellanza)
Presidente Do lettura della interpellanza presentata dal
Consigliere Riccarand:
Interpellanza Il prossimo 3 dicembre il Parco Nazionale Gran
Paradiso compirà settant'anni. Il Parco venne infatti costituito,
per iniziativa del re Vittorio Emanuele III e del Ministro alla
Pubblica Istruzione, Benedetto Croce, con Regio Decreto 3 dicembre
1922, n. 1584.
Quello del Gran Paradiso è il più antico Parco d'Italia, insieme
con il confratello d'Abruzzo, e fra i primi istituti in Europa.
Un'area protetta che ha assolto positivamente al suo compito di
proteggere la fauna e, in particolare, lo stambecco che era
minacciato di estinzione, anche se molti problemi rimangono
irrisolti, in particolare per quanto riguarda l'assetto gestionale
ed i rapporti fra il Parco e le popolazioni locali.
Tutto ciò premesso e ricordato altresì che il 18 dicembre 1991
il Consiglio regionale della Valle d'Aosta ha approvato,
all'unanimità, una mozione che impegnava l'Assessore regionale
all'Ambiente:
1) a prendere gli opportuni contatti con l'Ente Parco Nazionale
Gran Paradiso ed i Comuni di Cogne e di Valsavarenche per definire
un progetto di creazione a Cogne e Valsavarenche di due
Centri-Visita del Parco Nazionale Gran Paradiso;
2) a riferire, entro 120 giorni, alla Commissione consiliare
permanente "Assetto del territorio" sulla prospettiva del progetto
e sugli accordi intervenuti;
I1 sottoscritto Consigliere regionale del Gruppo Verde
Alternativo
interpella
l'Assessore all'Ambiente, Territorio e Trasporti per sapere:
1) se non ritiene opportuno concordare con l'Ente Parco
Nazionale Gran Paradiso un'iniziativa atta a sottolineare i
risultati raggiunti in 70 anni di vita del Parco Nazionale Gran
Paradiso e a riflettere e confrontarsi sui problemi ancora
irrisolti;
2) quando intende riferire in Commissione in merito alla
realizzazione di Centri-Visita del Parco a Cogne e a
Valsavarenche.
Presidente
Ha chiesto di illustrare l'interpellanza il
Consigliere Riccarand, ne ha facoltà.
Riccarand (VA)
Questa interpellanza affronta due
problemi. Il primo è quello della prossima scadenza, il 3 dicembre
1992, dei settant'anni del Parco Nazionale Gran Paradiso. Il
secondo aspetto è quello della applicazione di una mozione
approvata nel dicembre 1991 dal Consiglio regionale, che
sollecitava iniziative concrete per creare dei centri-visita del
Parco a Cogne e a Valsavarenche.
Per quanto riguarda il settantennale del Parco, la
sollecitazione che fa l'interpellanza è quella di chiedere una
iniziativa da parte della Regione, in accordo con l'ente parco,
perché questo avvenimento sia ricordato in modo adeguato e sia
anche un momento di riflessione su quella che è stata l'esperienza
di questi settant'anni di Parco del Gran Paradiso, i risultati che
sono stati conseguiti, e che sono positivi dal punto di vista della
protezione naturalistica, i problemi che ancora sono aperti e che
richiedono delle soluzioni.
In particolare, sappiamo che esiste ancora irrisolto questo
problema dei conflitti fra parco e popolazioni locali, il problema
della gestione del Parco, della sua zonizzazione eccetera, anche se
la mia sensazione è che in questi ultimi anni ci sia stato un
miglioramento della situazione anche per quanto riguarda i rapporti
fra il Parco e le popolazioni e ci sia stato l'inizio di un
atteggiamento diverso nei confronti del comune di Valsavarenche,
delle comunità che più erano state critiche nei confronti della
gestione del Parco, sulla esistenza del Parco stesso. Mi è stato
riferito, ad esempio, che si è realizzato recentemente una sorta di
gemellaggio fra il comune di Valsavarenche e il comune di Opi
all'interno del Parco nazionale di Abruzzo, esperienza che mi
sembra interessante e positiva, perché anche l'esperienza del Parco
di Abruzzo ha visto una evoluzione nei rapporti fra Parco e
popolazione, da una situazione estremamente conflittuale ad una
situazione di collaborazione, con soddisfazione reciproca, che si è
consolidata nel corso del tempo.
Quindi, la prima richiesta contenuta nella interpellanza è
quella di una iniziativa per ricordare questi settant'anni e i
risultati che sono stati conseguiti.
L'altra richiesta si collega alla mozione approvata il 18
dicembre 1991; non esiste a Cogne e non esiste in realtà neppure a
Valsavarenche un vero e proprio centro-visita del Parco, che possa
essere punto di riferimento per i visitatori ed anche occasione per
iniziative, attività promozionali, e quindi anche interessante dal
punto di vista occupazionale. Questi centri-visita esistono in
altri parchi a livello nazionale ed internazionale, funzionano
molto bene, sono strutture estremamente importanti per valorizzare
l'esistenza di un parco nazionale.
Con la mozione del dicembre 1991 si sollecitava l'Assessore
all'Ambiente, affinché assumesse una iniziativa in accordo con
l'Ente parco per individuare delle soluzioni, dei progetti, e
perché si arrivasse poi ad una esposizione dei progetti in
commissione. Con questa interpellanza vogliamo quindi chiedere
informazioni su qual è stato l'iter, quali prospettive ci sono
rispetto alla creazione di questi centri-visita, e (se sarà
possibile) avere una illustrazione in commissione dei progetti che
stanno emergendo e della loro possibile realizzazione.
Presidente
Ha chiesto di parlare l'Assessore
all'Ambiente, Territorio e Trasporti Nicco, ne ha facoltà.
Nicco (Ass. tec.)
Il Consigliere Riccarand dice una
serie di cose che mi trovano sostanzialmente d'accordo. La storia
dei rapporti fra Parco del Gran Paradiso e Amministrazione, ma
soprattutto fra Parco del Gran Paradiso e comunità locali, è una
storia sicuramente travagliata e difficile.
C'è stata tutta un'epoca troppo lunga di grave conflittualità,
di contrapposizione deleteria, con responsabilità che credo possano
essere individuate su differenti versanti.
Tuttavia ritengo che, pur all'interno di questo difficile
contesto, il Parco del Gran Paradiso abbia svolto un'opera
essenziale, fondamentale, di salvaguardia di uno dei territori
certamente fra i più interessanti dal punto di vista paesaggistico
e naturalistico. Un'opera che ha consentito a questa parte del
nostro territorio, a questa parte di Valle d'Aosta e ad alcuni
centri lì situati, in particolare Cogne - Valnontey, di non essere
ridotti alla stregua di altre località della nostra Regione, in cui
invece con interventi che hanno mirato più che altro ad ottenere il
massimo di rendita nel minor tempo possibile, si sono riprodotte
sostanzialmente delle situazioni che talvolta si avvicinano a
quelle di qualche disgraziata periferia cittadina. Situazioni che
richiedono oggi interventi di riqualificazione là dove ciò è
possibile, è non sempre è possibile, i cui costi per l'ente
pubblico sono sicuramente molto elevati.
Ma direi che il Parco del Gran Paradiso ha svolto anche
un'azione di promozione della immagine della Valle d'Aosta, Valle
che è conosciuta nel resto del paese e altrove proprio anche per
l'esistenza di questo parco.
Credo che compito nostro oggi sia quello di assumere il Parco
del Gran Paradiso come una delle risorse importanti della nostra
Regione, della Valle d'Aosta del Duemila, un punto forte,
caratterizzante, di quella Valle che, credo, tutti noi vogliamo, in
cui ci sia uno sviluppo armonico, rispettoso dell'ambiente; una
Valle che pensa ad un uomo non freneticamente proteso alla
trasformazione di tutto ciò che lo circonda, ma che sa invece
operare in questo contesto senza violarlo. Ed è in questa direzione
che stiamo operando come Assessorato, come Amministrazione, per
rapporti di piena e fattiva collaborazione con il Parco in tutte le
sue componenti.
In questo quadro l'Assessorato dell'Ambiente già ha stabilito
gli opportuni contatti per partecipare alle iniziative previste
dall'Ente Parco per quanto riguarda i settant'anni di vita; in
particolare per organizzare congiuntamente un convegno il 3
dicembre, a Villeneuve, sugli aspetti storici, scientifici e
culturali di questi settant'anni di storia. L'Assessorato
collaborerà poi nella prossima primavera alla organizzazione di
attività di carattere scientifico, che il Parco intende promuovere,
ed ha chiesto al parco del Monte Avic di sviluppare, congiuntamente
al Parco del Gran Paradiso, sia attività di ricerca, sia iniziative
volte allo scambio di esperienze ed alla formazione del
personale.
Per quanto poi riguarda la specifica questione posta dal
Consigliere Riccarand dei centri visita, in questo periodo è stata
seguita soprattutto la situazione di Cogne. Come è noto, già con
una deliberazione di giunta del mese di marzo, è stato affidato
l'incarico per la predisposizione di uno studio di fattibilità per
il recupero dell'ex villaggio dei minatori di Cogne. Nel corso
dell'estate sono stati effettuati i rilievi di tutta questa area,
all'interno della quale sono previsti, oltre al museo minerario
ovviamente, il centro visita del Parco del Gran Paradiso, la sede
dell'associazione Guide della Natura e, compatibilmente con gli
spazi che si riuscirà a recuperare, un centro di educazione
ambientale. E' nostra intenzione seguire attentamente questa
questione e seguirla anche in questo caso in piena collaborazione
con l'Ente Parco, e riferire ovviamente, se sarà richiesto, in sede
di commissione competente.
Per quanto concerne Valsavarenche, esiste oggi lì un punto di
informazione, che sicuramente è inadeguato; per studiare la
situazione l'Amministrazione regionale già aveva promosso un
incontro con il comune di Valsavarenche e l'Ente Parco, che non
aveva poi dato frutti particolari. Si tratta ora di riprendere
questi contatti, estendendoli alla comunità montana, per cercare
assieme una soluzione. Si tratta infatti di costruire una
struttura. Ora una struttura unicamente per il Parco del Gran
Paradiso a Valsavarenche potrebbe risultare sottoutilizzata nei
periodi in cui l'afflusso lì è minimo. Occorre quindi individuare
una località adatta per una struttura di tipo polivalente, che sia
al servizio anche di altre attività delle comunità locali. Noi
pensiamo perciò di promuovere la costituzione di un gruppo di
lavoro su questa questione specifica tra Regione, comunità montana
ed Ente Parco.
Ricordo ancora che ci sono oggi sul tappeto rispetto al Parco
del Gran Paradiso altre questioni particolarmente urgenti, di cui
(più di altre) ci stiamo occupando in questa fase, e in primo luogo
l'attuazione dell'articolo 35 della legge quadro del 6 dicembre
1991, tema sul quale abbiamo già avuto uno scambio di opinioni con
i rappresentanti delle comunità locali, in una riunione a cui hanno
partecipato anche i nostri parlamentari, ed è appunto questo il
tema che ci sembra oggi fondamentale per delineare quello che sarà
il futuro di questo Parco.
Si dà atto che, dalle ore 11,25, presiede il Vicepresidente
Trione.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Per dichiararmi sostanzialmente
soddisfatto della risposta, intanto per quanto riguarda questo
convegno del 3 dicembre, in quanto penso sia importante una
presenza e una iniziativa anche della Valle d'Aosta all'interno di
queste iniziative per ricordare i settant'anni; si rischiava di
essere emarginati come Regione da una iniziativa che in parte sul
versante piemontese già era stata assunta. Quindi ritengo che sia
positiva questa iniziativa che è stata concordata fra Giunta
regionale e Ente Parco.
Esprimo soddisfazione anche per quanto riguarda l'impegno a
portare avanti la proposta di realizzare questi centri visita a
Cogne e a Valsavarenche, anche se in forme e modalità che devono
essere ancora definite.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK