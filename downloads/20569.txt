Consiglio Regionale della Valle d'Aosta - Oggetto del Consiglio n. 579 del 12 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 579 del 12 maggio 2004 - Resoconto
OGGETTO N. 579/XII - Utilizzo degli O.G.M. nel settore agricolo.
(Interrogazione)
Interrogazione
Richiamati i chiarimenti forniti dall'Assessore competente,
sul tema dell'utilizzo degli O.G.M. nel settore agricolo, in
occasione del Consiglio regionale del 14.01.2004;
Osservato che è sempre alta l'attenzione dell'opinione
pubblica sul problema degli organismi geneticamente modificati, con
particolare riferimento ai prodotti alimentari;
Ricordato della rigida e condivisibile presa di posizione
delle Regioni italiane in sede di Comitato tecnico permanente di
coordinamento fra Stato e Regioni, in riferimento alla
raccomandazione della Commissione Europea del 23.07.2003;
Creduto opportuno un aggiornamento della situazione;
il sottoscritto Consigliere regionale
Interroga
l'Assessore competente per sapere:
1) se il decreto ministeriale applicativo della
raccomandazione europea è stato adottato e, in caso affermativo,
con quali contenuti;
2) quante e quali iniziative sono state finora assunte dalle
varie Regioni italiane contro le regole europee sulla coesistenza
fra agricoltura convenzionale, biologica o che si avvale di "OGM" e
con quali risultati;
F.to: Curtaz
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - La raccomandazione europea sulla coesistenza fra
colture transgeniche e convenzionali biologiche nasce dalla
preoccupazione di fondo di non escludere alcuna forma di
agricoltura, nell'ottica della libertà di scelta in un mercato
fondato sulla competitività e sulla concorrenza. Peraltro
l'utilizzo di OGM è possibile solo per quelli che hanno ottenuto
l'autorizzazione definitiva da parte dell'UE, che cioè hanno
superato tutti i test per escludere inconvenienti per la salute
umana e per l'ambiente. Di più, l'utilizzo di OGM è condizionato ad
un sistema di etichettatura tale da permettere al consumatore di
scegliere di quali alimenti servirsi; un'etichettatura efficace ha
però come presupposti la completa tracciabilità delle filiere
agroalimentari e schemi di controlli efficaci ed affidabili.
Ognuna di queste nozioni pare corretta e condivisibile quando si
lavora su un piano puramente teorico e normativo, ma dimostra tutta
la sua fragilità quando si confronta con l'applicazione pratica,
che necessita - come sappiamo - di regole precise e chiare.
L'effetto finale è di complicare ulteriormente il quadro normativo;
sono più di 800 le pagine della Gazzetta Ufficiale dell'UE che
cercano di regolamentare il settore. D'altro canto, la volontà
espressa dalla maggioranza delle regioni italiane di fare a meno
delle coltivazioni geneticamente modificate nasce dalla
preoccupazione di non compromettere le caratteristiche qualitative,
estrinseche ed intrinseche, delle produzioni DOP, IGP e
tradizionali. È una scelta che condivido - come ricorda il
Consigliere Curtaz - in quanto scelta, e non semplice schieramento
pro o contro.
La Commissione europea impone, dicevo, agli stati membri di
rispettare uno dei principi fondatori dell'Unione, cioè la libera
concorrenza, garantendo la coesistenza fra i diversi modi di fare
agricoltura. Nella raccomandazione di fine luglio 2003 si cerca con
minuzia e puntiglio di definire i concetti e i principi e di
prevedere tutte le situazioni che richiedono adattamenti o deroghe.
Alla prova dei fatti la Conferenza delle regioni non riesce a
definire il testo normativo, che possa rispettare i 2 livelli
richiesti dalla raccomandazione: non escludere l'introduzione di
nuove forme di agricoltura, come quella transgenica, che promette
di essere più competitiva e assicurare, nel contempo, che tale
introduzione non comprometta il mantenimento dell'agricoltura
convenzionale e di quella biologica. A tali difficoltà normative e
alle scelte di politica agricola regionali basate sulla
qualificazione dei prodotti, si sommano quelle derivanti dalla
frammentazione fondiaria, dalle possibilità di contaminazione
durante l'impollinazione, dalla complessità delle regole e dei
controlli.
Al momento attuale, le regioni italiane che hanno legiferato sul
tema lo hanno fatto prima della data di pubblicazione della
raccomandazione, e si sono limitate a ribadire i concetti
comunitari, come la necessità di rintracciabilità e di
etichettatura, il principio di precauzione o a cercare vie per
ottenere l'etichettatura di prodotti ottenuti senza "OGM". A noi
compete di esprimerci dal punto di vista politica e questo punto di
vista - che condivido - è contenuto proprio dal principio di
precauzione. L'uso di una parola corrente può ingenerare equivoci,
è bene quindi ricordare che tale principio stabilisce che i
politici, di fronte ad un rischio che si ritiene plausibile, ma che
non è o non è ancora scientificamente dimostrato, devono impegnarsi
a prendere misure di controllo o di divieto proporzionali alla
gravità del rischio potenziale individuale.
Sulle scelte di politica agricola ci siamo già confrontati,
condividendo l'impostazione di fondo circa le produzioni
agroalimentari. Per saperne di più, stiamo organizzando un incontro
- al quale invito tutti - con il prof. Vieri, in data 4 giugno
p.v., che è il presidente della "INEA" (Istituto Nazionale di
Economia Agraria), personalità di alto livello, conosciuto per la
sua obiettività nei giudizi. L'ho incontrato personalmente a Roma,
devo dire che non ha manifestato posizioni di parte e verrà a
parlare del problema degli "OGM".
Ribadisco che le strutture dell'Assessorato sono a disposizione
del Consiglio regionale per la stesura di un disegno di legge in
tal senso. Ho provveduto in queste settimane a documentarmi
ulteriormente rispetto agli aspetti normativi e ribadisco che
sarebbe opportuno passare - anche in attesa di questo incontro - ad
elaborare un testo, possibilmente prima dell'estate.
Presidente - La parola al Consigliere Curtaz.
Curtaz (Arc-VA) - Scopo dell'iniziativa è quello di fare il
punto della situazione; l'Assessore ha risposto adeguatamente alle
domande che gli sono state poste.
Condividiamo gli indirizzi politici che già in altre occasioni
l'Assessore ha esplicitato in questa sede; prendiamo atto con
piacere che dalle dichiarazioni condivisibili si sta passando a
dati concreti, quali l'incontro organizzato per il 4 giugno, in cui
si potrà dibattere la materia anche con la presenza di persone
qualificate ed apprendiamo che si sta predisponendo un disegno di
legge in materia.
Si tratta di gesti concreti che vanno nel senso da noi
auspicato, quindi prendiamo atto volentieri della risposta
dell'Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK