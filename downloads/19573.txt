Consiglio Regionale della Valle d'Aosta - Oggetto del Consiglio n. 2730 del 24 luglio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CASA DA GIOCO
Precedente
Successivo
Resoconto integrale del dibattito dell'aula
Oggetto del Consiglio n. 2730 del 24 luglio 2002 - Resoconto
OGGETTO N. 2730/XI Criteri di gestione dei gettoni in dotazione
alla Casa da gioco di Saint-Vincent. (Interrogazione)
Interrogazione Premesso:
- che, ai sensi del vigente disciplinare per la GS della Casa da
gioco di Saint-Vincent, le dotazioni di gettoni in uso presso la
Casa da gioco:
a) sono di proprietà della Regione e concesse in comodato alla
GS;
b) sono fornite dalla stessa Regione, che si riserva anche di
sostituirle in caso di sopravvenuti motivi tecnici;
- che recentemente uno stock di gettoni sarebbe stato prelevato,
ad opera di un dipendente della GS, dalla dotazione corrente e
trasportato con proprio automezzo presso la ditta fornitrice,
avente sede in Francia;
- che l'organo regionale di controllo è venuto a conoscenza di
tale fatto solo in un momento successivo;
i sottoscritti Consiglieri regionali
Interrogano
il Presidente della Regione per sapere:
1) se è a conoscenza di quanto esposto in premessa;
2) qual è il valore dello stock prelevato e trasferito, dove si
trova tuttora, per quali motivi è stata effettuata tale operazione
e chi se ne è assunto la responsabilità;
3) per quali ragioni l'organo regionale di controllo non risulta
essere stato informato preventivamente e tantomeno risulta che la
Regione abbia autorizzato espressamente la GS;
4) se non ritiene che tale comportamento sia contrario alle
disposizioni contenute nel disciplinare e possa configurare anche
una fattispecie di illecito.
F.to: Tibaldi - Lattanzi
Président
La parole à l'Assesseur au budget, aux
finances et à la programmation, Agnesod.
Agnesod (UV)
Ovviamente l'Amministrazione regionale è a
conoscenza della vicenda, ma ne è stata informata, come è stato
ricordato nelle premesse dell'interrogazione, solo dopo i fatti in
questione. Il quadro tracciato nelle premesse, rispetto ai gettoni
in uso presso la casa da gioco, è ugualmente corretto: ai sensi del
disciplinare fra la Regione Valle d'Aosta e la Gestione
straordinaria infatti, i gettoni sono forniti dall'Amministrazione
regionale, la quale si riserva anche gli eventuali interventi di
sostituzione della dotazione. È quanto è avvenuto alla fine del
2001 e a marzo 2002 con l'ultima surroga, acquisto di un piccolo
lotto di gettoni, in ragione della necessità di effettuare la
sostituzione in seguito all'introduzione dell'euro,
l'Amministrazione regionale, sulla base delle indicazioni della
Gestione straordinaria, ha provveduto all'acquisizione dei nuovi
gettoni successivamente consegnati in dotazione alla Gestione
stessa.
Al momento dell'utilizzo però una partita della dotazione
complessiva, l'ultima, quella che è stata acquistata in aggiunta al
mese di marzo, ha evidenziato dei difetti di fabbricazione,
rettifica e calibratura. Nel dettaglio, sui numeri, si tratta di
7.000 pezzi su 277.300 totali di cui 2.000 gettoni da 1.000 €,
2.000 gettoni da 500 € e 3.000 da 30 €.
La Gestione straordinaria avrebbe dovuto segnalare alla Regione
il fatto che su una parte dei gettoni di gioco aveva riscontrato
questa anomalia, anche al fine di permettere alla Regione stessa di
attivarsi per richiedere alla ditta costruttrice il rispetto delle
caratteristiche previste dal capitolato di appalto, invece un
funzionario della Gestione straordinaria ha erroneamente
provveduto, dandone comunicazione all'Ufficio acquisti della
Gestione straordinaria stessa, al trasporto dei gettoni presso la
ditta costruttrice per gli opportuni interventi, interventi, che è
bene sottolineare, non comportano oneri per nessuno. Il fatto in
questione quindi non pare configurare un illecito, si tratta
sicuramente di un'errata interpretazione di un funzionario della
Gestione straordinaria, che ha, per motivi di urgenza, provveduto,
senza autorizzazione alcuna, a rischio e pericolo della sola
Gestione straordinaria, comodataria e responsabile di tale
dotazione, a trasportare personalmente detti gettoni nella sede
della ditta costruttrice per le opportune modifiche, quindi è, se
vogliamo definirlo, un eccesso di zelo e di disponibilità. C'è da
sottolineare che nella stessa giornata del trasporto
l'Amministrazione regionale era stata informata dell'accaduto. In
sostanza la Gestione straordinaria ha operato in piena autonomia,
evidentemente ha mancato nel non avvisare la Regione, ma i gettoni
che le sono stati affidati sotto la sua responsabilità sono tuttora
in disponibilità della stessa Gestione straordinaria, anche se
temporaneamente non sono fisicamente presenti presso la casa da
gioco.
L'intera operazione è avvenuta sotto la responsabilità della
Gestione straordinaria, senza causare danni alla Regione né in
termini di regolarità dell'attività di gioco, né in termini di
perdita di gettoni, evenienza di cui è la Gestione straordinaria a
rispondere a tutti gli effetti, così come lo stesso disciplinare
prevede, con la restituzione delle dotazioni oppure il rimborso del
valore nominale dei pezzi mancanti al momento della cessazione
dell'attività della Gestione straordinaria.
Président
La parole au Conseiller Tibaldi.
Tibaldi (FI)
L'evento che è stato descritto
nell'interpellanza sulla quale l'Assessore Agnesod ci ha fornito
alcune delucidazioni, testimonia, a nostro avviso, se ancora ce ne
fosse bisogno, la superficialità e la leggerezza con la quale i
responsabili della Gestione straordinaria del Casinò stanno
gestendo la stessa casa da gioco. In questo caso non si tratta di
pomodori pelati, ma si tratta di qualcosa di più sostanzioso, si
tratta di gettoni che si giocano ai tavoli e che equivalgono a
moneta corrente.
Le dotazioni di gettoni equivalgono a moneta corrente, sono di
proprietà regionale e sono concesse in comodato alla Gestione
straordinaria e naturalmente sono fornite dalla Regione.
L'Assessore ha ricordato i due momenti di fornitura di queste nuove
dotazioni di gettoni in euro e la stessa Regione si deve riservare
anche, ai sensi del disciplinare che regola i rapporti tra Regione
e Gestione straordinaria, di sostituirle in caso di difetti tecnici
che si manifestino anche successivamente. Questi principi sono
chiaramente sanciti nel disciplinare e, proprio perché si tratta di
beni che surrogano denaro, devono essere gestiti con criteri e con
modalità che, a nostro avviso, in questo caso non ci sembra siano
stati assolutamente osservati.
Nel caso in esame un dipendente - e sottolineo un dipendente e
non un dirigente con una titolarità aggiuntiva nel poter fare
questa operazione - ha prelevato e asportato una quantità di
gettoni - leggi denaro - caricandoli sulla propria vettura e
trasferendoli alla ditta fornitrice. Il quantitativo è stato
specificato dall'Assessore in settemila pezzi, l'Assessore ha detto
che è stata un'interpretazione errata da parte del funzionario,
addirittura eccesso di zelo e di disponibilità.
Noi invece la leggiamo in un'altra chiave: qui non c'è eccesso
di zelo e di disponibilità, ma c'è un'operazione che è stata
portata avanti in maniera non ortodossa, non nell'osservanza delle
norme di correttezza e di regole che servono a normare i rapporti
fra le parti. Qui siamo di fronte a un dipendente che si è
appropriato di una quantità di gettoni senza avere nessuna
autorizzazione specifica né da parte della dirigenza, come ha
sottolineato l'Assessore, né da parte della Regione, che è l'ente
proprietario e che deve sovrintendere alle movimentazioni di
gettoni: è un fatto gravissimo!
Successivamente a questo fatto qualcuno si è preoccupato di
informare l'organo regionale di controllo e quale organo ha
informato? L'Assessore ha sorvolato questo passaggio perché a noi
risulta che l'organo regionale di controllo, che è il Commissario
regionale presso la casa da gioco, non sia stato neppure informato
tempestivamente, ma solo successivamente per interposta
persona.
Si tratta di una spavalda modalità comportamentale sulla quale
noi vogliamo puntare il dito, è l'ennesimo sintomo di un qualcosa
che non funziona presso la casa da gioco, è il sintomo di una
dirigenza che in questo caso si è comportata come un fantoccio, che
neppure è stata informata che un suo dipendente si stava
appropriando di una quantità miliardaria, l'equivalente in miliardi
delle vecchie lire italiane, di gettoni e che se la portava sul
proprio mezzo presso la ditta fornitrice. Solo successivamente
l'operazione è stata formalizzata in una fattura accompagnatoria
della dotazione prelevata, sulla cui certezza di contenuti e sulla
cui data noi non osiamo "mettere la mano sul fuoco". Assessore,
forse la metterete voi! La ditta fornitrice dovrebbe essere garante
dei vizi di questi gettoni e dovrebbe provvedere alla loro
sostituzione autonomamente. Il fatto che un dipendente,
improvvisamente e per "eccesso di zelo" - come dite Voi, - si
sostituisca alla ditta fornitrice, ci induce a pensare che siamo
completamente fuori strada.
Non vorremmo allora che questo fatto testimoniasse che al Casinò
arrivano facilmente pomodori e altrettanto facilmente se ne vanno
dei gettoni! Assessore, la invito insieme alla sua Giunta di
meditare su questo fatto e di aprire gli occhi su quello che sta
accadendo presso la Casa da gioco di Saint-Vincent.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK