Consiglio Regionale della Valle d'Aosta - Oggetto del Consiglio n. 85 del 23 settembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSETTO DEL TERRITORIO
Urbanistica e pianificazione territoriale
Precedente
Successivo
Resoconto integrale del dibattito dell'aula
Oggetto del Consiglio n. 85 del 23 settembre 1998 - Resoconto
SÉANCE DU 23 SEPTEMBRE 1998 (MATIN)
OGGETTO N. 85/XI Problematiche derivanti dall'entrata in vigore
della nuova legge regionale in materia di urbanistica.
(Interpellanza)
Interpellanza Appreso che alla vigilia del 14 agosto 1998, data
dell'entrata in vigore della nuova legge urbanistica della Valle
d'Aosta, sono state trasmesse alla Regione da una dozzina di Comuni
bozze di Varianti sostanziali ai PRGC;
Rilevato che numerose di tali bozze di Variante sono state
redatte senza un pubblico confronto all'interno dei Comuni, in modo
affrettato e con lo scopo evidente di eludere la nuova normativa
regionale che impone l'adeguamento del PRGC al PTP della Valle
d'Aosta in occasione della redazione di varianti sostanziali;
Rilevato che adesso in tempi brevi la Regione deve esaminare
tali bozze di Variante svolgendo una specifica istruttoria e
valutandone i contenuti attraverso una Conferenza dei servizi
denominata Conferenza di Pianificazione;
Rilevato che la struttura regionale competente in materia di
urbanistica, con le recenti decisioni della Giunta regionale,
invece di essere potenziata è stata ulteriormente indebolita in
personale ed uffici;
Evidenziato che senza un forte rafforzamento delle strutture
regionali competenti in materia di urbanistica e di tutela del
paesaggio la Regione rinuncia di fatto a svolgere un ruolo di
indirizzo e di controllo sugli assetti territoriali;
Preoccupati per le devastanti conseguenze della disattenzione
manifestata in questi mesi dalla Giunta regionale per le questioni
urbanistiche;
i sottoscritti Consiglieri regionali,
Interpellano
la Giunta regionale per sapere
1) quante bozze di Varianti sostanziali e da quali Comuni sono
state trasmesse alla Regione prima del 14 agosto 1998 e devono ora
essere sottoposte alle procedure di V.I.A. in base alla nuova legge
urbanistica;
2) se tali bozze sono complete negli atti e nella documentazione
di cui devono essere composte ai sensi di legge e se è già stato
individuato il responsabile del procedimento ed avviata
l'istruttoria;
3) se si intende porre la struttura regionale competente in
materia di urbanistica nelle condizioni di esaminare le Varianti ai
PRGC oppure si vuole lasciare decorrere i 150 giorni dopo i quali i
Comuni possono procedere, anche in assenza delle osservazioni della
Conferenza di Pianificazione;
4) quali provvedimenti si intendono assumere in modo da
consentire alla struttura regionale competente in materia di
urbanistica di affrontare nel migliore dei modi gli impegni
derivanti dall'applicazione della nuova legge regionale.
F.to: Curtaz - Squarzino Secondina - Beneforti
Président La parole au Conseiller Curtaz.
Curtaz (PVA-cU) Prima di illustrare brevemente l'interpellanza,
volevo capire perché, quando ci sono interpellanze presentate dal
nostro gruppo, veniamo indicati due con il cognome e la terza con
nome e cognome. Capisco Viérin Marco o Viérin
Dino… no, chiudo la
parentesi…
Président … il s'agit d'une forme de
politesse qui est normalement employée pour les dames qui font
partie d'une assemblée, dans ce cas du Conseil régional; il nous
paraît utile de la garder. De toute évidence vous aviez compris
qu'en ce qui concerne Marco Viérin il ne s'agit pas d'une question
de sexe mais plutôt d'homonymie.
Curtaz (PVA-cU) Je partage l'exigence de politesse envers Mme
Squarzino.
Per quanto riguarda l'oggetto dell'interpellanza, abbiamo
appreso che nella prima quindicina del mese di agosto una serie di
comuni valdostani, credo una dozzina circa, hanno trasmesso in
Regione delle bozze di varianti sostanziali ai piani regolatori.
Scopo evidente di questa presentazione, avvenuta in maniera un po'
frettolosa e semiclandestina, l'esigenza di evitare di anticipare
l'entrata in vigore della nuova legge in materia urbanistica,
quindi una sorta non dico di iniziativa in frode alla legge, ma
anticipatoria rispetto a quella che sarà la normativa di cui si è
dotata questa Regione attraverso una delle ultime iniziative dello
scorso Consiglio.
La cosa ci preoccupa anche per ragioni di carattere
tecnico-burocratico, oltre che per ragioni politiche, perché poi
non dico in tutti i comuni, ma sicuramente in molti comuni, questa
presentazione è avvenuta in maniera frettolosa senza il necessario
dibattito, senza confronto, eccetera.
L'aspetto tecnico che ci preoccupa è legato al fatto che questa
mole di lavoro significativa - si tratta di 12 varianti, sono un
bel malloppo che arriva negli uffici dell'Assessorato e viene ad
inserirsi in un quadro in cui non solo l'Assessorato è stato
smantellato insieme ai suoi servizi, ma in cui anche gli uffici
competenti sono stati enormemente depotenziati proprio in personale
e in competenze.
Da qui la nostra preoccupazione e una serie di questioni che
eviterei di leggere all'Assessore competente, per capire qual è
l'orientamento della Giunta per fronteggiare questa emergenza. Mi
riservo all'esito delle risposte un ulteriore commento.
Président La parole à l'Assesseur au territoire, à
l'environnement et aux ouvrages publics, Vallet, pour la
réplique.
Vallet (UV) Alcuni passaggi delle premesse dell'interpellanza
richiedono una piccola premessa, per dire che giudicando dalla
perentorietà di alcune affermazioni contenute nell'interpellanza
constato che è cambiato il nome del gruppo, è cambiata in parte la
composizione, ma non avete perso il vizietto di "sparare" sentenze
che non sempre sono suffragate dai fatti, e di fare anticipazioni
di previsioni nefaste e portatrici di chissà quali devastazioni. In
questo senso vorrei tranquillizzare i Consiglieri, dicendo che a
mio giudizio non ci saranno devastanti conseguenze relative a
supposte disattenzioni perché disattenzioni non ci sono state
rispetto ai problemi.
Certamente c'è stato un approccio forse un pochino più
pragmatico, che non può, o forse meglio, che non vuole far
dipendere la soluzione ai problemi o l'esame delle problematiche di
un settore dal fatto di avere un dirigente in più o un dirigente in
meno.
Rispetto poi al giudizio, espresso nelle premesse
dell'interpellanza e ribadito in sede di illustrazione, riservato
ai 12 comuni che hanno presentato le varianti, è evidente che
abbiamo un approccio culturale di tipo completamente diverso, nel
senso che il mio approccio non è quello di valutare l'attività
delle amministrazioni come antagonista, approccio che peraltro fa
parte anche del bagaglio culturale di qualche funzionario
dell'Assessorato. Ma il mio approccio, dicevo, è quello di valutare
l'attività dei comuni come partner o meglio come attori di un
processo di gestione del territorio, che deve essere fatto dalle
amministrazioni locali nella loro autonomie, all'interno di regole
che vengono, queste sì, dettate e verificate dall'Amministrazione
regionale.
Il fatto quindi di aver previsto la possibilità all'articolo 13,
comma 2, per i comuni di presentare varianti sostanziali senza
doverle adeguare al PTP se queste fossero state presentate prima
dell'entrata in vigore della legge, non deriva da una volontà di
consentire ai comuni chissà quali nefandezze, tenuto conto poi del
fatto che comunque i comuni dovranno adeguare i loro piani
regolatori ai contenuti del PTP entro 5 anni. Ma l'aver previsto
questa possibilità in sede di discussione e di redazione della
nuova legge urbanistica è perché abbiamo constatato, su
segnalazione dei sindaci, che una serie di comuni aveva da tempo
intrapreso l'iter per la redazione di varianti sostanziali.
Avendo ben presente qual è il lavoro sia tecnico, sia di
confronto, necessario per addivenire alla redazione di una variante
di piano, abbiamo previsto questa possibilità, tenendo conto - lo
ribadisco - che tutti i piani regolatori della Regione dovranno
essere adattati alle norme del PTP entro 5 anni. Quindi, da questo
punto di vista, credo di potermi atteggiare con sufficiente
tranquillità rispetto al fatto che, ripeto, non si creeranno
particolari problemi.
Per venire adesso alle risposte puntuali alle quattro domande,
sono state trasmesse prima del 14 agosto 12 varianti sostanziali
relative ai comuni di Allein, Aymavilles, Fénis, Gressan,
Gressoney-Saint-Jean, Perloz, Pont-Saint-Martin, Quart,
Saint-Christophe, Saint-Pierre, Valsavarenche, Villeneuve. Tutte
sono complete degli atti previsti dalla previgente legislazione in
materia di valutazione di impatto ambientale. Come è noto, la legge
n. 11/98, la nuova legge urbanistica, innova la procedura anche in
tema di valutazione di impatto ambientale; infatti il parere
espresso dalla conferenza di pianificazione varrà anche come parere
espresso per quanto riguarda la valutazione di impatto
ambientale.
Queste 12 varianti saranno esaminate sulla base dei criteri che
gli uffici sempre hanno adottato per l'esame dei piani regolatori e
delle varianti ai piani.
I responsabili del procedimento sono stati individuati nelle
persone dell'arch. Del Degan e dell'ing. Courthoud; al primo è
stato assegnato l'esame dei piani di Allein, Quart,
Saint-Christophe, Valsavarenche e Villeneuve; al secondo l'esame
dei piani di Aymavilles, Fénis, Gressan, Gressoney-Saint-Jean,
Perloz, Pont-Saint-Martin et Saint-Pierre.
Se è vero che la legge n. 11/98 prevede per l'approvazione
definitiva la possibilità (una volta trascorsi i termini previsti
dalla legge) del silenzio-assenso, vorrei precisare che in questa
fase rispetto a queste 12 varianti ci troviamo nella fase che la
legge definisce di organica consultazione preventiva, che è
preliminare alla fase di adozione da parte del comune. Quindi,
ammesso e non concesso, e poi spiegherò perché, dovessero
trascorrere i 150 giorni previsti senza che ci sia il parere della
conferenza di pianificazione, saremmo sempre in tempo nella fase
successiva di esame per l'approvazione definitiva a correggere il
tiro.
Per venire alla risposta alle ultime due domande relative alla
ridefinizione delle strutture competenti in materia di urbanistica,
è vero che la direzione urbanistica è sotto organico, ma questo è
un problema che esiste da tempo, quindi non deriva dal nuovo
assetto organizzativo della direzione stessa ma esisteva già prima
della nuova definizione delle strutture, operata dalla Giunta nel
mese di luglio scorso.
Non è vero soprattutto che la struttura competente in materia di
urbanistica è stata indebolita in termini di personale. È vero che
l'ex Direzione di urbanistica è stata ridimensionata, ma è stata
ridimensionata in componenti che non si occupavano di urbanistica,
vedi Servizio tutela del paesaggio che non dipende più dalla
Direzione urbanistica ma fa riferimento alla Sovraintendenza, al
Dipartimento dei beni culturali.
Dalla Direzione di urbanistica è stata tolta anche, in quanto
non è più stata prevista, la posizione dirigenziale specialistica
che seguiva la redazione del PTP; ma questo per ragioni che mi
sembrano del tutto evidenti. Il PTP è stato finalmente approvato,
ora si tratta di applicarlo. E l'applicazione avviene attraverso
due momenti: il primo, è quello di adeguamento dei piani a quanto
previsto dal PTP e quindi la verifica dell'adeguamento compete alle
strutture deputate all'esame dei piani; il secondo, sicuramente non
meno importante, è quello di attuazione dei programmi e dei
progetti previsti all'interno del PTP.
Rispetto al personale deputato all'aggiornamento,
all'inserimento dei dati, perché la banca dati relativa al PTP non
invecchi, quel personale è sempre lì. Per quanto riguarda questo
specifico problema, questo fa ora riferimento al Sistema
informativo territoriale regionale, per sviluppare il quale e per
mantenere i rapporti relativi a questo problema con il nuovo
Dipartimento informatico che fa capo alla Presidenza della Giunta,
abbiamo previsto una funzione specialistica che fa capo non alla
Direzione urbanistica, ma che fa capo direttamente al Coordinatore
del Dipartimento del territorio ambiente, perché è lì che va
collocata quella funzione se è vero che è questo dipartimento che
si occupa e che gestisce i problemi legati al territorio, e non in
modo specifico la Direzione urbanistica. La Direzione urbanistica è
una delle strutture che si occupano di gestione del territorio.
Per ovviare alla carenza di organico di funzioni direttive che
si occupano dell'esame, della valutazione e dell'istruzione dei
piani regolatori, la Giunta, dopo aver preso atto di tale carenza
nel momento in cui, a luglio, ha definito la nuova organizzazione,
si è impegnata a riservare intanto l'individuazione di almeno 3
posti di 8° livello con funzioni specialistiche relative
all'urbanistica e poi una corsia preferenziale per quanto riguarda
l'espletamento di questi concorsi. E io ipotizzo che nel corso del
primo semestre 1999 sarà possibile mettere a disposizione della
Direzione urbanistica le persone necessarie.
Nel frattempo? Nel frattempo continuiamo a fare quello che
abbiamo fatto per quattro anni, nel senso che sopperiamo con
risorse esterne - consulenti - alle evidenti carenze di organico.
Non è cambiato niente, e continueremo a fare riferimento in questo
frangente - che mi auguro più breve possibile - a dei consulenti
esterni. Quindi mi sento di dire che la struttura, così com'è, sarà
in grado ancora di rispondere nei termini con i quali ha risposto
in passato.
Président La parole au Conseiller Curtaz.
Curtaz (PVA-cU) Grazie, Assessore. Prendo atto della sua
risposta sicuramente esauriente e semirassicurante. Una risposta
però, non posso fare a meno di evidenziare, che dà ulteriore
fondatezza alla preoccupazione principale che veniva esplicitata
nell'interpellanza, che è quella che nel giro di 150 giorni le 12
varianti di piano regolatore possano essere tutte esaminate dagli
attuali uffici.
Io non ho dimestichezza con il diritto amministrativo, che in
questa sede mi servirebbe molto, però a me stride il discorso che
mi è stato testé fatto. Non preoccupiamoci - si dice - perché se
alcune varianti non verranno esaminate nei 150 giorni, scatta il
silenzio-assenso, ma poi in sede di approvazione definitiva
potremmo ancora dire la nostra…
(interruzione dell'Assessore Vallet, fuori microfono)
… ultima "ratio", va bene, però
voglio fare due osservazioni. Intanto, un piano adottato e non
ancora approvato entra in vigore e quindi poi si chiudono le stalle
quando i buoi sono scappati, ma io credo che darebbe qualche
problema di legittimità il fatto che a fronte di un
silenzio-assenso preventivo poi la Regione adotti un provvedimento
in contrasto con quel silenzio-assenso. Non mi sembra che sia una
cosa così pacifica. Mi sa che questa estrema "ratio" sarà una
pistola che spara a salve, perché basta un qualsiasi ricorso che
evidenzi una contraddittorietà fra atti.
Voglio dire: prima è stato deciso così con il silenzio-assenso,
poi è stato deciso in modo diverso con una deliberazione: credo che
la seconda deliberazione possa essere annullata. Lo pongo come
problema da inesperto di diritto amministrativo.
Dopo di che, e concludo, sulle premesse politiche non siamo
d'accordo. Mi auguro che il nuovo Assessore sappia organizzare e
provvedere alle questioni urbanistiche con la stessa grinta con cui
mi ha risposto. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK