Consiglio Regionale della Valle d'Aosta - Oggetto del Consiglio n. 1303 del 11 maggio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1303 del 11 maggio 2005 - Resoconto
OGGETTO N. 1303/XII - Stato della raccolta differenziata dei
rifiuti. (Interpellanza)
Interpellanza
Ricordato che l'Assessore al Territorio, rispondendo il 22
aprile 2004 in Consiglio regionale ad una interrogazione sulla
raccolta rifiuti, aveva indicato nel 30% di raccolta differenziata
l'obiettivo regionale per il 2004;
Evidenziato che sono ormai numerosi, soprattutto nel nord
Italia, i comuni che raccolgono in modo differenziato oltre il 70%
dei rifiuti;
Ribadita la necessità di arrivare anche in Valle d'Aosta a
percentuali di raccolta differenziata notevolmente più alte di
quelle attuali;
i sottoscritti Consiglieri regionali
Interpellano
l'Assessore competente per sapere:
1) se nel 2004 è stato raggiunto l'obiettivo del 30% di
raccolta differenziata in Valle d'Aosta;
2) qual è l'obiettivo di raccolta differenziata della Regione
per il 2005;
3) che cosa si intende fare per incrementare in modo
significativo la percentuale di raccolta differenziata.
F.to: Riccarand - Curtaz - Squarzino Secondina
Presidente - La parola al Consigliere Riccarand.
Riccarand (Arc-VA) - Questa interpellanza intende riprendere la
discussione rispetto alla situazione della gestione dei rifiuti in
Valle d'Aosta, in particolare per quanto riguarda la raccolta
differenziata. Circa un anno fa, il 22 aprile 2004, rispondendo a
una precedente interrogazione, l'Assessore aveva indicato gli
obiettivi che si intendevano raggiungere per la raccolta
differenziata nel corso del 2004, leggo dal verbale:
"Il est
possible de prévoir que le pourcentage total régional atteindra 28%
au premier semestre 2004, 31% au second semestre pour une moyenne
annuelle d'environ 30%".
Volevamo sapere se questo obiettivo
del 30% di media annua nel 2004 è stato raggiunto e l'obiettivo del
31% nel secondo semestre 2004 è stato raggiunto; sarebbe
interessante anche capire in termini di quantitativi di rifiuti se
andiamo verso un incremento o una riduzione.
Il secondo punto riguarda l'obiettivo per il 2005, perché
abbiamo un piano rifiuti che non indica degli obiettivi, se non
quello generico del 35% che deriva dalla normativa nazionale, che
dovrebbe essere stato raggiunto già da diversi anni. Vorremmo
quindi sapere quale obiettivo l'Amministrazione si è posta per il
2005 e in che modo si pensa di poterlo raggiungere.
Il 30 aprile ho partecipato a un convegno a Quincinetto, in cui
è stato presentato il programma provinciale dei rifiuti della
Provincia di Torino, che è stato approvato in Consiglio regionale
il 27 aprile 2005. Il dato che emerge da quel piano provinciale è
che sono stati indicati degli obiettivi precisi: ad esempio, per
quanto riguarda la riduzione dei quantitativi dei rifiuti, è stata
indicata una riduzione complessiva di rifiuti, al di là della
destinazione discarica o riciclo o incenerimento, di un 3% in meno
nei quantitativi conferiti, soprattutto è stato indicato
l'obiettivo di arrivare in tutta la Provincia di Torino al 50% di
raccolta differenziata entro il 2009. Un altro dato che è stato
fornito è che fra il 2003 e il 2004 il dato sulla raccolta
differenziata complessiva nella Provincia di Torino è passato dal
25% nel 2003 al 31% nel 2004, con incremento di 6 punti
percentuali. Se andiamo a vedere alcune zone a noi vicine, come
l'Eporediese, 57 comuni, 108 mila abitanti, quindi una realtà
simile alla nostra, si è passati dal 28% del 2003 al 38% del 2004
con un incremento del 10%, con l'obiettivo per il 2005 del 49%
(quindi altri 11 punti in percentuale in più rispetto al 2004). Il
consorzio del Chierese già nel 2004 ha raggiunto il 41% di raccolta
differenziata. Cito queste cifre di realtà molto vicine a noi,
anche se più complesse dal punto di vista della gestione dei
rifiuti; da noi, la gestione della tematica è molto più semplice
per indicare degli obiettivi che si possono raggiungere molto più
ambiziosi di quelli che abbiamo.
In questo momento siamo "fanalino di coda" per la raccolta
differenziata fra le Regioni del nord Italia e vorremmo capire se
c'è un'iniziativa, c'è una volontà nel corso di quest'anno di
recuperare rispetto a questo scivolamento all'indietro che stiamo
registrando rispetto a tutto il nord Italia o se si pensa di
rimanere a questa situazione: questi sono i punti che abbiamo posto
in questa interpellanza.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - La situazione della raccolta differenziata in
Italia è variegata tra Regioni e Regioni e anche all'interno di
ciascuna Regione: questo testimonia le difficoltà che esistono a
organizzare dei modelli di gestione dei rifiuti automaticamente
applicabili ovunque.
Le esperienze che si stanno sviluppando in tante realtà locali
volte a consentire il maggiore recupero possibile dei rifiuti
assieme alle difficoltà sempre presenti nell'individuare il sistema
finale di smaltimento delle quote di rifiuti indifferenziate
rendono il panorama ancora più complesso.
Il numero dei Comuni... la quota di raccolta differenziata ha
superato il 35% è in continuo aumento, anche se i livelli segnalati
riguardano sempre un ridottissimo numero di Comuni di piccole
dimensioni. A livello provinciale e regionale i livelli della
raccolta differenziata sono generalmente molto bassi. È indubbio
che la situazione sta evolvendo rapidamente anche nella nostra
Regione, a fronte di una distribuzione territoriale della
popolazione e di una composizione merceologica del rifiuto, che
complica il quadro di riferimento, e rende ancora più complessa la
definizione di un'organizzazione efficace e a costi sostenibili per
l'utente. Comunque registriamo un continuo miglioramento, grazie
alla sempre più diffusa attuazione delle iniziative previste per
aumentare le percentuali di raccolta differenziata dal piano
regionale dei rifiuti approvato dal Consiglio nell'aprile 2003.
Ricordo come l'aspetto principale di questa riorganizzazione sia
rappresentato dal ruolo centrale svolto dalle Comunità montane,
adesso abbiamo passato una deliberazione con la quale si sono
fugati quei dubbi che c'erano in merito alle competenze,
attribuendo e definendo non solo come ambiti ottimali, ma anche
come riferimenti amministrativi proprio le Comunità montane, ambiti
nei quali deve avvenire la riorganizzazione dei servizi per la
gestione dei rifiuti.
Con riferimento al primo quesito e relativo al secondo semestre
2004, registro come la Comunità montana del Monte Rosa è al 38%, la
Grand Paradis è al 30%, la Walser e la Valdigne hanno superato il
29%, mentre le altre 4 si collocano fra il 25 del Grand Paradis e
il 27 dell'Evançon. La media regionale relativa al secondo semestre
si attesta al 27,7% rispetto al 25,5% del primo semestre. Ricordo
come nel 2003 la raccolta si fosse attestata al 24%: sono dati
buoni, perché riferiti all'intero territorio regionale, soprattutto
questo mi pare un dato significativo perché qui non c'è la stessa
interpretazione nella lettura dei dati citati, nel senso che i
nostri, quando si parla di "raccolta differenziata", si riferiscono
a quelli raccolti in modo differenziato e avviati al recupero
integrale, e non differenziati e poi rimessi in discarica come
accade in realtà molto vicine alle nostre.
Con riferimento al secondo quesito, l'obiettivo del 30% non è
stato raggiunto dovunque in Regione, ma è un obiettivo tendenziale
più che realistico per il 2005, quando la media regionale dovrebbe
avvicinarsi notevolmente a questo traguardo, con alcune realtà
locali che dovrebbero superarlo. Le Comunità montane sono state
sollecitate ad effettuare questa riorganizzazione - e in parte lo
stanno facendo con le nuove amministrazioni, a tale riguardo
riprenderemo una serie di incontri - dei sistemi di raccolta sia
locale che comprensoriale, e ad adottare un sistema tariffario
volto a premiare con sostanziale riduzione di costi i cittadini che
raggiungono l'obiettivo fissato, penalizzando in modo progressivo
coloro che se ne discostano.
I Comuni vediamo che stanno attuando le iniziative di loro
competenza, anche qui c'erano dei contratti in corso, per cui
bisogna attendere che questi siano in scadenza o scaduti, per fare
in modo che ci sia una convergenza nell'ambito dell'organizzazione
delle Comunità montane. I Comuni, con azioni specifiche anche di
notevole interesse, si stanno attivando - dicevo - per
intensificare la raccolta differenziata finalizzata al recupero.
Sono iniziative sostenute dalla Regione nei limiti delle proprie
competenze, che sono quelle di pianificazione e di indirizzo.
Intanto la Regione ha concluso la predisposizione di
quell'organigramma, di quella specie di "vademecum" che definisce i
criteri per la redazione dei regolamenti comprensoriali per la
gestione dei rifiuti di igiene urbana: questo dovrebbe consentire
di avere su scala regionale una modalità di comportamento unica e
che prenda anche in considerazione gli aspetti sanzionatori in
maniera equilibrata, ma soprattutto in maniera coerente e unica sul
territorio. Si tratta di un processo che per qualcuno è lento, ma è
irreversibile, viene sostenuto dalla Regione con campagne di
sensibilizzazione che faremo partire adesso, perché con la
questione della "par condicio" e altre interferenze l'attenzione
rivolta ultimamente al rinnovo dei Comuni rischiava di essere una
comunicazione che perdeva di interesse, e con tutti gli altri atti
di indirizzo che si rendessero necessari, compresi quelli
legislativi.
Stiamo definendo le modalità di determinazione delle tariffe di
gestione dei rifiuti che dovranno poi essere applicate dalle
Comunità montane, compresa quella di smaltimento dei rifiuti
indifferenziati presso la discarica regionale. Questo è un
deterrente importante, perché quando i rifiuti vengono conferiti in
maniera indifferenziata, i conferitori vengono assolti dal
pagamento di questa tariffa, tariffa che aumenterà notevolmente, e
che invece non viene applicata nel caso in cui i rifiuti vengono
conferiti in maniera differenziata.
Rimangono da definire le strategie - ma sono in elaborazione -
per quanto riguarda lo smaltimento risolutivo dei rifiuti
indifferenziati, argomento che condiziona poi ogni valutazione dei
costi complessivi del sistema di gestione dei rifiuti, anche in
prospettiva di una determinata impossibilità di continuare ad
utilizzare la discarica con questi rifiuti, peraltro come voluto
dalla CE.
Presidente - La parola al Consigliere Riccarand.
Riccarand (Arc-VA) - Assessore, non siamo soddisfatti della sua
risposta; ci aveva detto, un anno fa, che l'obiettivo che si voleva
raggiungere nel 2004 era il 30% di raccolta differenziata; questo
obiettivo non è stato raggiunto perché ci siamo fermati al 26%,
quindi, in un anno, dal 2003 al 2004, c'è stato un incremento di 2
punti percentuali: dal 24 al 26%, è un incremento modestissimo.
Secondo semestre, l'incremento doveva essere del 31%, è stato del
27%.
Adesso si dice che l'obiettivo del 2005 è il 30%, cioè
l'obiettivo del 2004 che non era stato raggiunto. Faccio notare che
nell'Eporediese - una realtà comprendente 57 comuni, 108 mila
abitanti - l'obiettivo del 2005 è il 49%, nel 2003 erano al nostro
livello e alla fine del 2005 saranno al 49%. Qualcuno ci dovrebbe
spiegare perché questa cosa si può fare dappertutto, ma non in
Valle d'Aosta... qui si continuano a fare delle percentuali di
raccolta differenziata che sono totalmente insignificanti rispetto
a quello che succede in tutto il nord Italia, e non solo in alcuni
Comuni, ma in intere Province; ci sono poi intere Regioni come il
Veneto, che sono oltre il 40%.
Riorganizzazione della raccolta: ormai migliaia di Comuni si
sono indirizzati verso un sistema che non è più il cassonetto
stradale, ma il "porta a porta", in Valle d'Aosta non esiste un
Comune in cui si faccia un sistema di raccolta "porta a porta",
siamo completamente fuori da ogni sistema innovativo. Penso che gli
uffici della Regione debbano darsi degli indirizzi diversi e dei
consulenti diversi, perché non è possibile rimanere fermi quando
tutto intorno a noi si sta muovendo! Per il 2005 ci si pone
l'obiettivo del 30% di 5 punti inferiore di quello che doveva
essere raggiunto già anni fa in base al decreto "Ronchi", e tutto
questo si ripercuote in termini ambientali e di costi, perché
questi quantitativi di rifiuti vanno a finire in discarica e
contribuiscono ad alimentare uno spreco di risorse, ad accumulare
dei costi.
Non riusciamo a capire per quale motivo questo Assessore, questa
Giunta non prenda in mano tale problema e non lo voglia risolvere!
Si continua ad andare avanti come se niente fosse, ormai sono 2
anni che lei, Assessore, è in quel posto, non ci sono progressi
significativi, siamo fermi! Noi vorremmo invece che ci fosse più
slancio...
(interruzione dell'Assessore Cerise, fuori microfono)
... sì, ma lei si dimetta perché non ha raggiunto un solo
obiettivo! Abbiamo presentato, ad inizio legislatura, una mozione
in cui abbiamo chiesto che si facesse uno sforzo in questa
direzione, voi l'avete respinta, non l'avete accolta. Respingetele
ancora, però andate avanti; invece siete fermi! Ma vi rendete conto
che siete ormai gli ultimi nel nord Italia? Siete fermi, continuate
a ragionare con dei vecchi schemi, continuate a fare le cose che
non si fanno più da nessun'altra parte in Italia!
Datevi degli obiettivi... vi va bene così? Allora non potete
dire che volete incrementare la raccolta differenziata dei rifiuti
e poi dite: "va bene così"! Non so dove volete andare, volete
continuare a far crescere quella montagna lì? Guardate che non è
inevitabile far crescere quella montagna lì, ci sono soluzioni e in
Valle d'Aosta sono molto più facili che da altre parti, però
bisogna crederci, come per altre cose che abbiamo discusso
stamani.
Diamo quindi un giudizio totalmente negativo; lei potrà
continuare a dire che va tutto bene così, ma i dati non le danno
ragione!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK