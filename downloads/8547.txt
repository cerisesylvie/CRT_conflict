Consiglio Regionale della Valle d'Aosta - Oggetto del Consiglio n. 3028 del 23 settembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3028 del 23 settembre 1987 - Resoconto
OGGETTO N. 3028/VIII - PROVVEDIMENTO PER LA SALVAGUARDIA DEI
BENI E DEGLI ACCESSORI SANITARI DELL'OSPEDALE REGIONALE DI AOSTA.
(Interpellanza).
PRESIDENTE
: Do lettura dell'interpellanza presentata dal
Consigliere Aloisi:
Interpellanza
Avuta notizia della situazione di disagio con conseguente
disservizio venutosi a creare presso l'Ospedale regionale di Aosta
sia in riferimento a furti perpetrati sia ancora ad atti di
vandalismo che hanno provocato l'intervento delle Forze dell'Ordine
e degli stessi Vigili del Fuoco;
Constatata da un'ampia documentazione non solo fotografica la
situazione di penoso abbandono in cui versano i locali della ex
Maternità di via St. Martin de Corléans dove, tra l'altro, hanno
sede ancora alcuni ambulatori, il reparto di psichiatria ed il
deposito delle biblioteche nonchè dell'Istituto d'Arte;
Vista l'incuria dello scantinato dove avrebbero trovato libero
accesso gruppi di drogati con i conseguenti quanto evidenti
"lasciti" di siringhe;
Sentiti i commenti indignati della pubblica opinione che viene a
conoscenza di fatti gravissimi tra i quali citansi ad esempio il
lasciare incustoditi materiali d'uso ospedaliero ed accessori
sanitari che costano fior di milioni alla comunità e l'assoluta
indifferenza delle autorità competenti a provvedere sollecitamente
in merito;
tutto ciò premesso, il sottoscritto Consigliere del
M.S.I.-D.N.
Interpella
l'Assessore competente per sapere quali provvedimenti ha assunto
o intenda assumere per prevenire ed impedire la sequenza degli
episodi sopra illustrati, richiamando altresì gli Amministratori
dell'U.S.L. Valle d'Aosta a compiere il loro dovere di tutela e di
salva guardia dei beni e degli accessori sanitari affidati alla
loro amministrazione e responsabilità.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI (M.S.I.):
Ho avuto modo, il giorno 5 settembre, di
leggere un articolo su "La Vallée Notizie", dove in prima pagina,
ripreso poi in pagina centrale, era scritto:
"facile accesso,
dove giacciono documenti e medicinali, all'ex Maternità, di
tutto",
dove illustra in modo molto ampio il penoso abbandono
in cui versano i locali dell'ex Maternità di Aosta. Cosa dice
questo articolo? Cita che lo spettacolo è impressionante, versa in
stato di abbandono, con una sporcizia indescrivibile. Colonie di
topi girovagano all'interno, scatolami di siringhe ipodermiche non
usate, contenitori di acidi vari, scatole di flebo con relativo
liquido, pacchi intatti di accessori sanitari di vario genere,
cataste di documenti di archivio dove chiunque potrebbe rilevare
dati molto personali, registri del reparto ginecologia (nomi,
cognomi, diagnosi), una grande lavatrice industriale in ottimo
stato; vengono lasciati incustoditi materiali di uso ospedaliero ed
accessori sanitari che costano fior di milioni alla comunità.
A seguito di queste affermazioni, che sono suffragate da
fotografie - per chiunque di voi voglia prenderne visione, abbiamo
la documentazione a portata di mano - mi chiedo come possa avvenire
una cosa del genere.
Mi rivolgo all'Assessore per sapere chi è il responsabile di
questa situazione, se sono stati presi dei provvedimenti contro
queste persone, visto che nel numero successivo a questo, de "La
Vallée" è stato pubblicato un intervento da parte dell'Assessore
alla Sanità in merito a questo problema. Chiedo cosa si intende
fare per prevenire ed impedire che si ripetano fatti così
indecenti, soprattutto agli occhi della pubblica opinione, perchè
si dimostra uno sperpero di pubblico denaro indecente, perchè non è
ammissibile che vi siano ancora dei pacchi sigillati di materiale
sanitario ancora non utilizzati, in una situazione di totale
abbandono.
E poi chiedo se sono stati invitati gli Amministratori
dell'U.S.L. a compiere il loro dovere di tutela e di controllo,
soprattutto di salvaguardia dei beni e degli accessori sanitari che
sono affidati alla loro amministrazione e alla loro
responsabilità.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Diceva giustamente il Consigliere Aloisi
che dopo quel reportage su "La Vallée" avevo risposto, e adesso,
senza riprendere tutti i punti della risposta, voglio innanzitutto
dire che per quanto concerne gli atti di vandalismo all'interno
dell'ospedale, così come anche quelle telefonate anonime sulle
bombe che sarebbero state collocate nell'ospedale, si erano fatte
delle riunioni con i responsabili dell'U.S.L. In quelle riunioni si
era detto di potenziare (in parte questo è già stato attuato) la
vigilanza notturna, sia all'ex Maternità che all'Ospedale di via
Guido Rey; per quanto riguarda quest'ultimo, il contratto sta per
scadere e verrà rinnovato ai primi di novembre, e solo allora sarà
possibile potenziare la vigilanza. Nello stesso tempo si è preso
contatto con la questura perchè al Pronto Soccorso almeno per due
turni (circa 15-16 ore al giorno) ci sia la presenza di un
questurino, affinchè la vigilanza assunta dall'Amministrazione
U.S.L. non abbia bisogno di fare da paciere a volte anche
all'interno del Pronto Soccorso. Altri provvedimenti verranno
presi. Questo per quanto è la prima parte della deliberazione dove
si parla degli atti di vandalismo all'interno dell'ospedale.
Per quanto concerne invece il reportage, ho risposto; devo dire
che non c'è nessuno sperpero di materiale pubblico, perchè i
medicinali che ci sono, sono scaduti, e come succede da altre
parti, questi vengono messi da parte e poi distrutti.
Per quanto riguarda le schede che ci sono e che si possono
leggere, non ci sono andato di persona, comunque ho una relazione
scritta di un nostro tecnico che si è recato sul posto, il quale
riferisce che si tratta di schede degli anni "50 e sono leggibili a
malapena. Comunque si tratta di materiale che è stato messo lì
perchè deve essere distrutto.
Evidentemente questa struttura, che non è collegata all'ex
Maternità - è una struttura a sè stante sempre all'interno della
recinzione dell'ex-Maternità, è chiusa a chiave, e se qualcuno si
permette di entrare nella botola che va al locale caldaie, oppure
di entrare da finestre con i vetri rotti, potrà trovare all'interno
anche della confusione, ma non è detto che per questo abbia la
possibilità di entrare, o debba per forza entrare.
La struttura è chiusa, è all'interno di una recinzione chiusa a
chiave, dove si ha un bel da mettere assi o rimettere i vetri, ma
dopo due o tre giorni siamo di nuovo daccapo; il materiale messo
per coprire questa botola, è sparito nel giro di otto giorni, per
cui se qualcuno entra senza autorizzazione e non lo si riesce a
cogliere sul fatto, può fare come fanno alcuni che vanno a
drogarsi, o come altri che vanno a prendere delle foto.
Quanto allo sperpero, le apparecchiature sono dismesse e non più
funzionanti, in quanto all'interno dell'ospedale è stata fatta la
lavanderia nuova, pertanto quella precedente, che prima era presso
l'ex Maternità, è stata dismessa, non funziona più e le
apparecchiature non sono nuove, nè funzionanti, nè in buono
stato.
Per quanto concerne la distruzione del materiale, già al mese di
luglio in occasione di ben altre cose, eravamo andati a fare un
sopralluogo in maternità, e avevamo fatto con l'Assessore Fosson un
programma sia di pulizia dell'area esterna sia di distruzione di
questo materiale all'interno della lavanderia. Purtroppo ci sono
state difficoltà e nel periodo estivo l'Assessorato ai Lavori
Pubblici non ha potuto mettersi d'accordo con l'U.S.L. per portare
via e distruggere questo materiale, ed è successo quello che è
successo, cioè l'episodio di queste foto.
Gli impegni sono che l'Assessore Fosson e Vicquery si devono
mettere d'accordo per decidere il luogo dove questo materiale deve
essere distrutto. Non possiamo prendere quel materiale e portarlo
in discarica, perchè deve essere distrutto, e le apparecchiature
dismesse dovranno essere vendute come ferro vecchio.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI (M.S.I.):
Brevemente per ribattere ad alcune
dichiarazioni dell'Assessore, il quale ha affermato che lì c'era
del materiale non più in uso, oppure materiale ormai scaduto. A me
risulta esserci stato scatolame di siringhe ipodermiche intatte,
quindi scatoloni interi, che penso non abbiano scadenza, a meno che
non siano state fabbricate trenta anni fa, e ancora contenitori di
acidi.
Sta di fatto che questo materiale esisteva, era intatto, quindi
c'è stata incuria da parte di qualche responsabile che l'ha
accatastato e non l'ha utilizzato prima, lasciandolo andare a
deperimento, oppure ci sono delle responsabilità, perchè è
inammissibile oggi con i costi che ci sono nell'U.S.L., con lo
spreco soprattutto che esiste e con le spese che ognuno di noi deve
affrontare per la sanità, che si debba buttar via il denaro in
questo modo.
Oltre tutto, una cosa che non ho citato prima, questi locali, il
giorno dopo in cui erano state scattate queste fotografie, sono
stati visitati dalla pubblica sicurezza che vi ha trovato delle
siringhe. Nella sera stessa in quei locali si sono recati dei
giovani e si sono drogati.
Pertanto non è una giustificazione valida quella per cui questo
è un locale chiuso e nessuno deve metterci il naso, e chi ce lo ha
messo, ha commesso un abuso; sta di fatto che in quel locale vi era
una situazione vergognosa, e qualsiasi responsabile sanitario
avrebbe dovuto provvedere perlomeno a mantenere un certo ordine,
soprattutto per quanto riguarda i registri dei degenti, che sono
documenti riservati e personali.
Non posso accettare la giustificazione data dall'Assessore:
dichiaro che nel momento in cui quella è una struttura pubblica,
nel momento in cui ci sono dei responsabili di servizio, che quindi
sono anche responsabili di quei locali, devono provvedere affinchè
quei locali siano puliti, mantenuti in modo decente, chiusi a
chiave, e non tenuti nel modo che è sotto gli occhi di tutti, e
basta leggere il giornale per rendersene conto.
Invito l'Assessore ad assumere dei provvedimenti nei confronti
di questi responsabili che hanno fatto sì che ci fosse una
situazione di questo genere, che suona vergogna a tutta la
collettività.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK