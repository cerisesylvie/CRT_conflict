Consiglio Regionale della Valle d'Aosta - Oggetto del Consiglio n. 3194 del 7 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3194 del 7 febbraio 2024 - Resoconto
OGGETTO N. 3194/XVI - Interrogazione a risposta immediata:
"Tempistiche per consentire il regolare flusso del traffico nella
tratta autostradale tra Quincinetto e Ivrea".
Bertin (Presidente) -
Punto n. 4.02. Consigliere Marquis,
a lei la parola.
Marquis (FI) -
Lunedì mattina abbiamo presentato
quest'interrogazione con risposta immediata relativamente alle code
che si sono verificate domenica sera sull'autostrada A5 nella zona
tra Ivrea e Quincinetto. Era sicuramente una situazione di grossa
preoccupazione, soprattutto in virtù della stagione invernale che
stiamo vivendo e degli afflussi turistici che lasciano la Valle
d'Aosta nelle ore serali dopo una giornata di neve. A seguito di
questa situazione abbiamo voluto esprimere la preoccupazione per il
perdurare di questa situazione di congestione del traffico, che
veramente è un grosso problema, perché abbiamo potuto vedere che
c'era una strettoia che sostanzialmente crea una restrizione e un
tappo a una situazione di grande afflusso in quelle ore. Abbiamo
avuto modo di leggere stamattina sul giornale che ci sono notizie
positive che sono emerse dalla riunione di ieri dal COV che c'è
stata, del Comitato Operativo della Viabilità, che parrebbe sia
stata trovata una soluzione e di questo ne siamo particolarmente
felici se così è.
Con l'iniziativa chiedevamo quando si prevedeva che si potesse
risolvere la questione e credo che ancorché abbiamo avuto notizia
che la questione sembra essere risolta sin dalla prossima
settimana, è l'occasione anche magari per dare ufficialmente delle
notizie al Consiglio sull'argomento.
Presidente -
Ha chiesto la parola il Presidente della
Regione, ne ha facoltà.
Testolin (UV) -
Come anticipato dal Consigliere, ieri
martedì 6 febbraio abbiamo partecipato al Comitato Operativo
Viabilità convocato dalla Prefettura di Torino in merito alla
situazione dello svincolo per la bretella Ivrea/Santhià.
Ringraziamo a questo proposito la Prefettura di Torino per
averci invitato congiuntamente ai rappresentanti della Regione
Piemonte e anche tutti i soggetti tecnici coinvolti per la
disponibilità dimostrata riguardo alle nostre esigenze. Abbiamo
preso atto con soddisfazione delle dichiarazioni dei dirigenti del
Ministero delle infrastrutture e dei trasporti, che, anche a
seguito delle rimostranze esternate dal Governo regionale e dalle
preoccupazioni espresse dagli operatori economici valdostani, hanno
manifestato attenzione nei confronti delle esigenze emerse dai
territori.
Dal confronto che si è sviluppato nel corso del COV sono
scaturite alcune proposte positive e soluzioni anche tecniche
riguardanti la viabilità; la riapertura da parte di Attiva della
seconda corsia del viadotto Chiusella e lo spostamento del
filtraggio dei mezzi pesanti dallo svincolo di Pavone allo svincolo
di Albiano d'Ivrea agevolano e agevoleranno sicuramente, oltre che
l'ingresso dello svincolo che arriverà in direzione Milano su due
corsie, anche la viabilità sulla A5 verso Torino che vedrà così a
disposizione un'ulteriore corsia di marcia e un deflusso
sicuramente più fluido del traffico.
Benché non talmente risolutiva, la soluzione assunta dovrebbe
pertanto consentire minori problematiche anche per la viabilità non
autostradale, evitando ingorghi sulla viabilità statale e delle
strade comunali a causa delle uscite di mezzi dall'autostrada, così
come si è verificato anche nell'ultimo fine settimana e costituendo
un passo così in avanti nel rendere più fluido il traffico in
uscita dalla Valle d'Aosta durante i fine settimana e in
concomitanza anche con i prossimi carnevali. A questo proposito si
è chiesto di attenzionare non soltanto la domenica ma in questo
caso anche il martedì grasso che potrà essere una giornata di
maggior afflusso. Credo che con questa risposta si possa pensare a
un sostanziale miglioramento di una situazione che per noi era
almeno preoccupante, se non catastrofica.
Presidente -
La parola al consigliere Marquis per la
replica.
Marquis (FI) -
Grazie Presidente per la risposta.
Prendiamo atto con favore che la soluzione sembra che in qualche
modo sia stata data a una problematica non indifferente, anzi,
molto pesante per la Valle d'Aosta, perché ho potuto toccare con
mano che con un'auto si passava di misura tra i delimitatori di
carreggiata che erano stati apposti, quindi era inevitabile che si
verificassero delle code di questo tipo.
Speriamo che la questione, così come hanno cercato di gestirla,
dia una soluzione concreta, staremo a vedere prossimamente, però
invitiamo a tenere alta la guardia sull'argomento perché per la
Valle d'Aosta credo sia di primaria importanza assicurare l'agevole
fruizione dell'autostrada per tutti coloro che il sabato e la
domenica e il weekend frequentano la nostra Valle.
Presidente -
Ha chiesto la parola il consigliere Aggravi
per mozione d'ordine, ne ha facoltà.
Aggravi (RV) -
Monsieur le Président, je demande une
brève suspension pour une réunion des groupes minoritaires.
Presidente -
Il Consiglio è sospeso.
La seduta è sospesa dalle ore 09:31 alle ore 09:48. Alla
ripresa dei lavori assume la presidenza il vicepresidente
Marguerettaz.
Marguerettaz (Presidente) -
Colleghi, possiamo
riprendere. Ha chiesto la parola il collega Aggravi, ne ha
facoltà.
Aggravi (RV) -
Semplicemente per dare contezza delle
motivazioni che hanno portato i gruppi di minoranza a chiedere
questa breve sospensione. I gruppi di minoranza hanno voluto
attendere la discussione della prima iniziativa che riguardava la
tematica relativa al traffico nel tratto autostradale di
Quincinetto e Ivrea e soprattutto attendere le comunicazioni del
Presidente per comprendere lo stato delle cose.
Sinceramente, come gruppi di minoranza, siamo rimasti ancora una
volta sorpresi dal fatto che, dopo l'incontro avuto con il
Presidente del Consiglio e la lettera forse mai inviata o inviata
che ha annunciato il presidente Testolin sulla problematica della
A5... ci aspettavamo qualche comunicazione in tal senso per
comprendere che cos'era stato fatto. Ciò non è avvenuto, forse non
è avvenuto perché c'è più di un'iniziativa che riguarda il tema; ci
saremmo allora aspettati di avere contezza dell'azione che il
Governo, in particolare il Presidente, hanno o stanno facendo nei
confronti di questa problematica. Abbiamo sostanzialmente preso
notizia dai giornali, da quello che ha detto il Presidente, che c'è
stata la partecipazione a una videoconferenza.
Noi siamo preoccupati di quello che sta avvenendo non tanto per
le singole circostanze, ma per il fatto che oggi la Regione
Autonoma Valle d'Aosta non è presente nei tavoli importanti e
soprattutto non ha un'interlocuzione fattiva con chi di questo
problema si sta occupando e soprattutto di tutti i
dossier
che purtroppo riguardano in particolare tutte le tematiche che
hanno un filo comune denominatore, che sono quelle dei trasporti,
non c'è solo l'autostrada ma anche altre tematiche. In tal senso i
gruppi di opposizione hanno ritenuto di fare questa comunicazione e
di dirsi ancora una volta stupefatti di quello che è avvenuto in
aula.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK