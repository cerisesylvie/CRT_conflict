Consiglio Regionale della Valle d'Aosta - Oggetto del Consiglio n. 558 del 22 aprile 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 558 del 22 aprile 2004 - Resoconto
OGGETTO N. 558/XII - Disponibilità di aree regionali per
l'ampliamento e l'insediamento di aziende industriali.
(Interrogazione)
Interrogazione
Premesso che
- in Valle d'Aosta, oltre alle industrie che chiudono per
crisi, vi sono aziende che si trasferiscono fuori regione per
l'impossibilità di ottenere nuovi spazi ove insediare il proprio
ampliamento;
- tra le aziende in procinto di emigrare, o comunque
costrette a decentrare la produzione, vi sarebbero la GPS Standard,
la Thermoplay, la Tecnosystem e la Alphasar, eccetera;
- l'amministrazione dispone di molteplici aree ed immobili
industriali in disuso (ex Multibox, ex Fera, ex Saiform, ex
Akerlund, ecc);
- la politica attendista e il pregiudiziale rifiuto a vendere
aree regionali, considerate essenziali allo sviluppo di realtà
industriali in espansione, acuisce ulteriormente la situazione di
crisi;
i sottoscritti Consiglieri regionali
Interrogano
Il Presidente della Regione e l'Assessore delegato per
sapere:
1) quali sono i motivi che impediscono di esaudire le
richieste di espansione delle aziende industriali sia in termini di
locazioni sia in termini di dismissioni dei beni regionali;
2) se esiste un censimento delle aree a destinazione
produttiva attualmente in disuso e, in caso affermativo, quali sono
le aree e qual è la superficie immobiliare complessiva;
3) se esiste un piano di riutilizzo o riconversione delle
aree industriali in disuso;
4) qual è il valore patrimoniale dei beni industriali in
disuso.
F.to: Frassy - Tibaldi - Lattanzi
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Credo che su questo tema dello sviluppo
industriale sia bene non utilizzare termini forti, come quello di
"fallimento", perché potrebbe portare a fare polemiche rispetto ai
risultati in campo politico economico ottenuti a livello nazionale.
Credo che non serva, e che serva invece affrontare questo problema,
tenendo conto del fatto che il nostro Paese e l'Europa stanno
vivendo un profondo cambiamento nei rapporti economici, soprattutto
rispetto all'apertura di nuovi mercato ad est e a quanto si sta
sviluppando sul mercato cinese. Progetti che erano stati presentati
nel 2001, hanno dovuto misurarsi con delle profonde modificazioni
che hanno vissuto le aziende; la "Pluritec", ad esempio, aveva
tassi di crescita del 20% all'anno, questi consolidati in un
periodo di almeno un decennio. C'è quindi stato un cambiamento di
scenario e diventerebbe ingiustificato e soprattutto ingeneroso
attribuire questo ad un modesto assessore come il sottoscritto; la
situazione è più complessa, altrimenti le soluzioni sarebbero più
semplici!
Per quanto riguarda lo stabilimento "ex Akerlund", mi riferisco
ancora all'interrogazione precedente, si è proceduto alla bonifica
di quello stabilimento, ma utilizzando anche i fondi che erano
stati acquisiti tramite l'assicurazione che ha pagato rispetto
all'incendio, nel senso che la Regione ha provveduto a mettere in
sicurezza lo stabilimento, ma non ha operato interventi per
adattare lo stabilimento alle necessità "Pluritec".
Per quanto riguarda questa interrogazione... quali sono i motivi
che impediscono di esaudire le richieste di espansione delle
aziende industriali sia in termini di locazioni sia in termini di
dismissioni dei beni regionali? Qui ci troviamo in una palese
contraddizione; se, da un lato, si dice che siamo di fronte al
fallimento, dall'altra, si dice che non esaudiamo le richieste di
espansione. Vediamo di trovare il giusto mezzo anche qui!
Nell'interrogazione si fa riferimento ad aziende come "GPS
Standard", la "Thermoplay" ed altre, che sarebbero costrette a
decentrare la produzione; ho avuto questa settimana un incontro con
l'amministratore delegato della "GPS Standard", ho contatti con il
"management" e il presidente della "Thermoplay" molto frequenti e
nessuno di questi imprenditori mi ha detto che intende decentrare
le proprie produzioni. C'è un interesse di "Thermoplay" ad avere un
insediamento in Cina, ma questo fa parte di una politica espansiva
di questa società che non significa assolutamente non andare verso
lo sviluppo di ulteriori attività a livello regionale: questo era
stato oggetto di un commento specifico rispetto a una mozione
presentata nello scorso Consiglio. A questo riguardo, per
approfondire la questione, sono disponibile a fare una discussione
con il Consigliere e gli imprenditori interessati, così avremmo le
stesse informazioni, perché credo sia importante avere un minimo
denominatore comune.
Il "caso Tecnosystem" credo che sia ampiamente noto, ne abbiamo
già parlato in quest'aula; questa azienda, alla quale vengono
offerte 2 possibilità di insediamento e non gliene va bene nessuna
delle due, credo che il fatto si commenti da solo!
Per venire alla questione delle richieste e della gestione del
patrimonio immobiliare - come era stato ricordato nel passato
Consiglio - l'Amministrazione regionale ha definito un disegno di
legge per quanto riguarda l'utilizzo del patrimonio industriale; il
disegno di legge è allo studio delle commissioni consiliari e
prevede la possibilità di una gestione diversa e la possibilità di
alienazione dei beni.
Per quanto riguarda le questioni relative all'utilizzo del
patrimonio, rispondo nel contesto della seconda domanda rispetto a
questioni specifiche area per area, ci troviamo oggi nella
situazione seguente. Abbiamo fabbricati a destinazione produttiva
attualmente non utilizzati, che sono i seguenti:
- il complesso "ex Saiform-ex Mont Blanc dolciaria", nel Comune
di Arnad, con superficie di circa 8.000 metri quadrati (proprio in
questi giorni abbiamo avuto una riunione con gli interessati, un
consorzio di artigiani del luogo e la "GPS Standard", che hanno
trovato una soluzione convergente per l'utilizzo di questo
stabilimento);
- per quanto riguarda l'edificio "ex Akerlund", c'è una
richiesta di utilizzo da parte del gruppo "Atos Origin", come
precedentemente specificato, per cui rimango alla domanda
precedente;
- per quanto riguarda l'area "ex Cofarco", nel Comune di Cogne,
uno stabilimento di 2.500 metri quadrati, che non è ancora stato
restituito all'Amministrazione regionale dal curatore fallimentare,
quindi non ancora disponibile, ma è intendimento
dell'Amministrazione regionale conferire questo edificio al Comune
di Cogne, per la realizzazione di attività che connettono il Comune
ad alcune attività di carattere artigianale;
- per quanto riguarda lo stabilimento "ex Multibox", questo è un
edificio di circa 3.000 metri quadrati che necessita di una
bonifica, in particolare per la presenza di amianto;
- c'è poi un edificio che è occupato dalla "ex Fia", un'azienda
che è fallita, è uno stabilimento di 2.300 metri quadrati, che non
è stato ancora restituito all'Amministrazione regionale dal
curatore fallimentare, rispetto al quale ci sono interessamenti da
parte di alcune imprese locali e non;
- c'è lo stabilimento "Elelys" di Hône di circa 3.500 metri
quadrati, non ancora restituito all'Amministrazione regionale dal
curatore fallimentare e quindi non disponibile;
- vi sono poi 2 lotti presso "Les Arcades" nel Comune di
Pont-Saint-Martin: qui, vi sono 4 domande per 2 lotti disponibili,
è in fase di conclusione l'istruttoria tecnica che viene sviluppata
da Finaosta;
- infine, una porzione della "ex Fera" di circa 1.200 metri
quadrati, di proprietà della Finaosta, rispetto al quale c'è un
interessamento da parte di imprese artigiane.
Al punto terzo si chiedeva se esiste un piano di riutilizzo o
riconversione delle aree industriali in disuso; come già detto, è
in preparazione un programma per le attività produttive e
industriali e in sede di questo programma si farà riferimento agli
intendimenti relativamente all'uso delle aree non utilizzate.
Per quanto riguarda il valore patrimoniale dei beni industriali
in disuso, la situazione è la seguente: lo stabilimento "ex
Saiform" ha un valore patrimoniale di euro 1.549.370; lo
stabilimento "ex Akerlund" di euro 12.911.000; la "ex Cofarco" di
euro 2.117.000; la "ex Multibox" di euro 1.248.000; la "Fia" di
euro 1.110.000; la "Elelys" di euro 2.763.000.
Président - La parole au Conseiller Frassy.
Frassy (CdL) - Assessore, come lei ha fatto un piccolo fuori
tema andando ad ultimare una sua risposta sulla precedente
interrogazione, penso che sia opportuno, più che fare un fuori
tema, cercare di dare un quadro di insieme dalla lettura delle
situazioni emerse in queste due nostre interrogazioni; non è un
caso che siano state presentate contestualmente, perché riteniamo
che, dall'insieme delle risposte da lei fornite, promani non solo
quello che è il fallimento della politica industriale, ma promani
l'inadeguatezza delle risposte, soprattutto come tempi, alle
esigenze del mondo produttivo.
Lei, prima, ironizzava sostenendo: "dovete decidere se c'è la
crisi o non c'è la crisi, prima parlate di aziende in crisi e
adesso parlate di aziende in espansione". Le aziende in crisi di
cui abbiamo parlato sono, per fortuna, aziende che i piedi in Valle
non ce li hanno messi; devo dire "per fortuna", perché se rileggo
quanto lei affermava nel maggio 2002 sulla "Pluritec", lei dice:
"La Regione ha fatto una scelta che è quella di affidarsi ad
un'azienda che ha prospettive e ha futuro...", ma questo non lo
diceva nel 1900, lo diceva nel maggio 2002, poco meno di 2 anni
fa!
Rivendichiamo il merito di aver evitato degli ulteriori "bidoni"
a questa Regione dal punto di vista delle politiche industriali,
perché le perplessità su "Acroservizi" e su "Pluritec" le avevamo
dichiarate in maniera esplicita in quest'aula, ed evidenziamo come
non siano delle risposte compatibili con le esigenze del mondo
produttivo quelle che non date, in sostanza.
Lei mi dice che i motivi che impediscono di esaudire le
richieste di assegnazione di area in proprietà stanno in una
normativa che andremo a cambiare; non è vero, Assessore! Che
vogliamo cambiare la normativa è parzialmente vero, perché avete
predisposto un disegno di legge il quale, più che risolvere il
problema, costituisce una S.p.a., alla quale andrete a trasferire
tutti gli immobili e poi ci sarà da discutere quali saranno i
criteri e soprattutto le filosofie con cui gestire questi beni,
perché oggi - ma non perché lo dico, lei stesso lo ha riconosciuto
con dichiarazioni rilasciate alla stampa - non c'è una norma
europea, nazionale o regionale che impedisca all'Amministrazione
regionale di cedere questi immobili industriali! È una scelta
politica ed è una scelta politica - noi aggiungiamo - ideologica,
quella di dire: "la Regione deve controllare i processi
produttivi". Su questo siamo in totale disaccordo, perché abbiamo
una visione diametralmente opposta sul ruolo di una istituzione
pubblica rispetto al ruolo dei privati.
Non è nemmeno vero peraltro...
(interruzione dell'Assessore Ferraris, fuori
microfono)
... devo ricordarle quando lo ha dichiarato? Glielo ricordo,
perché sapevo che avrebbe obiettato qualcosa del genere! Lei lo ha
dichiarato a "La Vallée Matin" il 29 luglio 2003 quando ha detto:
"Non ce l'abbiamo con la Thermoplay, sono disponibile a portare
la questione all'attenzione della Giunta, è un impegno che prendo
in modo ufficiale"
, nel senso che è evidente non ci fossero
norme che lo impedissero, ma erano valutazioni politiche. E lei
stesso, su "La Stampa" del 26 luglio 2003 ha detto che
"difende
la scelta politica della Regione"
; il problema sta in una
valutazione politica: penso che lei questo non possa negarlo! Le
dico solo che non può trincerarsi dietro il gioco della
globalizzazione...
(nuova interruzione dell'Assessore Ferraris, fuori
microfono)
... non è pessimismo, perché le dichiarazioni dell'AVI tendono a
rompere il gelo e l'incomunicabilità che c'è con la sua Giunta,
perché posso leggerle le dichiarazioni dell'11 agosto 2003 dove
dicono:
"Fuori luogo il vincolo di inalienabilità"
e, il
presidente dell'AVI dice:
"Non risulta che il vincolo discenda
da prescrizioni europee, ma solo da scelte di politica industriale,
sviluppate in sede regionale"
. Potrei andare avanti, perché la
rassegna stampa conferma che voi avete fatto di una questione di
scelte di politica industriale, una questione di pregiudizi
ideologici, perché? Perché lei, Assessore, ha la convinzione che
anche i processi produttivi debbano essere controllati attraverso
la gestione delle aree sulle quali...
(nuova interruzione dell'Assessore Ferraris, fuori
microfono)
... Presidente, o lei mi lascia intervenire, altrimenti... se
facciamo il dibattito con l'Assessore, io lo accetto; però, anziché
5 minuti - che stanno scadendo adesso - me ne dà altri 10, perché
non sono riuscito ad articolare un ragionamento, ma non perché non
voglia sottrarmi a questo dibattito!
Quando lei si trincera dietro la globalizzazione, Assessore, ci
racconta delle fandonie perché è assolutamente falso quello che lei
dice, cioè:
"non preoccupatevi, perché queste aziende vanno in
Cina, ma non è che vanno in Cina perché non possono svilupparsi in
Valle d'Aosta, vanno in Cina perché la globalizzazione le porta ad
andare in Cina"
. Non è così, perché su "La Stampa" del 25
luglio 2003 l'amministratore della "Thermoplay" dice:
"Se entro
due mesi non otteniamo la proprietà del terreno, siamo costretti a
rinunciare e a trasferirci nel nord-est"
... Assessore, il
nord-est e la Cina non sono in Valle d'Aosta! Lei fa dell'ironia,
quando si parlava di "Pluritec" e di "Acroservizi", lei faceva
dell'ironia e i fatti ci hanno dato ragione; non vorremmo che, a
distanza di qualche mese o di qualche anno, i fatti ci dessero
nuovamente ragione!
Chiudo dicendo che capisco che lei non possa esternare certe
preoccupazioni, però sono significativi i patrocini. Quando vedo un
convegno di studi, che patrocinate come Amministrazione regionale
con l'autorevole presenza dell'Assessore al bilancio, Marguerettaz,
un convegno dal titolo "Il salvataggio delle aziende nell'ambito
del fallimento: attualità e prospettive", capisco dove sta puntando
la politica industriale valdostana! Non è la nostra direzione!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK