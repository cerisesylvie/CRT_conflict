Consiglio Regionale della Valle d'Aosta - Oggetto del Consiglio n. 2677 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2677 del 25 luglio 2023 - Resoconto
OGGETTO N. 2677/XVI - Interpellanza: "Azioni volte a
sollecitare i fornitori di gas e energia sul territorio regionale
all'adeguamento delle bollette ai ribassi del prezzo di
mercato".
Bertin (Presidente) -
Punto n. 42. Illustra il
consigliere Perron.
Perron (LEGA VDA) -
Veniamo qui a un tema invece molto
pratico e attuale: anche se l'iniziativa era stata presentata un
po' di tempo fa, temo che la situazione non sia granché
cambiata.
Quest'interpellanza parte dalla lettura di un articolo apparso
sul "Corriere della Valle" l'8 giugno 2023 a pagina 9 titolato: "Il
prezzo del gas" nel quale viene citato il forte aumento dei prezzi
dell'energia e, in particolar modo, del gas quotato sulla Borsa di
Amsterdam, che si è verificato a partire da giugno 2022, quando il
prezzo che si aggirava sugli 80 euro per unità di misurazione è
raddoppiato nel mese successivo per poi arrivare a 347 euro per
unità nel mese di agosto. Stiamo parlando quindi della grave crisi
che abbiamo avuto lo scorso anno in concomitanza anche con vari
eventi di tipo internazionale. Sappiamo quindi che sul mercato di
Amsterdam c'è stata una crescita vertiginosa che poi a catena si è
riverberata.
Considerato che questo ha generato nell'economia forti effetti
inflattivi, tutto questo, unito all'aumento dei costi delle materie
prime del periodo
post
pandemico, si è riverberato in una
fortissima pressione economica per le famiglie e le imprese alle
prese poi con l'ulteriore morsa di credito legato all'aumento dei
tassi di interesse messi in campo dalla BCE per combattere
l'inflazione, che era stata creata prima da questi aumenti e da
altri elementi concomitanti, tutto va a finire in spirali
economiche, che poi diventano molto difficili da gestire, che
purtroppo fanno pagare il loro prezzo a determinate categorie,
soprattutto famiglie e imprese.
Ora veniamo alla parte successiva: a partire dall'autunno 2022
però il meccanismo con queste spinte diciamo esterne ed economiche
è andato a modificarsi, perché si è assistito a un rientro dei
valori del prezzo del gas sulla Borsa di Amsterdam attorno ai 90
euro per unità e ad oggi i prezzi - quindi veniamo a questi mesi
qui (era giugno) - sono crollati a 23 euro per unità, valore tra i
più bassi tra gli ultimi due anni, quindi, a livello di Borsa di
Amsterdam, nel mercato di Amsterdam, siamo scesi a livelli più
bassi di quelli che avevamo in precedenza.
Preso atto che i prezzi per l'energia pagati da famiglie e
imprese valdostane non risulta abbiano subito un calo proporzionale
a quello verificatosi al prezzo del mercato, abbiamo interpellato
il Governo regionale. Qui faccio una breve parentesi: siamo
assolutamente consapevoli che non sia il Governo regionale che fa i
prezzi, non cadiamo in quest'errore; chiaramente qua il discorso è
un po' più sottile e mirato, però è un tema di grande valenza,
quindi ritenevamo importante metterlo sul tavolo. Per questo
abbiamo posto all'attenzione anche del Governo le seguenti domande:
"se e in quale misura i fornitori di gas ed energia che operano sul
territorio valdostano abbiano riflesso tale andamento...", se cioè
ci sono stati dei cali compatibili con il prezzo all'origine;
"quali meccanismi di formazione dei prezzi finali concorrano a
favorire, o a ostacolare, l'assorbimento di tali andamenti in fase
di riduzione dopo la sollecita applicazione nella fase di rapida
crescita". Anche qua la domanda chiaramente è un po' provocatoria,
nel senso che tutti abbiamo visto che, quando c'è un aumento alla
base, i prezzi schizzano, quando poi i prezzi sono scesi alla base,
invece la discesa è molto più lenta o, come in questo caso, molto
limitata, quindi anche questa è una domanda che facciamo, sempre
tenendo presente dei limiti che noi qua dentro abbiamo come entità
politica.
In ultimo chiediamo se e come "l'Ente regionale, tenuto conto
dei propri limiti nei rapporti con società operanti sul mercato - e
ripeto che non mettiamo in discussione quello - intenda procedere a
un'osservazione - qui è un discorso di osservare - più puntuale del
fenomeno allo scopo di sollecitare - anche qui il termine
"sollecitare" è mirato, uno può sollecitare qualcuno e poi questo
qualcuno può fare tutto ciò che vuole comunque, ma si parla di una
sollecitazione - i fornitori a reagire in maniera puntuale alle
variazioni al ribasso dei prezzi di gas ed energia, anche - di
nuovo - sollecitando i fornitori stessi ad agire sulle controparti
nazionali per affinare i meccanismi applicati alla formazione dei
prezzi". È quindi un modo per noi questo di mettere sul tavolo un
discorso decisamente importante. Sappiamo quanto impattante questi
costi possano essere e lo siano ancora oggi su imprese e famiglie;
il nostro, quindi, è un tentativo di capire anche quale possa
essere un ruolo regionale in questo senso pur chiaramente
mantenendo le prerogative del mercato a sé stanti come
fondamentali.
Presidente -
Risponde l'assessore Bertschy.
Bertschy (AV-VdA Unie) -
Collega, su quest'interpellanza
potremmo modificare tre volte il testo ma non trovare mai una
risposta pertinente e concreta, nel senso che agiamo in un mercato
globale su una scala locale, tra l'altro, limitatissima, con una
possibilità di incidere che, se possiamo dire, è pari a zero in
termini legislativi e in termini amministrativi, se non su alcune
aziende quanto meno per le indicazioni politiche che ne possono
uscire.
Detto questo, è un interpello pertinente in una fase in cui,
dopo aver visto tutti impennare i prezzi, non abbiamo visto una
discesa altrettanto rapida di questi prezzi. È corretto quindi che
in termini di amministrazione ci si ponga quanto meno
l'interrogativo; poi cosa si può fare purtroppo dipende anche sia
dalle possibilità che vengono dalle nostre competenze che dalle
strutture che abbiamo a disposizione.
"Se e in quale misura i fornitori di gas e energia operanti sul
territorio valdostano abbiano riflesso tale andamento sulle
bollette dell'utenza valdostana": l'inciso è che, per quanto
riguarda CVA, il pacchetto complessivo delle offerte, sia sul
mercato domestico che sugli altri usi, sono indicizzati ai valori
dell'energia elettrica correnti, con la sola eccezione dell'offerta
a prezzo fisso triennale destinata alle imprese, la quale in ogni
caso risulta significativamente inferiore agli attuali prezzi
determinati sul mercato. Per tutto il resto agiamo in un campo di
contratti tra privati e fornitori che noi non possiamo controllare.
L?ente che controlla tutto questo è l'ARERA, poi lo riprenderemo
più tardi; sul mercato valdostano ci sono più di 411 operatori
suddivisi per i comuni, il che vuol dire che alcuni operatori sono
su più comuni ovviamente. Tutto questo vale per il gas e per
l'elettricità.  Tra l'altro, se vuole, ho due
file
che
le posso lasciare perché sono stati stampati dai vari operatori che
sono presenti. Oggi noi non siamo in grado, perché non abbiamo
strutture in Amministrazione comunale che si possano dedicare a
questo, se non l'Osservatorio economico e sociale, ma lo fa sempre
con i dati Istat a posteriori. Agiamo quindi per quello che
possiamo cercando di verificare le cose che possiamo verificare, in
particolare in questo caso, per quello che ci riguarda, con CVA,
che ci fornisce elementi diretti e con la quale abbiamo una diretta
collaborazione.
Tra l'altro, per venire alla domanda 2: "quali meccanismi di
formazione dei prezzi finali concorrano a favorire o a ostacolare
l'assorbimento di tali andamenti in fase di riduzione dopo la
sollecita applicazione nella fase di rapida crescita", abbiamo
approvato una mozione o un ordine del giorno, non mi ricordo bene,
nello scorso Consiglio di audire a settembre CVA Deval e potremmo
anche unire Telcha per la rete di teleriscaldamento. Questo per
avere le informazioni rispetto all'aggiornamento dei prezzi che ci
sono stati, sia alla formazione che ai costi che le aziende hanno
dovuto sostenere, ma allo stesso tempo quanto questo ha permesso
poi, una volta ridotto, di agire sui costi rispetto ai cittadini e
alle imprese.
L'autorità, ripeto, che gestisce tutto questo è l'ARERA, che
svolge attività di regolazione e controlli nel settore dell'energia
elettrica, del gas naturale, dei servizi idrici e del ciclo
rifiuti, del telecalore, teleriscaldamento e teleraffrescamento. È
un'autorità amministrativa indipendente, che opera per promuovere
la concorrenza e l'efficienza dei servizi di pubblica utilità e per
tutelare gli interessi di utente e consumatore. Offre, tra gli
altri, numerosi servizi quali il portale "Offerte" per la raccolta
e la pubblicazione di tutte le offerte presenti sul mercato di
vendita al dettaglio elettrico e gas naturale. Su questo sito
pubblico clienti domestici, famiglie e piccole imprese possono
confrontare, scegliere in modo semplice, chiaro e gratuito le
offerte di elettricità e gas.
Per andare alla terza domanda, che è quella più politica: come
possiamo fare qualche cosa e che cosa vogliamo fare per
sollecitare. Fatto salvo che ARERA è il punto di incontro del
sistema istituzionale che ci può dare la possibilità di lavorare a
una regolazione di questi fattori, credo che la cosa più importante
che possiamo fare come Regione è portare il tema alla questione
della Conferenza Stato-Regioni. Tutto questo per capire come anche
i territori possano, da un lato, contribuire a definire un
obiettivo e allo stesso tempo essere all'interno di un meccanismo
che possa garantire una giusta collaborazione ma anche la
possibilità di portare un contributo fattivo.
Presidente -
Replica il consigliere Perron.
Perron (LEGA VDA) -
Grazie Assessore per la risposta
puntuale. Sono ben consapevole che il tema sia estremamente
complesso; io stesso non possiedo le competenze tecniche nello
specifico per capire la determinazione e la formazione dei prezzi;
qualcosa mi è stato spiegato nel gruppo con il collega Aggravi che
certamente ha più competenze di me. Non sono propriamente tecnico
su questo settore ma credo che sia importante e colgo a questo
punto gli spunti positivi della sua risposta sulle audizioni che
verranno fatte; probabilmente, quando io avevo consegnato
l'iniziativa, questa cosa non c'era, quindi è sicuramente una parte
positiva; stessa cosa per quello che lei mi dice sulla Conferenza
Stato-Regioni. Se si possa fare di più questo io non lo so e
ovviamente cercherò di approfondire per capire se potremo noi
suggerire qualcosa alla parte della maggioranza e se ci saranno
ambiti in cui si potrà intervenire maggiormente. Per adesso è
importante anche fare chiarezza su questo tema, perché altrimenti
molta gente e molti cittadini si sentono abbandonati dal ruolo
della politica; è difficile far capire che certe cose il ruolo
politico non le può fare perché tutto è molto complesso e quindi è
importante almeno dare un segnale all'esterno che assicuri che c'è
un monitoraggio, un'attenzione su questi temi nelle modalità
consentite e nelle sedi competenti, quindi nelle Commissioni con le
audizioni e nella Conferenza Stato-Regioni. Questo è certamente un
primo passo. Sul resto, cioè se si potrà fare di più, ovviamente
faremo le nostre valutazioni e, nel caso, porteremo sul tavolo il
nostro contenuto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK