Consiglio Regionale della Valle d'Aosta - Oggetto del Consiglio n. 698 del 23 giugno 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 698 del 23 giugno 2004 - Resoconto
OGGETTO N. 698/XII - Evoluzione del patrimonio di edilizia
popolare nel decennio 1994-2003. (Interpellanza)
Interpellanza
Richiamata la discussione svoltasi negli anni passati fra chi
sosteneva la necessità di vendere alloggi di edilizia residenziale
pubblica al fine di reperire risorse aggiuntive per ampliare il
patrimonio pubblico di edilizia popolare e chi riteneva che tale
politica avrebbe portato ad una riduzione del patrimonio abitativo
pubblico pur in presenza di una forte domanda;
Al fine di conoscere qual è stata realmente l'evoluzione del
patrimonio di edilizia popolare nell'ultimo decennio e quali sono
le intenzioni in tale materia del governo regionale;
i sottoscritti Consiglieri regionali
Interpellano
la Giunta regionale e l'Assessore competente per
conoscere:
1. qual era, nel 1994 e nel 2003, il numero di alloggi in
locazione di proprietà dell'ARER sia per quanto riguarda l'intero
territorio regionale, sia per quanto riguarda la città di
Aosta;
2. qual era, nel 1994 e nel 2003, il numero di alloggi di
edilizia residenziale pubblica di proprietà del Comune di
Aosta;
3. qual è il giudizio sull'evoluzione, nel decennio
1994-2003, del patrimonio pubblico di edilizia popolare;
4. che cosa si intende fare per ampliare il patrimonio
pubblico di edilizia popolare in Valle d'Aosta.
F.to: Riccarand - Squarzino Secondina
Presidente - La parola al Consigliere Riccarand.
Riccarand (Arc-VA) - Con questa interpellanza abbiamo voluto
sollevare il problema dell'edilizia popolare in Valle, soprattutto
per conoscere le tendenze che si sono sviluppate nell'arco
dell'ultimo decennio e gli indirizzi verso cui si sta andando.
Quello che è certo è che i dati ci indicano l'esistenza di un
fabbisogno casa di edilizia popolare ancora alto nella Regione;
l'ultimo bando, solo per quanto riguarda Aosta, per alloggi
popolari ha visto la presentazione di 589 domande e pochissime
hanno potuto essere soddisfatte; se a queste aggiungiamo che circa
altre 500 persone ricorrono alla Regione e agli enti pubblici per
l'integrazione sui canoni di affitto, il dato ci indica che
esistono oltre 1.000 persone in situazione di disagio abitativo
nella nostra Regione. Di fronte a questa realtà, che esprime un
disagio su un'esigenza primaria per la vita, riteniamo non vi sia
stato uno sforzo adeguato per incrementare il patrimonio abitativo
pubblico, perché, pur essendo in una situazione favorevole dal
punto di vista finanziario, pur essendo il decennio appena
trascorso sicuramente caratterizzato da ingenti disponibilità
finanziarie, bisogna dire che, per quanto riguarda l'edilizia
popolare, si è realizzato molto poco.
Vi è stato anche qualcosa di peggio nel corso dell'ultimo
decennio, in particolare negli ultimi 7-8 anni, cioè non solo non
si è incrementato in modo significativo il patrimonio abitativo
pubblico, ma si è fatta anche una scelta che abbiamo sempre
considerato pericolosa e abbiamo avversato: quella di vendere quote
significative di patrimonio abitativo pubblico, prendendo a
motivazione che in questo modo si reperivano delle risorse e si
faceva cassa e si poteva reinvestire per ampliare il patrimonio
abitativo pubblico. Con questa interpellanza vorremmo anche capire
qual è l'esito di questa politica, cioè vorremmo avere i dati
rispetto all'evoluzione nell'ultimo decennio del numero di alloggi
di edilizia popolare, sia per quanto riguarda l'azienda regionale
per l'edilizia residenziale (ARER), sia per quanto concerne le
proprietà di patrimonio abitativo pubblico del Comune di Aosta; poi
vorremmo avere un giudizio rispetto all'evoluzione che vi è stata
nel corso di questo decennio e capire cosa l'Amministrazione
regionale intende fare per incrementare questo patrimonio abitativo
pubblico e dare così risposta a un fabbisogno e a una domanda che
rimane molto alta e molto forte.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Per quanto concerne la prima domanda,
"qual
era, nel 1994 e nel 2003, il numero di alloggi in locazione di
proprietà dell'ARER sia per quanto riguarda l'intero territorio
regionale, sia per quanto riguarda la città di Aosta"
,
schematicamente gli alloggi in locazione di proprietà dell'ARER
erano, al 31 dicembre 1994, 819, di cui 574 nel Comune di Aosta; al
31 dicembre 2003, 658, di cui 407 nel Comune di Aosta.
Per quanto riguarda la seconda domanda,
"qual era, nel 1994 e
nel 2003, il numero di alloggi di edilizia residenziale pubblica di
proprietà del Comune di Aosta"
, anche qui il dato è schematico:
sulla base dei dati catastali forniti dall'Ufficio del patrimonio
del comune, gli alloggi di proprietà del Comune di Aosta, al 31
dicembre 1994, erano 1.009; al 31 dicembre 2003, 925.
Nell'intervallo di tempo tra il 1994 e il 2003 sono intervenuti
elementi importanti, che vanno richiamati per una corretta analisi
dell'evoluzione del settore e che sinteticamente possono essere
ricondotti: a una GESCAL che non c'è più, quindi la fonte di
finanziamento principe è venuta a mancare; a un trasferimento di
competenze dallo Stato alle regioni, con la modifica del titolo V
della Costituzione, che non contempla, anche in questo caso, alcuna
analisi finanziaria, né tanto meno individua fonti di
finanziamento; all'attuazione dei piani di vendita previsti dalla
norma regionale - la legge regionale n. 40/1995 -, che ha potuto,
sia pur parzialmente, sopperire alle difficoltà di carattere
finanziario dovute ai motivi detti sopra.
Non possiamo tacere il fatto che i soggetti che hanno acquistato
l'alloggio in assegnazione, a fronte di un prezzo contenuto, hanno
potuto risolvere il loro problema abitativo e nel contempo gli
introiti derivanti dalle vendite hanno consentito ad ARER e a
comuni di effettuare nuovi investimenti, realizzando nuovi alloggi
ed effettuando lavori di manutenzione straordinaria, anche se la
consistenza del patrimonio abitativo andava diminuendo.
Complessivamente sono stati venduti dall'ARER 254 alloggi e dal
Comune di Aosta 88 alloggi su 197 che erano inseriti nel piano. Nel
corso del primo semestre del corrente anno, peraltro, le nuove
costruzioni assegnate da parte dell'ARER sono state 39, le
acquisizioni 18 e le cessioni in applicazione del piano di vendita
11; al 30 giugno il patrimonio immobiliare dell'ARER ammonta a 704
alloggi; a questi si aggiungeranno le realizzazioni in corso in
attuazione di programmi già da tempo avviati, che porteranno il
patrimonio ARER a circa 854 alloggi, di cui circa 570 in Aosta.
Per quanto riguarda il giudizio sull'evoluzione, tenuto conto
delle valutazioni che ho fatto, ritengo che sia del tutto positivo;
d'altra parte riteniamo che la legge abbia centrato i suoi
obiettivi, anche se il quadro normativo deve essere perfezionato
nella direzione di assicurare in maniera più organica i
finanziamenti per dare delle risposte. Che cosa si intende fare per
ampliare il patrimonio pubblico di edilizia popolare in Valle
d'Aosta? Con l'avvio della nuova legislatura la Giunta regionale ha
approvato un programma per il settore casa, peraltro già illustrato
in III Commissione, che vuole partire dall'analisi del fabbisogno,
analisi che si è appena conclusa, per poi individuare gli strumenti
- di tipo strutturale e non - più idonei per intervenire sul
territorio, senza ulteriormente incidere sulla città di Aosta.
Occorre poi tenere conto di alcune circostanze che rendono
complessa l'operatività per quanto riguarda questo settore:
innanzitutto la disponibilità di aree da destinare a nuove
costruzioni è estremamente ridotta e i vincoli di carattere
urbanistico impongono tipologie di intervento e di recupero non
compatibili con i limiti di costo imposti all'edilizia residenziale
pubblica. Ribadisco, a titolo esemplificativo, rientrano nella
fattispecie gli interventi nei centri storici, che presentano dei
costi di recupero di gran lunga superiore ai limiti di spesa
dell'edilizia cosiddetta "popolare".
Stiamo poi vivendo un'epoca caratterizzata da profonde e
continue trasformazioni, a cominciare dalle immigrazioni, per
arrivare alle cosiddette "nuove povertà", cui occorre trovare nuove
forme di risposta per evitare tensioni di carattere sociale e forme
di emarginazione. Vi è la necessità di riqualificazione delle aree
degradate e anche in questo caso possiamo immaginare di trovare
delle risposte al problema, a condizione che si tratti di una
riqualificazione complessiva; non a caso nel corso degli ultimi
anni sono stati avviati progetti di recupero, con il parziale
concorso dello Stato, che ultimamente sta venendo a mancare.
In sintesi, quindi, si può delineare il seguente schema di
intervento - che non è altro che quello già rappresentato da noi in
III Commissione - che prevede il completamento di interventi
strutturali: il completamento dei progetti di nuove costruzioni di
edilizia residenziale pubblica già avviati; la riqualificazione del
patrimonio immobiliare esistente; la localizzazione di nuovi
interventi in località che presentano situazioni di necessità, in
maniera da rendere coerente la realizzazione o la disponibilità di
nuovi alloggi e la domanda; le agevolazioni in favore di privati
che mettono sul mercato della locazione alloggi a canoni contenuti
(vale a dire la legge regionale n. 5/2003).
Per quanto riguarda gli interventi non strutturali, rimane fermo
l'impegno dell'Amministrazione regionale per l'erogazione di
contributi per il sostegno alla locazione per quella fascia di
popolazione in situazione di grave disagio economico.
La risposta al bisogno di abitazione per le fasce più deboli
quindi deve trovare migliore efficacia attraverso un migliore
raccordo fra tutti i dispositivi normativi esistenti e stiamo
lavorando in questo senso, tenendo conto del progressivo
disimpegno, dell'inattendibilità dello Stato in questo settore,
come abbiamo potuto rilevare in recenti episodi relativi a
finanziamenti promessi, ma poi non concessi. Quest'anno il volume
complessivo degli investimenti di questo settore, per lo più con
fondi a disposizione dell'Amministrazione regionale, oscilla
intorno ai 6 milioni di euro. Resta fermo l'impegno del
sottoscritto, già assunto in seguito ad una risoluzione presentata
dal collega Salzone, di venire in commissione per rappresentare
meglio questa strategia.
Presidente - La parola al Consigliere Riccarand.
Riccarand (Arc-VA) - I dati che ci ha fornito l'Assessore per
quanto riguarda la realtà sono molto eloquenti e indicano nel
decennio preso a riferimento - parliamo del periodo 1994-2003 - dei
saldi fortemente negativi per quanto riguarda il patrimonio
abitativo pubblico. Il patrimonio dell'ARER è diminuito di quasi il
20% - era di 819 alloggi, è diventato di 658 alloggi, quindi meno
161 alloggi -; gli alloggi di edilizia residenziale pubblica di
proprietà del Comune di Aosta sono diminuiti: da 1.009 a 925, meno
83; quindi complessivamente fra ARER sul territorio regionale e il
Comune di Aosta abbiamo una riduzione del patrimonio abitativo
pubblico di 244 alloggi. Questo è particolarmente pesante ad Aosta,
dove il saldo di questo decennio è di meno 256 alloggi; quindi,
invece di ampliare, si è fortemente ridotto il patrimonio abitativo
pubblico. Noi questi dati li vogliamo evidenziare, perché bisogna
correggere questo tipo di politica in cui si è costruito e
recuperato poco e si è venduto, pertanto il saldo non può che
essere negativo.
Il problema non era di carattere finanziario, per cui non si
facevano certi interventi, ma era riconducibile ad altre
motivazioni: difficoltà oggettiva di reperire aree o edifici da
ristrutturare, ma anche una grossa difficoltà operativa. Il fatto
di andare a vendere ancora degli alloggi di patrimonio pubblico
porta adesso a un saldo negativo, che ci vorrà chissà quanto tempo
per recuperare. Sotto questo aspetto noi diciamo che questa
politica della vendita è una politica caratterizzata da un forte
elemento di demagogia e i risultati sono fortemente negativi
nell'interesse della collettività; quindi bisogna assolutamente
rivedere questa politica che continua ad andare avanti, in quanto
si continua a vendere senza poi riuscire a mettere a disposizione
un nuovo patrimonio significativo.
Per quanto riguarda le prospettive, l'Assessore ci ha indicato
soprattutto le difficoltà - che indubbiamente esistono e sono
difficoltà di tipo urbanistico, di tipo finanziario e tutto
quanto... - però, secondo noi, non si può pensare di operare solo
movendo essenzialmente la "leva" dell'integrazione degli affitti,
che è una "leva" che va utilizzata perché può dare sollievo e
attutire determinati problemi, ma la cosa principale è ampliare il
patrimonio abitativo pubblico, in modo che vi sia una disponibilità
accresciuta ed invertire radicalmente la tendenza rispetto a quello
che è successo negli ultimi anni, che invece non è andato nella
direzione giusta. Pensiamo quindi si debbano impegnare risorse
significative dell'Amministrazione regionale, oltre che energie
importanti, per ottenere un risultato in questo campo che vada
nella direzione di ampliare il patrimonio abitativo pubblico,
invertendo la direzione che si è seguita negli ultimi anni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK