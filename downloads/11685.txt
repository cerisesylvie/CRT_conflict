Consiglio Regionale della Valle d'Aosta - Oggetto del Consiglio n. 4276 del 10 marzo 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4276 del 10 marzo 1993 - Resoconto
OGGETTO N. 4276/IX Incarico di consulenza per il risanamento
delle aree industriali dell'Ilva Cogne.
(Interpellanze)
Interpellanza Con delibera n. 942 del 29 gennaio 93 la Giunta
regionale ha affidato all'Ing. Luciano Ziviani un incarico di
consulenza sul risanamento delle aree industriali della Ilva Cogne,
al fine di "definire il grado di contaminazione delle stesse ed
individuare le opportune azioni per il loro risanamento".
Poiché la legge approvata dal Consiglio regionale nella seduta
del 16 dicembre prevede accordi con il gruppo Ilva al fine di
acquisire le aree industriali e poi di bonificarle e recuperarle
per la riconversione, appare quanto meno prematuro ed inopportuno
uno studio sul risanamento prima ancora di aver definito con l'Ilva
l'acquisto dei terreni.
Stupisce poi l'elevato costo di questo studio preliminare (Lit.
533.953.000), mentre appare incomprensibile la suddivisione di tali
costi in prestazioni ingegneristiche (Lit. 236.453.000) e
prestazioni specialistiche (Lit. 297.500.000), trattandosi di un
solo professionista incaricato.
Ciò premesso, il sottoscritto Consigliere regionale
Interpella
gli Assessori competenti al fine di conoscere:
a) per quale motivo è stato affidato un incarico di consulenza
sul risanamento delle aree industriali dell'Ilva Cogne prima ancora
di definire con la società l'acquisto delle aree stesse e le
possibili riconversioni;
b) qual è la differenza tra prestazioni ingegneristiche e
prestazioni specialistiche citate nel disciplinare d'incarico per
giustificare un così elevato costo dello studio preliminare;
c) se dopo tale studio preliminare sono previsti altri incarichi
allo stesso professionista relativi a tale piano di risanamento e
per quali prevedibili importi.
F.to: Liborio Pascale
Interpellanza A conoscenza della delibera n. 942 del 29
gennaio 1993 con la quale la Giunta regionale affida l'incarico di
consulenza all'Ing. Luciano Ziviani per definire il grado di
contaminazione delle aree industriali dell'Ilva-Cogne;
Preso atto della mozione approvata dal Consiglio regionale in
merito alla costituzione di un gruppo ristretto di lavoro per
affrontare unitariamente l'intera problematica dell'Ilva-Cogne agli
effetti produttivi ed occupazionali;
i sottoscritti consiglieri regionali
Interpellano
la Giunta regionale e gli Assessori competenti per conoscere
quali sono gli intendimenti della Giunta regionale, dato che si
tratta di aree non ancora acquistate da parte della Regione.
F.to: Beneforti - Chiofalo - Trione - Ricco .
Presidente
Ha chiesto di illustrare
l’interpellanza iscritta al punto n. 12 il
Consigliere Pascale.
Pascale (PSI)
La legge regionale approvata a
dicembre, la legge n. 4 del 1993, prevedeva all'articolo 2
l'autorizzazione alla Giunta regionale a predisporre e concludere
accordi con il gruppo Ilva in vista di determinati obiettivi da
raggiungere, e cioè riqualificare le attività industriali della
Cogne, promuovere nuovi insediamenti, acquisire le aree e poi
bonificarle sotto il profilo ambientale eccetera.
A me non pare che allo stato attuale si sia raggiunto un accordo
complessivo con il gruppo Ilva sulla acquisizione di queste aree e
sulla loro destinazione, perché se c'erano stati dei pourparler con
il precedente amministratore.
Nel frattempo è intervenuto il cambio dell'amministratore
delegato dell'Ilva e credo che non ci sia ancora stato neanche un
incontro con il nuovo amministratore, per cui tutto è rimasto in
sospeso.
Con sorpresa ho visto questa delibera del 29 gennaio, con la
quale la Giunta affida all'ing. Ziviani un incarico di consulenza
sul risanamento di queste aree industriali; mi pare che sia quanto
meno prematuro andare ad affidare un incarico per risanare delle
aree che non si sa ancora che fine debbano fare, se saranno nostre
o non saranno nostre.
Dirò di più; mi ha anche stupito l'entità dell'importo di questo
che dovrebbe essere uno studio preliminare, perché si svolgerà in
tre mesi, è un importo di 533 milioni, e nel disciplinare di
incarico ho visto una suddivisione di questo importo fra
prestazioni ingegneristiche e prestazioni specialistiche, le prime
per 236 milioni, le seconde per 297 milioni. Non sono un ingegnere,
però non ho capito qual è la finalità di questa distinzione e se
questo presuppone che una parte del lavoro venga svolta dall'ing.
Ziviani e un'altra parte da altre persone. Anche su questo vorrei
avere dei chiarimenti dall'Assessore.
Presidente
Ha chiesto di illustrare la
interpellanza iscritta al punto n. 13 il Consigliere Beneforti, ne
ha facoltà.
Beneforti (DC)
Devo dire che siamo rimasti
abbastanza sorpresi di questa deliberazione. Sulla Cogne ci
aspettavamo qualcosa di diverso, ci aspettavamo qualcosa di nuovo,
dal momento che nel settore siderurgico ci sono prese di posizione
a livello italiano e soprattutto anche a livello di comunità
europea. Ma non abbiamo sentito o letto di incontri da parte della
Giunta regionale a livello di Ministero o di Governo, non abbiamo
sentito neanche di incontri a livello di Ilva, mentre si vede che
si stanno muovendo altre province e altre regioni anche con il
nuovo amministratore dell'Ilva Cogne. Si legge sui giornali che
Nakamura, nuovo amministratore delegato dell'Ilva Cogne, va a
mangiare i panini con gli operai di Taranto ed assicura che lo
stabilimento di Taranto vivrà, anzi si potenzierà e da impianto
siderurgico di serie C salirà in graduatorie superiori. Però per
quanto riguarda la nostra Regione non abbiamo avuto sentore di
incontri a quel livello.
Devo dire che il tempo passa e la situazione occupazionale e
produttiva dello stabilimento di Aosta certamente non migliora e
non ha buone prospettive, a meno che non ci riveli qualcosa di
diverso l'Assessore competente.
Del socio privato che doveva essere trovato non si è avuta
notizia; l'acquisizione delle aree non è avvenuta e ancora prima
che questa avvenga si spendono centinaia di milioni per definire il
grado di contaminazione delle aree stesse. Ci si domanda, ed ecco
il motivo della interpellanza, perché di fronte ad un silenzio
generale sulla problematica Cogne e della siderurgia nella nostra
Regione, si va a vedere il discorso delle aree che non sono ancora
acquisite.
Il Consiglio regionale - colgo l'occasione per tornarci sopra -
aveva approvato una mozione per la istituzione di un gruppo di
lavoro ristretto, nella quale veniva dato mandato alla Giunta di
provvedere. E la mozione stessa conteneva degli impegni che in
linea di massima ho puntualizzato in questa illustrazione, che però
non sono stati portati a termine. Pertanto vorremmo conoscere i
motivi per i quali questo gruppo di lavoro non è stato ancora
istituito. Come gruppo DC eravamo stati interpellati da parte della
Presidenza del Consiglio ed abbiamo dato una risposta, non si
capisce però perché non si sia concretizzato questo impegno. Il
tempo passa, siamo a fine legislatura e noi siamo ancora fermi su
questa problematica della siderurgia, senza sapere quali
prospettive ci sono per il futuro. Per cui bisogna arrivare a
costituire nel più breve tempo possibile questo gruppo di lavoro,
mettersi al lavoro e vedere quali interventi effettuare a livello
italiano, a livello europeo e a livello anche di Ilva Cogne, in
modo da cercare di dare un assetto diverso anche a questa nostra
industria, così come è stato dato in altre province dove esistono
stabilimenti dell'Ilva Cogne.
Presidente
Ha chiesto di parlare l'Assessore
all'Industria, Commercio e Artigianato Mafrica, ne ha facoltà.
Mafrica (PCI-PDS)
Rispetto alle ultime novità che
riguardano la siderurgia, la Giunta ha avuto un incontro con il
relatore al Parlamento europeo sulle proposte della commissione per
la siderurgia, in questa occasione ha avuto la illustrazione di
quali sono gli intendimenti della CEE, che comunque non sono ancora
definitivi, ed ha illustrato le esigenze della Regione rispetto
alla siderurgia valdostana.
L'amministratore delegato dell'Ilva, Nakamura, si è insediato il
18 febbraio e da quel momento abbiamo continuato a richiedere
l'incontro, che è stato fissato per il 18 marzo.
Che l'inizio delle visite di Nakamura sia cominciato da Taranto
è anche spiegabile con il fatto che si tratta dello stabilimento
che ha il numero più grande di lavoratori. Faccio tanti auguri a
Taranto; non so se, viste le cose che ci ha illustrato il relatore
al Parlamento sulle richieste di taglio per la siderurgia italiana,
sarà possibile realizzare facilmente quegli obiettivi.
In quanto al gruppo di lavoro, nella stessa settimana in cui è
stata approvata la mozione ho scritto alla Presidenza del Consiglio
perché chiedesse alla Conferenza dei Capigruppo i nominativi, e
penso che sia in arrivo la lettera di risposta; non appena avrò i
nominativi delle persone che fanno parte del gruppo, provvederò
alla convocazione del gruppo stesso.
Per quel che riguarda l'incarico, c'è da premettere che l'ing.
Ziviani, come ben sa il Consigliere Beneforti, faceva parte da
tempo di un gruppo di lavoro istituito per verificare i problemi
della cosiddetta discarica. Con questo incarico si è andati ad una
operazione che è preliminare anche alla acquisizione delle aree;
vale a dire, il valore delle aree dipende anche dall'eventuale
contaminazione delle stesse e dalle eventuali opere di risanamento
che sono necessarie. Quindi non si può definire il valore di
un'area industriale, senza prima aver avuto anche qualche elemento
che dica se nella parte esterna alla discarica, se su tutto il
resto ci sono o non ci sono situazioni con problemi ambientali. Lo
scopo di questo incarico è preliminare alla stessa definizione
della trattativa per le aree, proprio perché può incidere
l'eventuale livello di contaminazione e l'eventuale costo di
risanamento sul valore stesso delle aree. Questo è il motivo per
cui si è conferito questo incarico.
L'indagine è programmata e coordinata in fasi successive ed è
accompagnata da analisi diagnostiche, valutazioni dei rischi,
elaborazione e realizzazione degli eventuali interventi di
risanamento mediante l'utilizzo di soluzioni tecnicamente
appropriate.
La definizione delle procedure di acquisizione delle suddette
aree industriali, che sono circa 100 ettari, e lo studio delle
possibili riconversioni non possono non essere preceduti da analisi
di questo tipo, che caratterizzino a priori la qualità ambientale
del sito. Risulta quindi indispensabile, prima di avviare una
definizione qualsivoglia della contrattazione definitiva, stabilire
il livello eventuale di contaminazione dei terreni da acquisire.
Rinviare tale operazione successivamente all'acquisto potrebbe
significare, senza alcuna possibilità di rivalsa, farsi carico di
problemi relativi a costi per operazioni di bonifiche di fronte
all'eventuale presenza di contaminanti sul suolo o nel sottosuolo.
Si ricorda a tale proposito che sta diventando anche in Europa
prassi comune la cosiddetta certificazione ambientale; tale
certificazione serve a definire prima di ogni intermediazione il
livello di contaminazione del sito, le eventuali procedure di
disinquinamento, le attribuzioni di responsabilità in campo
ambientale. Vengono altresì fissati, con la caratterizzazione del
livello della tipologia degli eventuali inquinanti presenti nel
sito in esame, i riferimenti di inquinamento per i futuri controlli
sugli insediamenti produttivi che eventualmente subentreranno
all'attività in corso. Quindi, questo tipo di indagine è necessaria
per la stessa valutazione del valore delle aree.
Per rispondere al Consigliere Pascale, l'incarico conferito si
articola in due categorie e comprende da una parte gli interventi
ingegneristici veri e propri, svolti sotto la responsabilità e il
coordinamento dell'ing. Ziviani: questo lavoro sarà svolto da un
nucleo di tecnici esperti nelle rispettive discipline di
appartenenza, che sono l'ingegneria impiantistica, l'ingegneria
ambientale, la chimica industriale, la chimica analitica, la
geologia, la geologia applicata, l'idrogeologia, la tecnica delle
rilevazioni e misurazioni sul campo. Le fasi di intervento si
articolano in linea generale attraverso una prima indagine
preliminare di ricognizione, nella quale sarà eseguita una
ricostruzione storica delle cause e delle modalità dell'eventuale
inquinamento, una definizione della situazione ambientale esistente
e del tipo e della entità del degrado ambientale eventuale delle
aree, una completa e dettagliata valutazione del degrado subito dal
suolo e dalle acque sotterranee mediante l'adozione di tutte le
indagini necessarie.
Da tale prima fase sarà possibile acquisire tutte le indicazioni
sulla natura dei contaminanti e sulle cause e modalità di
inquinamento delle acque del suolo, potendo quindi predisporre un
programma di ricerche mirato. Ne consegue una fase di indagine
analitica di accertamento, pianificata sulla base delle risultanze
della precedente ricognizione. Verranno programmati, sulla base di
questa prima fase, rilevamenti geologici, geomorfologici e
idrogeologici; si coordineranno gli interventi quali: esecuzione di
sondaggi meccanici con carotaggio del terreno, prelievo di campioni
da analizzare, installazione di piezometri, esecuzione di rilievi
topografici, indagini di tipo indiretto mediante misure geofisiche,
analisi delle acque di falda, dei terreni e degli eventuali
rifiuti.
Dopo queste indagini sul campo, con carotaggi e misurazioni, che
sono la parte cosiddetta specialistica, seguirà la fase di analisi
diagnostica, nella quale si interpreteranno i risultati delle
indagini analitiche e delle misurazioni di cui sopra. La finalità
dell'analisi sarà quella di definire i potenziali livelli di
rischio del sito contaminato e di consentire la successiva
definizione delle priorità e degli obiettivi di risanamento.
L'incarico arriva fino a questo punto.
La fase finale del lavoro sarà quella di determinare l'entità
degli interventi di risanamento necessari e la elaborazione di un
appropriato piano di bonifica. Questa quarta fase non può essere
preventivata ora, in quanto gli interventi dovranno essere riferiti
agli obiettivi di utilizzo delle aree, in relazione alle eventuali
attività di riconversione industriale oppure di altro uso. Vale a
dire che la quarta fase della bonifica vera e propria sarà
successiva.
Le prestazioni specialistiche previste nel presente studio
riguardano quelle attività di supporto allo studio ingegneristico
relative a sondaggi meccanici a rotazione a carotaggio continuo,
installazione di pozzi piezometrici, sondaggi superficiali mediante
escavazione meccanica, rilievi topografici, esecuzione di misure
geofisiche con rilevamenti geoelettrici, monitoraggio delle acque
sotterranee, analisi specialistiche georadar, radiologiche
eccetera, analisi chimiche sulle acque, sui terreni e sui
rifiuti.
Tali prestazioni sono necessariamente eseguibili mediante
specifiche attrezzature ed impianti, e, vista l'estensione delle
aree da indagare, circa 100 ettari, rappresentano un impegno di
spesa non trascurabile. A tal fine è stato predisposto un prezzario
di riferimento.
Si precisa inoltre che l'incarico dato non ha il carattere di
studio preliminare, bensì ha lo scopo di individuare le azioni da
svolgere per il risanamento ambientale dell'area Ilva Cogne, sulla
base delle indagini di varia natura effettuate e della elaborazione
dei risultati conseguiti.
In sostanza, il tipo di intervento è complesso ma indispensabile
e fa parte degli studi e delle analisi che devono precedere
necessariamente la trattativa complessiva per l'acquisto delle
aree, per gli altri problemi del risanamento industriale e per la
questione delle centrali.
In occasione dell'incontro con Nakamura verificheremo quali sono
gli orientamenti del nuovo amministratore delegato e non appena
avremo formalizzata la presenza del gruppo di lavoro lo
convocheremo.
Presidente
Ha chiesto di parlare l'Assessore alla
Sanità ed Assistenza Sociale Cout, ne ha facoltà.
Cout (PCI-PDS)
Per quanto di competenza
dell'Assessorato, volevo aggiungere che con deliberazione di Giunta
del 15 novembre 92 era stato costituito un apposito gruppo tecnico
di lavoro paritetico, in attuazione delle intese fra Ilva e
Amministrazione regionale, per fornire delle indicazioni in merito
alla bonifica delle aree interne dello stabilimento Cogne di
Aosta.
Questo gruppo di lavoro ha ritenuto, considerata la complessità
degli argomenti, di concentrare il proprio lavoro sui problemi che
sono più inerenti la bonifica e la messa in sicurezza della
discarica di rifiuti speciali all'interno dello stabilimento. Un
documento tecnico propositivo è in corso di ultimazione e comunque
si ritiene che ogni decisione in merito alla acquisizione delle
aree di cui trattasi da parte della Regione debba essere
subordinata alle risultanze del lavoro, che deve essere svolto dal
citato gruppo tecnico ed anche di quanto emergerà dalle indagini
che sono affidate con la deliberazione cui faceva riferimento
l'Assessore Mafrica.
Questo per dire che su questa questione si sta conducendo un
lavoro molto più specifico da parte di un gruppo tecnico, che a suo
tempo era stato costituito.
Per il resto concordo con quanto già diceva l'Assessore Mafrica,
che è un lavoro molto complesso e indispensabile, per cui questo
studio va condotto a termine e vanno ricercate le proposte con
tutta l'attenzione che è dovuta al caso. Quindi ben vengano le
indicazioni di questo gruppo più specifico, che era a suo tempo
stato costituito.
Presidente
Ha chiesto di parlare il Consigliere
Pascale, ne ha facoltà.
Pascale (PSI)
Ringrazio l'Assessore Mafrica per la
risposta esauriente. Devo solo lamentare una carenza della delibera
fatta, perché se nella delibera fosse stato scritto che questa
indagine era preliminare e necessaria per arrivare a valutare più
equamente il valore degli immobili, probabilmente non avrei neanche
presentato questa interpellanza.
Si dà atto che dalle ore 11,13 presiede il Vicepresidente
Trione.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Ho udito la risposta che ci ha dato
l'Assessore e ne prendo atto. Prendo atto anche dei motivi per i
quali questa deliberazione è stata fatta.
Ma dopo aver letto ciò che ci ha indotto a presentare questa
interpellanza, riallacciandomi a quello che ha detto l'Assessore
Cout a completamento della risposta dell'Assessore Mafrica, anche
noi sapevamo che esisteva un gruppo di lavoro che aveva il compito
di rilevare la situazione esistente per vedere come attuare un
piano di bonifica delle aree inquinate all'interno della Cogne, poi
ci siamo trovati ad un incarico particolare ad un ingegnere, che ci
sembrava fosse contrastante con il lavoro tecnico che veniva
svolto.
Abbiamo capito che questo incarico è a complemento di quel
lavoro e che c'è anche la volontà di vedere di stabilire il valore
reale di queste aree prima di acquisirle. Quindi ne prendiamo atto
e ci dichiariamo soddisfatti della risposta.
Vorrei infine rivolgere una raccomandazione all'Assessore
Mafrica. Siamo in enorme ritardo, so che gli eventi sono quelli che
sono, la situazione siderurgica è stata quella che è stata,
prendiamo atto del cambio di guardia che vi è stato all'Ilva Cogne,
però siamo a marzo, siamo vicini alle elezioni ed ancora non
abbiamo dato una risposta di speranza per il futuro a questo
stabilimento alla collettività valdostana. Cerchiamo di mettere in
piedi questo gruppo tecnico di lavoro, che so bene non essere la
panacea di tutti mali, ma almeno che si cominci a lavorare assieme
per affrontare i problemi che ci stanno di fronte. Vedo che accordi
sono stati fatti a Piombino e da altre parti d'Italia, i lavoratori
hanno fatto scioperi e promosso azioni sindacali, qui tutto tace,
le organizzazioni sindacali non si muovono, sembra tutto
tranquillo. Mi auguro che sia così, però la troppa quiete mi
preoccupa perché dopo può venire la tempesta, e io credo che le
tempeste si debbano prevenire.
La situazione a livello CEE non è rosea, lo diceva prima
l'Assessore, quindi prima che arrivi anche da quella parte la
tempesta e ci colpisca di nuovo sul piano produttivo e
occupazionale, cerchiamo di fare tutti gli interventi che si
rendono necessari.
La raccomandazione che rivolgo, e concludo, è quella di cercare
di far presto e di muoversi insieme per quanto è possibile e di
nostra competenza, perché ci sono le competenze della Giunta, ci
sono anche le competenze del gruppo di lavoro e del Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK