Consiglio Regionale della Valle d'Aosta - Oggetto del Consiglio n. 3401 del 21 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Sanità veterinaria
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3401 del 21 marzo 2008 - Resoconto
OGGETTO N. 3401/XII - Disegno di legge: "Modificazioni alle
leggi regionali 4 settembre 2001, n. 21 (Disposizioni in materia di
allevamento zootecnico e relativi prodotti), e 22 aprile 2002, n. 3
(Incentivi regionali per l'attuazione degli interventi sanitari a
favore del bestiame di interesse zootecnico)".
CAPO I
MODIFICAZIONI ALLA LEGGE REGIONALE 4 SETTEMBRE 2001, N.
21
Articolo 1
(Modificazione all'articolo 1)
1. Al comma 1 dell'articolo 1 della legge regionale 4
settembre 2001, n. 21 (Disposizioni in materia di allevamento
zootecnico e relativi prodotti), sono aggiunte, in fine, le
seguenti parole: ", ivi compresi gli aspetti afferenti al benessere
animale e alla qualità dei relativi prodotti.".
Articolo 2
(Modificazioni all'articolo 2)
1. Alla lettera b) del comma 1 dell'articolo 2 della l.r.
21/2001, le parole: "i controlli di rendimento, i test attitudinali
e i controlli del valore genetico" sono sostituite dalle seguenti:
"i test di determinazione della qualità genetica o della resa del
bestiame,".
2. La lettera f) del comma 1 dell'articolo 2 della l.r.
21/2001 è sostituita dalla seguente:
"f) l'introduzione, a livello di azienda, di metodi e
tecniche innovative in materia di riproduzione animale, eccettuati
i costi relativi all'introduzione o all'effettuazione
dell'inseminazione artificiale;".
3. Dopo la lettera g) del comma 1 dell'articolo 2 della l.r.
21/2001, è aggiunta la seguente:
"gbis) il miglioramento delle condizioni di igiene e del
benessere degli animali nelle aziende zootecniche.".
4. Dopo il comma 1 dell'articolo 2 della l.r. 21/2001, è
aggiunto il seguente:
"1bis. Gli incentivi per gli interventi di cui al comma 1,
lettere a), b), c), e), f) e g), sono concessi in conformità agli
articoli 12, 15 e 16 del regolamento (CE) n. 1857/2006 della
Commissione, del 15 dicembre 2006, relativo all'applicazione degli
articoli 87 e 88 del trattato agli aiuti di Stato a favore delle
piccole e medie imprese attive nella produzione di prodotti
agricoli e recante modifica del regolamento (CE) n. 70/2001,
pubblicato nella Gazzetta ufficiale dell'Unione europea n. L 358
del 16 dicembre 2006.".
5. Dopo il comma 1bis dell'articolo 2 della l.r. 21/2001,
come introdotto dal comma 4, è aggiunto il seguente:
"1ter. Gli incentivi per gli interventi di cui al comma 1,
lettera d), sono concessi in conformità alla normativa comunitaria
vigente in materia di aiuti di Stato in favore della ricerca e
sviluppo.".
6. Dopo il comma 1ter dell'articolo 2 della l.r. 21/2001,
come introdotto dal comma 5, è aggiunto il seguente:
"1quater. Gli incentivi per gli interventi di cui al comma 1,
lettera gbis), sono concessi in conformità alle disposizioni di cui
alla comunicazione 2006/C 319/01 della Commissione, del 27 dicembre
2006, recante orientamenti comunitari per gli aiuti di Stato nel
settore agricolo e forestale 2007-2013, pubblicata nella Gazzetta
ufficiale dell'Unione europea n. C 319 del 27 dicembre 2006.
L'efficacia delle incentivazioni, in relazione alle singole
tipologie di intervento, è subordinata alla preventiva
autorizzazione da parte della Commissione europea, ai sensi
dell'articolo 88, paragrafo 3, del trattato istitutivo della
Comunità europea.".
Articolo 3
(Modificazione all'articolo 3)
1. La lettera a) del comma 1 dell'articolo 3 della l.r.
21/2001 è sostituita dalla seguente:
"a) gli allevatori iscritti all'anagrafe regionale del
bestiame e delle aziende di allevamento di cui alla legge regionale
26 marzo 1993, n. 17 (Istituzione dell'anagrafe regionale del
bestiame e delle aziende di allevamento), nonché gli allevatori di
altre specie di interesse zootecnico;".
Articolo 4
(Modificazioni all'articolo 4)
1. Dopo il comma 1 dell'articolo 4 della l.r. 21/2001, è
aggiunto il seguente:
"1bis. Gli incentivi per gli interventi di cui al comma 1,
lettera a), sono concessi in conformità alle disposizioni di cui
alla comunicazione 2006/C 319/01. L'efficacia delle incentivazioni,
in relazione alle singole tipologie di intervento, è subordinata
alla preventiva autorizzazione da parte della Commissione europea,
ai sensi dell'articolo 88, paragrafo 3, del trattato CE.".
2. Dopo il comma 1bis dell'articolo 4 della l.r. 21/2001,
come introdotto dal comma 1, è aggiunto il seguente:
"1ter. Gli incentivi per gli interventi di cui al comma 1,
lettera b), sono concessi in conformità agli articoli 14 e 15 del
reg. (CE) 1857/2006.".
Articolo 5
(Modificazioni all'articolo 6)
1. Dopo la lettera d) del comma 1 dell'articolo 6 della l.r.
21/2001, è aggiunta la seguente:
"dbis) nel limite dei massimali previsti dalla normativa
comunitaria per gli interventi di cui all'articolo 2, comma 1,
lettera gbis).".
2. Al comma 2 dell'articolo 6 della l.r. 21/2001, le parole:
"lire 500 milioni" sono sostituite dalle seguenti: "euro
250.000".
3. All'alinea del comma 3 dell'articolo 6 della l.r. 21/2001,
le parole: "lire 300 milioni" sono sostituite dalle seguenti: "euro
150.000".
4. Alla lettera a) del comma 3 dell'articolo 6 della l.r.
21/2001, le parole: "fino all'ottanta per cento" sono sostituite
dalle seguenti: "fino al cento per cento".
Articolo 6
(Modificazione all'articolo 7)
1. Dopo il comma 1 dell'articolo 7 della l.r. 21/2001, è
aggiunto il seguente:
"1bis. Il contributo di cui al comma 1 è concesso in
conformità alla normativa comunitaria vigente in materia di aiuti
di Stato in favore della ricerca e sviluppo.".
CAPO II
MODIFICAZIONI ALLA LEGGE REGIONALE 22 APRILE 2002, N.
3
Articolo 7
(Modificazione all'articolo 1)
1. Il comma 1 dell'articolo 1 della legge regionale 22 aprile
2002, n. 3 (Incentivi regionali per l'attuazione degli interventi
sanitari a favore del bestiame di interesse zootecnico), è
sostituito dal seguente:
"1. La Regione promuove l'attuazione degli interventi idonei
a migliorare lo stato sanitario ed il benessere degli animali
appartenenti alle specie di interesse zootecnico allevati sul
territorio regionale e a salvaguardare le relative
produzioni.".
Articolo 8
(Modificazioni all'articolo 2)
1. Dopo la lettera d) del comma 1 dell'articolo 2 della l.r.
3/2002, è aggiunta la seguente:
"dbis) la rimozione e la distruzione dei capi
deceduti.".
2. Alla lettera a) del comma 2 della l.r. 3/2002, sono
aggiunte, in fine, le seguenti parole: "nonché gli allevatori di
altre specie di interesse zootecnico;".
3. Dopo il comma 4 dell'articolo 2 della l.r. 3/2002, è
aggiunto il seguente:
"4bis. Per gli interventi di cui al comma 1, lettere a), d) e
dbis), i contributi sono concessi in conformità agli articoli 10,
14 e 16 del regolamento (CE) n. 1857/2006 della Commissione, del 15
dicembre 2006, relativo all'applicazione degli articoli 87 e 88 del
trattato agli aiuti di Stato a favore delle piccole e medie imprese
attive nella produzione di prodotti agricoli e recante modifica del
regolamento (CE) n. 70/2001, pubblicato nella Gazzetta ufficiale
dell'Unione europea n. L 358 del 16 dicembre 2006.".
4. Dopo il comma 4bis dell'articolo 2 della l.r. 3/2002, come
introdotto dal comma 3, è aggiunto il seguente:
"4ter. Per gli interventi di cui al comma 1, lettera c), i
contributi sono concessi in conformità al regolamento (CE) n.
1998/2006 della Commissione, del 15 dicembre 2006, relativo
all'applicazione degli articoli 87 e 88 del trattato agli aiuti di
importanza minore ("de minimis"), pubblicato nella Gazzetta
ufficiale dell'Unione europea n. L 379 del 28 dicembre
2006.".
Articolo 9
(Disposizioni finanziarie)
1. L'onere complessivo derivante dall'applicazione degli
articoli 2 e 8 è determinato in euro 600.000 annui, a decorrere
dall'anno 2008.
2. L'onere di cui al comma 1 trova copertura nello stato di
previsione della spesa del bilancio annuale della Regione per
l'anno 2008 e in quello pluriennale per il triennio 2008/2010,
nell'obiettivo programmatico 2.2.2.05. (Zootecnia).
3. Al finanziamento dell'onere di cui al comma 1 si provvede
mediante l'utilizzo delle risorse iscritte negli stessi bilanci e
nel medesimo obiettivo programmatico, al capitolo 42845 (Contributi
per interventi nel settore dell'allevamento zootecnico) per euro
150.000 annui, e al capitolo 59755 (Contributi per raccolta e
smaltimento di carcasse di animali morti in azienda) per euro
450.000 annui.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Presidente
- La parola al relatore, Consigliere Fey.
Fey (UV)
- Disegno di legge regionale n. 209:
"Modificazioni alle leggi regionali 4 settembre 2001, n. 21
(Disposizioni in materia di allevamento zootecnico e relativi
prodotti), e 22 aprile 2002, n. 3 (Incentivi regionali per
l'attuazione degli interventi sanitari a favore del bestiame di
interesse zootecnico).
Il disegno di legge che mi accingo, in sintesi, ad illustrarvi
risponde alla necessità di adeguare la disciplina regionale alle
novità introdotte a livello europeo. In particolare, ci si trova
nella necessità di adeguare il "corpus" legislativo regionale a
quanto introdotto in materia di aiuti di Stato nel settore agricolo
e forestale dalla comunicazione 2006/C 319/01 della Commissione del
27 dicembre 2006 e per quanto riguarda gli aiuti di Stato a favore
delle piccole e medie imprese attive nella produzione di prodotti
agricoli così come stabilito dal regolamento n. 1857/2006 della
Commissione del 15 dicembre 2006, relativo all'applicazione degli
articoli 87 e 88 del Trattato.
La nuova disciplina andrà ad incidere sulla legge regionale n.
21 del 2001 recante disposizioni in materia di allevamento
zootecnico e relativi prodotti e sulla legge regionale n. 3 del
2002 che disciplina gli incentivi regionali per l'attuazione degli
interventi sanitari a favore del bestiame di interesse zootecnico.
Tali documenti legislativi erano stati approvati nel periodo di
programmazione 2000/2006 appena conclusosi e notificate alla
Commissione europea che aveva adottato le relative decisioni
rispettivamente in data 5 giugno 2001 e 19 marzo 2002.
Per quanto concerne gli adeguamenti, occorre precisare che il
punto 196 dei nuovi orientamenti espressi con la comunicazione
2006/C 319/01 prevede l'obbligo per gli Stati membri di modificare
i rispettivi regimi di aiuto esistenti, in conformità alle nuove
disposizioni, entro il 31 dicembre 2007. Ne consegue, pertanto, che
le modificazioni finalizzate al mero adeguamento ai nuovi
orientamenti comunitari per gli aiuti di Stato nel settore agricolo
e forestale non devono essere comunicati alla Commissione.
Viceversa, per quanto attiene alle modificazioni ai regimi di aiuto
a durata indeterminata, o comunque non ancora scaduti, o alla
reiterazione di aiuti previsti da un regime di aiuto giunto a
scadenza, è necessaria la comunicazione alla Commissione europea.
In particolare, se i nuovi aiuti sono riconducibili alle
disposizioni di cui al reg. (CE) 1857/2006 sarà sufficiente
procedere ad una comunicazione in esenzione ai sensi dell'articolo
20, comma 1, del sopraccitato regolamento. La comunicazione,
effettuata alla Commissione almeno 10 giorni lavorativi prima
dell'entrata in vigore di un regime di aiuto esentato a norma del
regolamento di cui sopra, o della concessione di aiuti individuali,
parimenti esentati, costituisce un'alternativa alla più complessa e
lunga procedura di notifica ai sensi dell'articolo 88, paragrafo 3,
del Trattato CE. Attraverso la comunicazione, gli Stati
membri trasmettono alla Commissione una sintesi delle informazioni
relative agli aiuti in formato elettronico. Entro 10 giorni
lavorativi dalla data di ricevimento la Commissione conferma
l'avvenuto ricevimento della sintesi e la pubblica su "internet".
Sempre ai sensi dell'articolo 20, gli Stati membri devono
conservare registri dettagliati dei regimi di aiuto esentati, degli
aiuti individuali concessi in applicazione di tali regimi e degli
aiuti individuali esentati e concessi al di fuori dei regimi di
aiuti esistenti. Qualora i nuovi aiuti siano, invece, riconducibili
in generale agli orientamenti comunitari per gli aiuti di Stato nel
settore agricolo e forestale 2007/2013, occorrerà notificare i
singoli interventi attuativi delle disposizioni di legge regionale
non comunicate in esenzione. Si procederà pertanto alla notifica
dopo l'approvazione della legge, quando si riterrà opportuno
attivare le misure in questione, la cui concreta erogazione sarà
subordinata all'autorizzazione da parte della Commissione
europea.
Più nel dettaglio, per ciò che concerne la struttura del disegno
di legge in approvazione, esso si compone di 9 articoli suddivisi
in 2 capi distinti per ogni legge regionale oggetto delle
modificazioni in esame. Il capo I, articoli dal primo al sesto,
riporta le modificazioni concernenti la legge regionale n. 21 del
2001, mentre il capo 11, articoli dal settimo al nono, reca
modificazioni alla legge regionale n. 3 del 2002. Tra gli aspetti
più interessanti introdotti dai primi 6 articoli del presente
disegno di legge vi è l'introduzione del benessere animale e della
qualità dei prodotti legati all'allevamento tra gli elementi da
tenere in considerazione nell'erogazione di un insieme coerente di
aiuti volti ad assicurare il mantenimento e il consolidamento
dell'agricoltura di montagna. Inoltre, poiché il regolamento
europeo stabilisce che non sono più consentiti gli aiuti per
l'acquisto di animali, nel testo novellato è prevista la
sostituzione di questo aiuto con quello concernente
"l'introduzione a livello di azienda di metodi e tecniche
innovative in materia di riproduzione animale, eccettuati i costi
relativi all'introduzione o all'effettuazione dell'inseminazione
artificiale"
, così come consentito, nella misura massima del
40%, fino al 31 dicembre 2011, dall'articolo 16 del medesimo
regolamento. Di più, viene introdotta una nuova tipologia di
intervento nel settore dell'allevamento e precisamente
"il
miglioramento delle condizioni di igiene e del benessere degli
animali nelle aziende zootecniche".
Gli incentivi erogabili per
quest'ultimo intervento sono in fase di definizione e con il
presente disegno di legge si è voluto creare un supporto giuridico
al finanziamento di una serie di interventi diretti a favorire il
miglioramento delle condizioni di igiene nelle aziende di
allevamento e del benessere degli animali, così come previsto dalla
normativa comunitaria. In generale, gli interventi finanziabili
saranno quelli che comportano l'assunzione, da parte delle aziende
zootecniche, di impegni ulteriori rispetto ai requisiti minimi in
materia di benessere animale e sarà prevista un'intensità massima
di aiuto variabile a seconda della tipologia di intervento.
Infine, proseguendo nell'esame dell'articolato, viene estesa la
possibilità di erogare gli incentivi anche agli allevatori di
specie di interesse zootecnico prive di un'apposita anagrafe. Si
tratta di alcune specie animali i cui allevamenti sono comunque
molto diffusi quali, ad esempio, quella apistica.
I rimanenti articoli, come già annunciato, introducono modifiche
alla legge regionale n. 3 del 2002. In particolare, è previsto
quale ulteriore scopo per l'attuazione degli interventi previsti
dalla legge quello del benessere animale. In base alla nuova
formulazione dell'articolo 1, gli interventi potranno riguardare in
generale tutti gli animali appartenenti alle specie di interesse
zootecnico allevati sul territorio regionale e non più soltanto il
bestiame di interesse zootecnico, generalmente riconducibile alle
sole specie prese in considerazione dalla legge regionale n.
17/1993. Inoltre, viene aggiunta quale spesa ammissibile al
contributo quella per la rimozione e la distruzione dei capi
deceduti ed è prevista la possibilità di erogare i contributi anche
agli allevatori di specie di interesse zootecnico prive di
un'apposita anagrafe.
In conclusione segnalo che la Giunta regionale, in data 4 marzo
2008, ha proposto un emendamento riguardante il comma 6
dell'articolo 2 del presente disegno di legge. La Commissione ha
espresso parere favorevole.
Presidente
- Dichiaro aperta la discussione generale.
Ricordo che su questo disegno di legge sono stati presentati 5
emendamenti dal "Partito Democratico".
La parola al Consigliere Sandri.
Sandri (PD)
- Innanzitutto per fare un'osservazione un
po' storica su questo disegno di legge, in quanto credo che ci si
debba tutti rendere conto che tale provvedimento cambia le
prospettive intere del settore agricolo valdostano, in particolare
di quello zootecnico che ne rappresenta la parte più rilevante,
perché è l'entrata "a gamba tesa" dell'Unione europea a livello
dell'agricoltura valdostana. Il mondo agricolo valdostano deve
sapere che da adesso in poi non sarà più come era prima, in quanto
c'è questo primo provvedimento di legge, che è un adeguamento,
oltre che un'integrazione, di tutta una serie di nostre normative
alla normativa comunitaria sia in termini formali, in alcuni casi
c'è solo il cambiamento di alcune parole, sia in termini
sostanziali. È evidente però che da adesso in avanti,
contrariamente a quanto è successo finora, dovremo notificare alla
Commissione europea tutti i provvedimenti di legge che sono
funzionanti nella nostra Regione. Da tale punto di vista, credo sia
una parte positiva, perché questo che credo innalzi la qualità
della legislazione, perché ci dovremo sforzare di avere un quadro
che sia perfettamente compatibile con le regole comunitarie, però
sappiamo anche che potrebbero emergere delle questioni
preoccupanti, nel senso che magari qualche volta in futuro potrà
succedere che qualche norma approvata dal Consiglio regionale possa
incappare in osservazioni e provvedimenti anche più rilevanti da
parte dell'Unione europea. Credo quindi che si debba sottolineare,
senza preoccupazioni, ma avendone piena coscienza, il cambiamento
epocale che abbiamo di fronte. Penso che questa sia una questione
che debba interessare i politici, tutti noi qui dentro dovremmo
tener conto di tale cosa, credo che ne debbano tener conto i nostri
funzionari nella predisposizione di eventuali modifiche dal punto
di vista normativo, ma penso che ne debbano tener conto anche i
nostri agricoltori, perché è evidente che questa situazione deve
portare ad una presa di coscienza collettiva e ad una crescita
collettiva, perché è evidente che avremo certamente molto da
lavorare.
Il provvedimento di legge è molto tecnico, quindi su una serie
di parti non mi permetto di esprimere delle valutazioni, in quanto
sono questioni tecniche che diventa difficile poter riuscire a
valutare, ma credo che si debbano evidenziare alcuni dati positivi
e in questo annuncio già il voto positivo del nostro gruppo. Gli
aspetti positivi sono legati al fatto che ci sono delle valutazioni
rispetto al benessere animale che viene inserito all'articolo 1,
ricordo, fra l'altro, che è un'integrazione alla legge n. 21/2001,
quindi l'articolo 1, che modifica l'articolo 1 della legge di
riferimento, inserisce il benessere animale come uno degli elementi
essenziali. Questa credo sia una novità che già da un certo periodo
di tempo si sta allargando in tutte le Alpi, nei cantoni svizzeri
c'è una legge federale di pochi anni fa, che ha introdotto lo
stesso tipo di ragionamento, anche se è al di fuori dell'UE, quindi
mi sembra che vi sia una presa di coscienza abbastanza ampia sulla
necessità. Qui annuncio la presentazione di un emendamento che
vuole essere semplicemente migliorativo, nel senso che abbiamo
fatto una riformulazione di tutto il primo comma dell'articolo 1
della legge n. 21/2001, in modo che abbia una valutazione più
organica, perché siamo d'accordissimo che il benessere animale
debba essere posto fra gli elementi più pregnanti di questa legge e
in generale della zootecnica valdostana, ma abbiamo voluto
aggiungere la qualità del benessere umano, perché credo che le 2
cose non possano essere disgiunte, ossia non ci può essere un
allevamento che dia soddisfazione professionale ed economica
all'allevatore senza il benessere animale, ma non ci può neppure
essere benessere animale se l'allevatore non è messo nelle
condizioni di avere una altrettanto buona qualità della vita. È un
tema che abbiamo affrontato ieri, è uno degli obiettivi del Piano
di sviluppo rurale, quindi speriamo che tale emendamento possa
essere accettato.
Andando avanti nell'analisi di questo provvedimento, vi sono 2
punti su cui noi abbiamo voluto focalizzare: il primo è quello
delle specie zootecniche senza un'apposita anagrafe. Credo che
questo sia un dato importante perché obbligava gli apicoltori a non
poter utilizzare i contributi e non poter rientrare nell'erogazione
degli incentivi rispetto alla legge n. 21/2001; da questo punto di
vista, saniamo un deficit di quella legge e ne prendiamo atto con
soddisfazione.
Vi è un altro tema in cui noi abbiamo presentato un emendamento,
che speriamo possa essere recepito, nel senso che abbiamo visto una
carenza nel percorso di filiera che è stato ipotizzato all'articolo
4. Nell'articolo 4, che è quello della promozione degli incentivi
alle azioni pubblicitarie e promozionali dirette ad informare
correttamente il consumatore, si è perso un aspetto che invece ci
sembra importante. È un'osservazione che abbiamo fatto andando a
vedere quello che succede in giro per il mondo, in particolare nel
nostro Paese, dove la promozione dell'agroalimentare funziona molto
bene se si parte dalla fine, ossia se a livello dei libri di
ricette, delle guide del "Gambero rosso", piuttosto che la "Guida
Michelin", comunque della ristorazione - soprattutto di quella
tipica -, dei piatti che vengono realizzati a questo livello
vengono utilizzati i prodotti di quel territorio; quindi, per
aiutare alla fine l'agricoltore e l'allevatore a portare a casa dei
buoni risultati, occorre che alla fine vi sia la cucina. Faccio
solo un esempio per spiegare con precisione questo concetto ed è il
"Castelmagno". Il "Castelmagno" è uno dei formaggi che ha avuto più
straordinario successo dal punto di vista economico, oggi credo che
un chilogrammo di questo formaggio viaggi intorno ai 30-35 euro e
sia anche difficile da trovare; ma da dov'è che è passato il
riconoscimento economico del "Castelmagno"? Innanzitutto dalla
"DOP" - e fin qui ci siamo anche noi, perché abbiamo ben 2 formaggi
che sono "DOP" -, però successivamente c'è stata un'intelligente
opera di promozione per cui a livello di ristorante, di trattorie,
non dico coinvolgendo i curatori delle guide del "Gambero rosso" o
di altri prodotti di questo genere, ma insomma da una certa
attività promozionale è nato il risotto al "Castelmagno", il
filetto al "Castelmagno", sono nate una serie di ricette che
contengono tale tipo di prodotto. È chiaro che, se vogliamo puntare
ad un discorso di filiera, ad un discorso di promozione di questo
genere, dobbiamo incentivare anche i nostri agricoltori a
predisporre idee, iniziative, progetti affinché, a partire dai loro
agriturismi fino ad arrivare alla trattoria del loro comune, fino
ad arrivare al ristorante a cui conferiscono la loro produzione, vi
sia anche l'accompagnamento di ricette, di piatti, di preparazioni
culinarie di vario genere che contengano i loro prodotti. Da tale
punto di vista, crediamo sia utile che la Regione possa incentivare
questo tipo di attività, facendola rientrare fra le attività
promozionali di cui all'articolo 4.
Vi è invece un aspetto negativo, almeno per noi, di questo
disegno di legge, perché si poteva cogliere un'occasione: quella di
poter utilizzare tale strumento normativo che abbiamo oggi alla
nostra attenzione per risolvere il problema delle stalle
all'interno dei centri abitati. In questo senso abbiamo predisposto
2 emendamenti, per cui all'interno della legge n. 21/2001, che
porta disposizioni in materia di allevamento zootecnico e dei
relativi prodotti, si inseriscono delle norme per cui fa parte
delle finalità di questa Regione arrivare ad una localizzazione più
consona delle stalle che attualmente sono presenti nei villaggi e
nei centri storici. Non perché riteniamo che abbia una valenza
storica il fatto che ci siano le stalle all'interno di questi
villaggi, crediamo che necessiti veramente di un grande rispetto
tale tradizione che è presente nella nostra regione, ma reputiamo
che, per dare uno sviluppo in campo finanziario ed economico a tali
aziende, le stalle all'interno dei villaggi non sono assolutamente
al loro livello, per numero di capi anzitutto: queste stalle
all'interno dei villaggi possono tenere 5-6-8 mucche, ma già
diventa abbastanza raro. Bisogna prendere atto che ci sono ancora
queste situazioni, ma dobbiamo aiutarle a crescere e a fare un
salto di qualità e tale salto di qualità non può che essere fatto
al di fuori dei villaggi. Su questo tema dobbiamo confrontarci,
trovare delle soluzioni, non abbiamo la ricetta magica che risolve
il problema, che è molto complesso perché anche molto ampio e poi
si innesta con problemi di tipo urbanistico, però è certo che è un
problema importantissimo su cui si giocherà l'avvenire della
zootecnia in Valle. Perché allora non sfruttare questa situazione e
dire: "intanto questo è un nostro obiettivo: la rilocalizzazione di
tali stalle, dopodiché vedremo come quando e perché" e questo, fra
l'altro, è anche da riagganciare a quello che voi, Assessore e
relatore, avete proposto nell'articolo 1, ossia il benessere
animale. Sono convinto di quanto avete scritto e lo voteremo con
piacere, ma mi dovete spiegare qual è il benessere animale nelle
stalle all'interno dei villaggi; oggi il benessere animale lo
vediamo in termini diversi da quelli di una volta. Sì, ci sarà la
cura dell'allevatore, ma vi garantisco che nelle stalle che ho
visto io nel Cantone vallese fuori dai centri abitati e anche qui
in Valle... recentemente ne ho visitata una nella collina di La
Salle che è strepitosa... ecco lì le mucche hanno un benessere
animale che certamente in certe altre stalle non hanno e questo si
coniuga con il benessere umano, dell'allevatore, nel senso che
nelle stalle tradizionali diventa difficile fare una serie di
procedimenti per cui magari gli alimenti per animali, sia quelli a
base di erba che quelli più sintetici, magari sono lontani dalla
stalla... In una stalla posta all'esterno del centro abitato tu
puoi avere un ciclo integrato e anche la qualità della vita
dell'allevatore ne guadagna moltissimo perché ha tutto sotto
controllo, non dico tutto robotizzato e informatizzato, ma con
un'efficienza dal punto di vista dei suoi comportamenti che oggi
all'interno dei centri abitati non è possibile ottenere. Con
l'obiettivo del benessere animale e con l'obiettivo del benessere
umano credo che una valutazione di tale genere debba essere fatta,
quindi in questo modo credo che possiamo dare un contributo fattivo
alla zootecnia valdostana, farle fare dei passi avanti e devo dire
che è veramente un "work in progress", nel senso che siamo davanti
ad una fase cruciale. Questa legge dà un contributo importante, è
un passo in avanti, ma non sarà l'ultimo perché vedo che nella
zootecnia valdostana siamo in una fase di passaggio. Sta andando in
pensione l'ultima grande generazione di allevatori: quelli che
hanno cominciato questa professione negli anni 50 ed era una grande
corte di persone che ha portato avanti con coraggio e
determinazione tale professione per tanti anni, le nuove
generazioni abbiamo visto che stentano un poco, credo che si giochi
sulla capacità della Regione di dare degli strumenti non tanto
finanziari, ma strumenti di tipo organizzativo che questo sviluppo
possa andare avanti.
Il concetto che si deve collegare a questo è che gli allevatori
valdostani non devono avere paura dell'Europa, ma perché non
abbiano paura dell'Europa devono capire che la Regione è al loro
fianco per sostenerli, aiutarli, dargli tutti quegli aiuti e
suggerimenti per far evolvere positivamente, all'interno delle
regole comunitarie, la loro azienda in modo che sia fonte di
guadagno certo, non perché basato solo sul sostegno delle misure
agroambientali o degli altri provvedimenti di sostegno, ma su una
capacità produttiva al loro interno. Credo che tale provvedimento
di legge vada nella buona direzione e spero che tutto questo possa
essere il "primo momento" per una zootecnia valdostana a livello
europeo.
Président
- La parole au Conseiller Bortot.
Bortot (Arc-VA)
- Sono d'accordo solo sulla premessa del
collega Sandri e non voterò questo disegno di legge, non
parteciperò al voto per quanto riguarda tale provvedimento e la
cosa riguarda il sottoscritto e non il mio gruppo.
Vorrei fare alcune considerazioni. Spero, ripeto, di sbagliarmi,
ma vi farò lo scenario di quello che succede a voi della
maggioranza e a chi voterà questa legge. Primo, bisogna allontanare
le stalle dai centri abitati e dargli un incentivo e questo parte
da un presupposto che le stalle nei centri abitati sono sinonimo di
malasanità, di malessere e di disagio e questo vuol dire che chi la
vince per quanto riguarda la nostra civiltà è una serie di persone
che hanno in testa un concetto sbagliato degli animali e
dell'agricoltura, spero di sbagliarmi. Secondo, per il benessere
animale si stabiliranno dei parametri, per cui gli incentivi
andranno solo a chi ha determinate stalle con determinati
parametri, questi parametri non li fisseranno gli agricoltori e i
contadini che per secoli sono stati insieme, hanno allevato e dato
da mangiare al mondo con i loro animali, tali parametri di
benessere li fisserà qualcun altro con modelli ideologici e
culturali diversi da coloro che sono a contatto e hanno vissuto con
questi animali per secoli e secoli; quindi sarà un'ulteriore
punizione per quelli che non potranno adeguare le loro strutture ai
parametri di benessere animale fissati da qualcun altro. Il terzo
risultato che otterremo con questa legge è un invito a nozze per
l'immobiliare, pensate in un decennio quali prospettive si aprono:
fra 10 anni non ci sarà più una stalla, avremo stravolto la nostra
cultura, non ci sarà più una stalla nei centri abitati, apriremo le
braccia... è un invito a nozze per tutto il settore di
riconversione delle stalle in case alloggi. Quarto, sradicheremo da
un modello di equilibrio e di manutenzione del territorio, sì
perché se leghiamo il benessere animale alla legge che abbiamo
approvato 15 giorni fa, i parametri economici delle aziende
agricole di cui parlava anche il collega Sandri ieri, e anche su
quello non sono d'accordo... i parametri economici delle aziende
agricole non possono essere solo economici e finanziari, ma devono
essere parametri eco-sociali-economici legati alla manutenzione e
alla gestione del territorio: la stalla nel villaggio, perché le
mucche non hanno mai ucciso nessuno, la dimensione del villaggio
che è quella giusta, il contadino che gestisce in prima persona e
si occupa del territorio, sfalcia, taglia, sparge il letame...
Voi, chi approva questa legge - ripeto: spero di poter venire
qui o fuori di qui e dire che mi ricredo e che ha funzionato bene -
credo che stia votando un provvedimento alla vigilia delle elezioni
ancora più grave, perché chi applicherà tale provvedimento sarà un
Consiglio regionale, un Governo, un Assessore nuovo e, di fronte ai
disastri di sradicamento di questa realtà contadina, vista la
piccola dimensione del nostro territorio, compirà ancora l'ennesimo
gesto allargherà le braccia dicendo: "è l'Unione europea", "è la
maggioranza precedente" o "il Governo precedente", "noi funzionari
dobbiamo applicare la legge", "noi veterinari abbiamo delle norme
da applicare!". Ci sarà il fuggi-fuggi generale dalla
responsabilità dei disastri che procurerà questa legge! E non
faccio confronti con altri periodi storici, dove anche lì tutti
dicevano: "Ma io ubbidisco agli ordini!, allora, ripeto, spero di
dovermi ricredere, sono un ottimista nato, ma vedo in questa cosa
molto più malessere e cose negative del tornare a dare degli
incentivi. Ma scusate, perché dobbiamo dare degli incentivi per il
benessere... secondo voi le mucche in Valle stanno male? Sì, c'è
qualche sporcaccione, ma in tutte le categorie di operatori ci
sono, perché gli imprenditori sono tutti onesti? Non c'è nessuno
che specula? Il banchiere non specula? Quella che vendeva i
prodotti finanziari della "Parmalat" al vicino di casa con gli alti
rendimenti, quella non ha nessuna responsabilità? E i contadini che
sono stati a contatto con le bestie per generazioni improvvisamente
sono i torturatori degli animali per cui dobbiamo dargli dei soldi
perché curino il benessere delle loro bovine? Ma il benessere delle
loro bovine è legato alla qualità del prodotto, se trattano male i
loro animali, il prodotto che ne ricavano non sarà un prodotto di
qualità! Facciamo l'esempio estremo: in India sono vegetariani
perché le mucche danno il latte, se le ammazzano, ammazzano uno dei
loro sostentamenti, addirittura è intervenuta la religione per
codificare il divieto di ammazzare le mucche, e noi cosa stiamo
facendo? Andiamo a dire a Ottoz che ha una piccola stalla: "tu
tratti male gli animali perché non hai i parametri giusti, tu non
hai nessun incentivo perché i tuoi animali stanno male" e gli
incentivi a chi andranno? Provate a pensarci. Andranno a quelli che
ne hanno presi a sufficienza finora. Termino dicendo che spero di
venir qui a chiedere scusa, o qui dentro, o fuori di qui, a tutti i
miei colleghi.
Presidente
- La parola alla Consigliera Squarzino
Secondina.
Squarzino (Arc-VA)
- Il mio intervento è per ribadire
quanto diceva il collega Bortot, che il nostro gruppo voterà a
favore del disegno di legge. Il collega Bortot esprime, in modo
anche focoso a volte, una preoccupazione che molti hanno: ossia
riusciremo ad introdurre elementi innovativi nel modo di gestire
l'agricoltura in Valle? Riusciremo a introdurre delle
sperimentazioni e delle novità senza stravolgere totalmente la
cultura di base di questo mondo contadino? Credo che il collega
Bortot abbia espresso le preoccupazioni che ci sono in molti e che
sicuramente hanno dettato una serie di interventi e lo stesso Piano
di sviluppo rurale è un tentativo per dare delle procedure che
contemperino questi 2 aspetti e indichino delle strade per far
passare tutto un modo di vivere e di comportarsi ad un'altra
modalità, perché non possiamo pensare che tutto rimanga "figé" per
l'eternità, perché questa cultura contadina è una cultura che si
confronta con tutto il mondo occidentalizzato. Vi sono ormai degli
"input" che arrivano e che costringono a confrontarsi con nuove
sfide culturali, quindi credo che questo sia un momento di
passaggio. Vi è qualcuno, come il collega Bortot, che è più
preoccupato di quello che tutte queste nuove regole e questi nuovi
comportamenti avranno nei confronti del mondo contadino e chi
invece deve giustamente governare tale cambiamento con una serie di
leggi. Noi riconosciamo che questa legge è un tentativo per
governare tale processo e per dare a chi lavora nel mondo
zootecnico, ma non solo, gli strumenti per fare uno sforzo
nell'innovazione che consenta anche a loro, e non solo agli
animali, di vivere meglio.
Presidente
- La parola al Consigliere Sandri, per secondo
intervento.
Sandri (PD)
- Volevo fare alcune considerazioni
sull'intervento del collega Bortot, perché merita una particolare
attenzione. Il Presidente della Regione, fuori microfono, ha detto
ad un certo punto:
"questo è un intervento di tipo
sanguigno"
, credo che più che sanguigno venga dal cuore, quindi
è da rispettare 2 volte, perché penso che veramente - come ho
potuto constatare personalmente quando andammo a visitare quella
stalla di Quart qualche mese fa - ci stia mettendo del buono e
della passione in tutto questo. Mi consentirà però il collega di
"tirargli un pelino le orecchie", nel senso che lui sta facendo
un'analisi corretta, ma poi sta tirando fuori delle deduzioni
sbagliate.
Io, come il collega Bortot e come tanti di noi, ho avuto la
fortuna di vivere una prima parte della mia vita, quando ero
giovincello fino a 17-18 anni, in campagna, in una famiglia di
contadini della bassa Padana e anch'io quando ripenso ad una serie
di cose, ai carretti con i cavalli che portavano i covoni di riso
all'essiccatoio, ho dei momenti di grande nostalgia. Era un mondo
che aveva un equilibrio, c'erano le rane e c'erano le lucciole, che
adesso sono un po' scomparse, che sono un sintomo più preciso di
benessere dell'ambiente, ma è anche vero che oggi continuo a
frequentare i risicoltori perché sono miei parenti, miei
conoscenti, perché ci ho giocato a pallone quando andavo
all'oratorio e con loro stiamo parlando del futuro. Il futuro è
completamente diverso da quella "roba": oggi un agricoltore
mediamente ha un orizzonte che è 10 volte più largo di quello che
era solo 20-30 anni fa anche in termini di spazi. La zootecnia
anche in Valle non è più possibile vederla legata ad un villaggio o
a un territorio conformato, ma occorre avere una visione più ampia,
nel senso che le aziende non possono essere di dimensioni come
erano anche solo 10-20 anni fa. Voglio chiarire il concetto: non
voglio delocalizzare tutte le stalle e metterle fuori dai villaggi,
ma deve essere una delle 2 opzioni sul campo, ossia se ci sono le
condizioni per metri quadri, per spazi... per cui all'interno dei
villaggi è possibile, con gli opportuni investimenti, mettere le
stalle nelle condizioni di avere i parametri previsti da
un'efficienza e un'efficacia attuale, si possono anche tenere
all'interno dei villaggi, ma bisogna avere la garanzia della
qualità della vita umana, di chi ci lavora e della qualità del
benessere animale, altrimenti non va bene e, se non ci sono le
condizioni, si faccia la delocalizzazione. Non credo vi sia la
volontà di stravolgere un percorso o un modo di essere, è solo che,
se amiamo questo settore, dobbiamo metterlo nelle condizioni di
poter sopravvivere con le "proprie gambe", ossia di poter essere
attuali e naturalmente nelle "proprie gambe" ci deve essere
considerato un aiuto comunitario statale e regionale che rientra in
quello che è il riconoscimento del ruolo che hanno gli allevatori,
i contadini, gli agricoltori, i coltivatori diretti nella gestione
del territorio. Non può però essere solo quello: ci deve essere
anche una struttura che economicamente abbia un suo... perché...
allora mettiamoli nelle condizioni e poi dentro o fuori sarà in
base... io però devo dire che, da quello che ho visto sul
territorio, in Valle d'Aosta di stalle all'interno dei villaggi che
possono essere riconvertite in stalle veramente funzionali non ce
ne sono tantissime. Studiamo quindi tutti quei percorsi possibili
perché la delocalizzazione all'esterno sia possibile farla,
ovviamente con tutti i crismi di un legame di percorsi storici, di
compatibilità ambientale e quel che si vuole, però è chiaro che
deve essere una cosa che deve essere "à la une de notre société.
Merci, M. le Président".
Si dà atto che dalle ore 11,41 presiede il Vicepresidente
Lanièce.
Presidente -
La parola all'Assessore all'agricoltura e
risorse naturali, Isabellon.
Isabellon (UV)
- L'oggetto è, come ben evidenziato dal
titolo, non una nuova legge che "piove dal cielo", ma sono
modificazioni alle leggi regionali n. 21/2001 e n. 3/2002, che
riguardano rispettivamente l'allevamento zootecnico e i relativi
prodotti e gli incentivi regionali per l'attuazione degli
interventi sanitari a favore del bestiame di interesse zootecnico,
rileggo i titoli perché su questi temi bisogna rimanere. Quando si
tocca qualcosa che riguarda la zootecnia, si va sempre a finire
sugli stessi argomenti, a prescindere dall'oggetto della
discussione, ma questo è lecito, ognuno fa come meglio crede.
L'unica cosa che è importante è esaminare attentamente quello che
si propone all'aula, poi se da questo bisogna prendere spunto per
tornare sugli stessi argomenti, che magari non sono direttamente
coinvolti da tale strumento legislativo... si può fare tutto quello
che si vuole. In ogni caso tali modificazioni sono legate ad un
semplice adeguamento che non va a stravolgere questi strumenti
legislativi, ma addirittura si prende lo spunto anche per
introdurre qualche elemento di novità, come è stato evidenziato
negli interventi che si sono succeduti a partire dalla relazione
del collega Fey, che ringrazio per aver introdotto l'argomento con
una relazione che ha centrato questi elementi in positivo,
naturalmente, perché è positivo adeguare gli strumenti, altrimenti
non si possono applicare e dall'altra parte è positivo anche
utilizzare i momenti di modifica per introdurre qualche elemento di
novità, che va a dare delle risposte a dei settori che hanno delle
aspettative in tal senso. Ringrazio anche il lavoro delle
Commissioni II e III, che hanno, tra l'altro, con la manifestata
sensibilità da parte dei Presidenti delle Commissioni, capito che
questo adeguamento andava fatto in tempi utili al fine di riuscire
a non fermare la macchina amministrativa, perché in questo settore,
come evidenziato da qualcuno in precedenza, vi è necessità di dare
delle risposte, che alla fine è quello che conta. In sostanza,
abbiamo dato risposta all'obbligo di adeguamento per quel che
riguarda i regimi di aiuto esistenti, questi adeguamenti, se sono
riconducibili alle disposizioni di cui al regolamento n. 1857/2006,
è sufficiente che vengano comunicati se sono in esenzione ai sensi
dell'articolo 20, comma 1, e questa è una procedura molto
semplificata, altrimenti, qualora i nuovi aiuti siano riconducibili
agli orientamenti comunitari per gli aiuti di Stato nel settore
agricolo forestale 2007-2013, occorrerà notificare i singoli
interventi attuativi delle disposizioni di legge, ma queste sono
delle applicazioni, non sono delle novità, perché già da alcuni
anni le procedure sono queste.
Andando nell'articolato, l'articolo 1 introduce il benessere
animale e la qualità dei prodotti legati all'attività di
allevamento, diciamo che il benessere animale ha la massima
attenzione non solo per gli orientamenti comunitari, ma anche per
una sensibilità che in questi anni è venuta a crescere, perché
l'animale è considerato una risorsa, un facente parte di un
contesto e non è uno strumento di produzione di reddito solamente,
ma questo - e qui mi ricollego alla sensibilità che ha dimostrato
il collega Bortot nel riconoscere tale storico di legame con gli
animali - credo sia patrimonio comune di tutti quelli che sono in
quest'aula, troverei strano il contrario; quindi non è una voce
fuori dal coro che fa considerare il coro come un insieme di
persone che sono prive di tale tipo di sensibilità. Questo è
ribadito nell'articolo 1, poi, andando avanti nell'articolato, si
dà applicazione alle possibilità che ci sono concesse per quel che
riguarda gli incentivi, per l'acquisto di bestiame femminile da
riproduzione di maschi iscritti nei libri genealogici, nei registri
anagrafici. Con questa legge si è voluto creare un supporto
giuridico al finanziamento di una serie di interventi diretti per
migliorare le condizioni delle aziende di allevamento, sempre con
un'attenzione particolare al benessere animale. Ricordo che in
tutto l'arco alpino c'è una sensibilità nei confronti di queste
tematiche, che verrà presa in considerazione in un convegno che
stiamo organizzando per ottobre in Valle d'Aosta, che sarà
organizzato da "SOZOOALP", il quale ha un'attenzione particolare a
tali tematiche e quindi sarà interessante per chi di noi farà
ancora parte del Consiglio regionale, oppure no, potervi
partecipare, perché sarà un tavolo interessante dove si parlerà non
solo di filosofia, ma anche di applicazioni pratiche. Viene
introdotta la possibilità di assumere da parte delle aziende
zootecniche impegni ulteriori rispetto ai requisiti minimi in
materia di benessere animale con degli aiuti corrispondenti, quindi
un'incentivazione al miglioramento delle condizioni delle nostre
aziende. Abbiamo poi il riconoscimento, che è molto importante,
all'articolo 3: attualmente le 2 leggi in questione riconoscevano
solo i settori riguardanti gli allevatori di specie di interesse
zootecnico, che avevano un'apposita anagrafe. Il fatto di aver
operato un'estensione anche agli allevatori di specie di interesse
zootecnico prive di un'apposita anagrafe, con la possibilità di
incentivare tutte queste attività, riguarda in particolare un
settore che era stato ricordato precedentemente dal Consigliere
Sandri: quello apistico, che sicuramente potrà giovare di queste
iniziative per avere anche qui delle risposte adeguate. Brevemente
poi, per arrivare alla conclusione, diciamo che lo smaltimento
delle carcasse è un altro argomento importante, che è stato preso
in considerazione.
Per quel che riguarda gli emendamenti, ne discuteremo quando
verranno presentati durante la discussione dell'articolato; di
conseguenza, non mi addentro nelle considerazioni che emergono da
questi aspetti introdotti, che ho proposto per quel che riguarda
gli emendamenti, quindi chiudo qui.
Presidente
- Sul disegno di legge vi è il parere
all'unanimità della III Commissione con un emendamento e il parere
a maggioranza della II Commissione; vi sono 5 emendamenti
presentati dal "Partito Democratico". Si passa all'esame
dell'articolato, all'articolo 1 vi sono gli emendamenti n. 1 e n. 2
del "Partito Democratico".
La parola al Consigliere Sandri.
Sandri (PD)
- Il testo è un po' più chiaro nel nostro
emendamento rispetto al testo del provvedimento, nel senso che il
testo dell'articolo 1 del disegno di legge n. 209, che va a
modificare l'articolo 1 della legge n. 21/2001, inserisce solo alla
fine alcune parole:
"ivi compresi gli aspetti afferenti al
benessere animale e alla qualità dei relativi prodotti"
, questo
è il solito modo di fare legislazione, che va bene tecnicamente, ma
è un po' fragile dal punto di vista della capacità di rileggersi
tutto il testo. Bisogna tener conto che a tale punto il testo
sarebbe questo:
"La Regione, al fine di assicurare il
mantenimento ed il consolidamento dell'agricoltura di montagna,
promuove gli interventi nel settore zootecnico attraverso un
insieme coerente di aiuti che tengano in considerazione gli aspetti
economici, sociali, ambientali ed ecologici legati all'attività di
allevamento, ivi compresi gli aspetti afferenti al benessere
animale e alla qualità dei relativi prodotti"
. Una persona,
quando ha letto la frase, ha perso anche il fiato. Il testo che
proponiamo è:
"La Regione al fine di assicurare lo sviluppo e
l'ammodernamento dell'agricoltura di montagna promuove la zootecnia
con aiuti coerenti con gli aspetti economici, sociali ed ambientali
dell'allevamento e con la qualità del benessere umano, animale e
dei prodotti zootecnici"
. Esiste quindi anche una chiara
consequenzialità fra il benessere umano che è il primo, il
benessere animale che è il secondo, la qualità dei prodotti
zootecnici che è il terzo. Ovviamente è messo in modo tale
l'emendamento per cui è premesso dalle parole:
"il comma 1
dell'articolo 1"
, quindi è inseribile all'interno del testo
attualmente in discussione.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito all'emendamento n. 1, che
vorrebbe introdurre il concetto di benessere umano, credo,
allacciandomi a quanto ha detto il collega Sandri, che l'uno è
consequenziale all'altro, quindi dove c'è benessere animale c'è
anche benessere umano, perché se gli adeguamenti delle strutture
delle stalle e degli allevamenti rispondono ai requisiti minimi
necessari dal punto di vista sia dell'attività aziendale, sia della
localizzazione... e anche un po' preoccupati da dove potrebbe
portare il concetto di benessere umano, perché, dalle parole dette
in precedenza, sembra di capire che si riferisce al benessere
dell'allevatore, ma qui aprirebbe un capitolo che si sa dove
comincia, ma non si sa dove va a finire... quindi, visto che dove
c'è benessere animale c'è anche benessere umano, riteniamo che la
finalità espressa nella formulazione attuale della legge sia più
che sufficiente e pertanto non accoglibile l'emendamento.
Presidente
- La parola al Consigliere Sandri.
Sandri (PD)
- Non credo vi sia il numero legale, quindi
chiedo la verifica, siamo 17 Consiglieri in aula.
Presidente
- Invito il Consigliere Segretario a fare
l'appello.
Procedutosi all'appello nominale dei Consiglieri da parte del
Consigliere Segretario Maquignaz, il Presidente, ai sensi
dell'articolo 40 del Regolamento interno, constatato che sono
presenti 24 dei 35 Consiglieri e che pertanto è presente la
maggioranza dei componenti del Consiglio, dichiara valida la seduta
ed invita il Consiglio a continuare la trattazione dell'ordine del
giorno della sessione.
Presidente
- I Consiglieri presenti sono 24, quindi c'è
il numero legale.
La parola al Consigliere Sandri, per dichiarazione di voto.
Sandri (PD)
- A noi dispiace che l'Assessore si sia
dovuto "arrampicare sugli specchi" per trovare una giustificazione
per non accogliere l'emendamento, perché mi sembra sia un
emendamento così "soft" e condivisibile che si poteva fare uno
sforzo, soprattutto perché sia oggi che ieri abbiamo fatto un
confronto sereno su queste tematiche, quindi si poteva fare un
piccolo sforzo. Noi voteremo a favore di tale emendamento perché
vogliamo ribadire che il ragionamento fatto dall'Assessore non sta
molto in piedi, perché ho capito dov'è la preoccupazione, lui dice:
"se noi mettiamo "benessere umano" in modo generico, il benessere
umano può essere anche quello dei vicini che si infastidiscono
dalla presenza della stalla". No, è evidente che il benessere umano
è riferito a tutti, il che vuol dire che bisogna anche tener conto
ovviamente dei vicini, ci mancherebbe altro! Per quello che dicevo:
attenzione, bisogna mettere le stalle all'interno dei villaggi in
modo che siano di qualità per il benessere animale e il benessere
umano, il che vuol dire che se ci sono i metri quadri disponibili,
ma anche la possibilità che tutti i percorsi, tutto il materiale di
risulta che ne viene fuori... vada dentro... sia possibile gestirlo
in modo tale che non alteri quelle che sono normali relazioni di
buon vicinato che ci si aspetta in una società moderna. È evidente
che c'è anche quella componente, però rifiutare questo emendamento
significa "chiudere gli occhi", perché non è che, se non lo
mettiamo in questa legge, poi non ci sarà, dovremo fare sempre più
il conto con tale situazione. Perché voi pensate che i sindaci dei
vari paesi non abbiano a che fare con tutta una serie di proteste,
di segnalazioni e di cose del genere che vengono a portare il
disagio riguardante un certo tipo di stalle in Valle? Certo che ce
le avranno e quindi ve le porteranno e su questo tema ci dovremo
comunque tornare. Oggi abbiamo perso un'occasione per mettere una
scala di valori. Nella sua scala di valori così come è rimasta nel
procedimento di legge abbiamo che il benessere umano
dell'allevatore non c'è più: bel lavoro! Noi in campagna elettorale
non andremo a dire che l'Assessore è contro il benessere degli
allevatori, perché ovviamente non siamo strumentalizzanti a tale
livello, ma tecnicamente lei ha sostenuto questo, ossia non
mettendo il benessere umano ha detto: "questo poi lo gestiamo...",
non è vero, perché se non lo metti e metti solo il benessere
animale, quello diventa il valore di riferimento. Noi invece
avevamo messo una scala molto chiara di valori: prima l'uomo, poi
l'animale, poi il prodotto finale. È una scala di valori che
rientra nella sensibilità normale della popolazione, per cui
pensavamo che questo fosse possibile indicarlo. Ovviamente dichiaro
che, pur votando il disegno di legge nel suo complesso,
sull'articolo 1 il nostro gruppo si asterrà, mentre voterà a favore
del proprio emendamento.
Si dà atto che dalle ore 12,04 assume la presidenza il
Presidente Perron.
Presidente
- Pongo in votazione l'emendamento n. 1 del
"Partito Democratico", che recita:
Emendamento
Il comma 1 dell'articolo 1 è sostituito dal seguente:
"1. Il comma 1 dell'art. 1 della legge regionale 4 settembre
2001, n. 21 (Disposizioni in materia di allevamento zootecnico e
relativi prodotti) è sostituito dal seguente:
"1. La Regione, al fine di assicurare lo sviluppo e
l'ammodernamento dell'agricoltura di montagna promuove la zootecnia
con aiuti coerenti con gli aspetti economici, sociali ed ambientali
dell'allevamento e con la qualità del benessere umano, animale e
dei prodotti zootecnici."."
Consiglieri presenti: 29
Votanti: 20
Favorevoli: 3
Contrari: 17
Astenuti: 9 (Ferraris, Fiou, Lanièce, Lattanzi, Ottoz, Salzone,
Stacchetti, Tibaldi, Viérin Marco)
Il Consiglio non approva.
Presidente
- La parola al Consigliere Sandri
sull'emendamento n. 2 del "Partito Democratico".
Sandri (PD)
- Questo punto vogliamo illustrarlo, perché
inserisce un altro concetto che non è solo quello delle stalle e
della riqualificazione delle stesse, ma anche delle altre strutture
a servizio della zootecnia, perché non è solo il problema della
stalla così come l'abbiamo descritto precedentemente: è anche un
discorso relativo alle altre strutture che sono al servizio
dell'attività di zootecnia. Faccio l'esempio dei silos di mangime,
i fienili, le concimaie, le raccolte di vario genere dal punto di
vista del letame, così come può essere stoccato nelle diverse
forme, così come i ricoveri degli attrezzi, sono strutture che oggi
spesso in giro per la Valle hanno delle organizzazioni dal punto di
vista aziendalistico precarie, perché sono in rapporto alle
proprietà che una famiglia aveva a disposizione, quindi c'è un
fienile di qui, un silos di là, il trattore è nella terza parte e
tutto questo comporta dei costi di gestione e di organizzazione,
dei tempi più lunghi che vanno a pesare sulla competitività delle
nostre aziende. Il fatto di fare un ragionamento su queste
strutture non è solo uno sfizio per andare dietro ad un problema
che ha posto il collega Bortot con quella famosa iniziativa, ma è
un problema di guardare in faccia finalmente la realtà e dire:
"questo sistema non va bene, perché andare avanti così come abbiamo
fatto finora non ci consente più di essere competitivi". Vogliamo
allora fare degli interventi affinché questa zootecnica faccia un
salto di qualità? Prendiamoci il problema per intero e mettiamoci a
lavorare sopra. Bisogna andare a vedere la stalla con tutto quello
che ho detto prima, ma anche tutto quello che è il ritorno, perché
se io allevatore devo metterci 1 minuto e mezzo per arrivare fino
al trattore, 2 minuti e mezzo per spostarmi di là, poi devo
attraversare il villaggio, poi devo fare questo e quell'altro, alla
fine nella mia ora ho prodotto la metà di quanto avrei potuto
produrre con un'organizzazione ottimale. Dato che questi sono i
dati che vengono fuori dalle rilevazioni del Piano di sviluppo
rurale, credo che tale emendamento possa essere accolto ed inserito
in questo testo di legge, anche se non ha delle conseguenze
pratiche; è semplicemente un principio che viene incardinato in
tale provvedimento di legge, ma che dà il segno che
l'Amministrazione regionale ha voglia di misurarsi con tali temi.
Credo che questa sia una scelta che va a favorire gli allevatori,
soprattutto quelli che si danno delle prospettive; il caso che lo
scorso anno ha "déclenché" tutto quel clamore, e che ha portato
qualche Consigliere regionale ad esagerare nel proprio richiamo con
un batacchio in questo Consiglio, aveva un problema specifico
legato al fatto che... essendo vicino alla pensione, diceva: "come
faccio a gestire questo, mi mancano 2 o 3 anni", non aveva
prospettive di rilancio dell'azienda, investimenti futuri... quindi
posso capire che quella era una questione che si doveva gestire in
modo più intelligente e risolvere quel problema proprio perché
aveva caratteristiche particolari. Laddove tutto questo problema di
disorganizzazione aziendale tocca i giovani, che sono uno degli
obiettivi del nostro Piano di sviluppo rurale, in cui investiamo
soldi, garantiamo 30-40mila euro all'anno perché investano in tale
tipo di attività, a fronte di questo, non mettiamo assolutamente
niente. Non lo mettiamo neanche come principio; allora, sotto tale
punto di vista, crediamo che si debba fare una valutazione, una
riflessione e chiediamo all'Assessore di accettare almeno che sia
posto come principio nell'articolo 1.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Non ha nessun senso introdurre un
concetto che c'è già in una legge che abbiamo approvato nel corso
della scorsa adunanza consiliare, nel senso che lì, oltre al
principio, ci sono anche le garanzie finanziarie. Qui non avremmo
neanche il parere favorevole delle Finanze, perché non si farebbe
che dire le stesse cose in 2 leggi diverse, in quanto questa è una
legge che riguarda gli incentivi per il settore per quel che
riguarda l'allevamento zootecnico e i relativi prodotti. Le
strutture stanno da un'altra parte, c'è la legge n. 32, che è stata
approvata definitivamente nel corso della scorsa adunanza
consiliare, a breve ci sarà in Giunta una deliberazione dei
fabbricati rurali dove sono contemplati gli aiuti, in questo caso
c'è anche la sostanza oltre al principio, legati al permanere delle
strutture che possono essere adeguabili nei centri storici, oppure
delocalizzate se del caso. Non avrebbe senso andare a ripetere un
concetto che già c'è, quindi non è accoglibile.
Presidente
- La parola al Consigliere Sandri, per
dichiarazione di voto.
Sandri (PD)
- Prendo atto delle parole dell'Assessore e
mi stupisco. Proprio perché fa parte di una filosofia in cui questa
maggioranza si è già espressa favorevolmente, cosa osta a metterlo
anche in questo provvedimento?
"Repetita iuvant"
dicevano i
latini, fra l'altro rientra perfettamente nella finalità della
legge: al fine di assicurare il mantenimento e il consolidamento
dell'agricoltura di montagna. Si fa con "l'aria fritta"? Si fa con
le strutture flessibili con i tendoni o i gazebo? No, credo che
mantenimento e il consolidamento dell'agricoltura di montagna si
faccia con delle cose molto concrete, che sono gli aiuti per quanto
riguarda una serie di attività che si sono dette, ma anche con il
riconoscimento che oggi esiste un problema specifico e noi lo
ribadiamo. Non c'è bisogno di nessun parere delle Finanze, perché
non andiamo a toccare nessuna questione finanziaria, lo poniamo
solo fra le finalità. Ci sarà poi modo come ha detto lei... la
Giunta sta predisponendo l'attivazione della legge n. 32,
benissimo, siamo favorevoli che si investano dei soldi in
agricoltura, talvolta diciamo anche che non sono abbastanza e
soprattutto non sono diretti secondo una serie di direttive che
riteniamo più confacenti in alcuni settori, però quella è la
zootecnia e siamo d'accordo. Ci dispiace che non sia stato accolto
questo emendamento, per cui riconfermeremo il voto favorevole
all'emendamento e il voto di astensione per delusione
dall'atteggiamento dell'Assessore sull'intero articolo 1.
Presidente
- Pongo in votazione l'emendamento n. 2 del
"Partito Democratico", che recita:
Emendamento
Dopo il comma 1 dell'articolo 1 è aggiunto il
seguente:
"1bis. All'art. 1 comma 2 della l.r. 21/2001 è aggiunta la
seguente lettera bbis):
"bbis) la rilocalizzazione al di fuori dei villaggi e dei
centri storici delle stalle e delle altre strutture al servizio di
attività zootecniche, oggi poste nei centri abitati."."
Consiglieri presenti: 28
Votanti: 25
Favorevoli: 3
Contrari: 22
Astenuti: 3 (Ferraris, Fiou, Ottoz)
Il Consiglio non approva.
Presidente
- La parola al Consigliere Viérin Marco
sull'articolo 1.
Viérin M. (SA)
- Brevemente, solo per motivare il voto
favorevole del nostro movimento. Credo che l'obiettivo di tutti -
l'ho sentito anche negli interventi dei colleghi - sia quello di
sostenere e migliorare le condizioni di vita dei nostri
agricoltori. Riteniamo che questo sia il punto di partenza perché
sia come movimento che come attività legislativa abbiamo sempre
sostenuto quei provvedimenti che mettevano l'uomo al centro. È
indispensabile creare le condizioni anche legislative per poter
migliorare le condizioni di vita dei nostri agricoltori e anche il
benessere dei loro allevamenti. Quanto ha detto il Consigliere
Sandri poc'anzi sul discorso di riportare le relazioni del buon
vicinato... credo che questo concetto sia vicino a tutti, ma
dobbiamo essere anche chiari che è un tema quello del buon senso...
perché i rapporti di buon vicinato derivano dal buon senso e il
"buon senso", purtroppo, è una parola che sta scomparendo anche in
Valle d'Aosta e credo che né la politica, né altro potranno
recuperarlo se non l'attività quotidiana di tutti i Valdostani.
Detto questo, per noi il settore agricolo è indispensabile per
la nostra Comunità e va difeso e aiutato soprattutto in questo
momento dove la globalizzazione è totale per molti motivi: per
questa Europa che vogliamo, ma che è sempre più stretta per tutti i
cittadini, lo vediamo quotidianamente, e rischia di "tagliare le
gambe" anche al settore agricolo e quindi anche alle nostre piccole
aziende agricole. Voteremo tale provvedimento, che oggi è solo uno
- come diceva bene l'Assessore - dei provvedimenti fra quelli
necessari per sostenere l'agricoltura di montagna. Spero che questo
Consiglio anche nella prossima legislatura sostenga nei fatti tale
settore per noi vitale.
Presidente
- Pongo in votazione l'articolo 1:
Consiglieri presenti: 32
Votanti e favorevoli: 28
Astenuti: 4 (Fontana Carmela, Ottoz, Sandri, Tibaldi)
Il Consiglio approva.
Presidente
- All'articolo 2 vi è l'emendamento n. 3 del
"Partito Democratico".
La parola al Consigliere Sandri.
Sandri (PD)
- Mi spiace dover tornare sull'argomento, ma
pensavo di ritirare questo emendamento visto che non era stato
messo fra le finalità dell'articolato di legge, ma l'intervento del
collega Viérin mi ha stimolato a ripresentarlo, perché giustamente
lui ripete che l'elemento umano è uno degli elementi essenziali,
quindi va in una posizione che è in contrasto con quella testé
presentata dall'Assessore. Per cui ribadisco che questo
emendamento, che prevede che tra le cose finanziabili vi sia anche
la progettazione, la realizzazione di nuove stalle localizzate al
di fuori dei centri abitati in sostituzione di stalle storicamente
afferenti alle stesse aziende collocate nei centri storici, sia
inserito in tale provvedimento di legge. È evidente poi che sarà
con ulteriori strumenti che bisognerà identificare tutta la parte
finanziaria che consentirà di "realizzare le questioni", ma almeno
si mette un punto chiaro di indirizzo. Ribadisco la domanda formale
della possibilità di inserire questo comma 3 bis, che prevede la
nuova lettera h) dell'articolo 2 del comma 1 della legge n.
21/2001, in modo che sia recepito il discorso sulla
rilocalizzazione.
Presidente
- Pongo in votazione l'emendamento n. 3 del
"Partito Democratico", che recita:
Emendamento
All'art. 2 dopo il comma 3 è aggiunto un comma 3bis:
"3bis. All'art. 2, comma 1, della legge regionale 4 settembre
2001, n. 21 (Disposizioni in materia di allevamento zootecnico e
relativi prodotti) è aggiunta la seguente lettera:
"gter) la progettazione e la realizzazione di nuove stalle
localizzate al di fuori dei centri abitati, in sostituzione di
stalle storicamente afferenti alle stesse aziende collocate nei
centri storici."."
Consiglieri presenti: 24
Votanti: 22
Favorevoli: 2
Contrari: 20
Astenuti: 2 (Ferraris, Fiou)
Il Consiglio non approva.
Presidente
- La parola al Consigliere Sandri
sull'articolo 2.
Sandri (PD)
- Solo per dichiarazione di voto. Malgrado
l'atteggiamento della maggioranza non sia neppure quello di
rispondere alle richieste sugli emendamenti, voteremo a favore
dell'articolo 2.
Presidente
- Pongo in votazione l'emendamento della III
Commissione, che recita:
Emendamento
1. Dopo il comma 6 dell'articolo 2, è inserito il
seguente:
"7. Dopo il comma 1 quater dell'articolo 2 della l.r.
21/2001, come introdotto dal comma 6, è aggiunto il
seguente:
"1quinquies. Gli incentivi per gli interventi di cui al comma
1, lettera gbis), possono altresì essere concessi in conformità al
regolamento (CE) n. 1535/2007 della Commissione del 20 dicembre
2007, relativo all'applicazione degli articoli 87 e 88 del trattato
CE agli aiuti de minimis nel settore della produzione dei prodotti
agricoli, pubblicato nella Gazzetta ufficiale dell'Unione europea
n. L 337 del 21 dicembre 2007."."
Consiglieri presenti, votanti e favorevoli: 27
Il Consiglio approva all'unanimità.
Presidente
- Pongo in votazione l'articolo 2 nel testo
così emendato:
Articolo 2
(Modificazioni all'articolo 2)
1. Alla lettera b) del comma 1 dell'articolo 2 della l.r.
21/2001, le parole: "i controlli di rendimento, i test attitudinali
e i controlli del valore genetico" sono sostituite dalle seguenti:
"i test di determinazione della qualità genetica o della resa del
bestiame,".
2. La lettera f) del comma 1 dell'articolo 2 della l.r.
21/2001 è sostituita dalla seguente:
"f) l'introduzione, a livello di azienda, di metodi e
tecniche innovative in materia di riproduzione animale, eccettuati
i costi relativi all'introduzione o all'effettuazione
dell'inseminazione artificiale;".
3. Dopo la lettera g) del comma 1 dell'articolo 2 della l.r.
21/2001, è aggiunta la seguente:
"gbis) il miglioramento delle condizioni di igiene e del
benessere degli animali nelle aziende zootecniche.".
4. Dopo il comma 1 dell'articolo 2 della l.r. 21/2001, è
aggiunto il seguente:
"1bis. Gli incentivi per gli interventi di cui al comma 1,
lettere a), b), c), e), f) e g), sono concessi in conformità agli
articoli 12, 15 e 16 del regolamento (CE) n. 1857/2006 della
Commissione, del 15 dicembre 2006, relativo all'applicazione degli
articoli 87 e 88 del trattato agli aiuti di Stato a favore delle
piccole e medie imprese attive nella produzione di prodotti
agricoli e recante modifica del regolamento (CE) n. 70/2001,
pubblicato nella Gazzetta ufficiale dell'Unione europea n. L 358
del 16 dicembre 2006.".
5. Dopo il comma 1bis dell'articolo 2 della l.r. 21/2001,
come introdotto dal comma 4, è aggiunto il seguente:
"1ter. Gli incentivi per gli interventi di cui al comma 1,
lettera d), sono concessi in conformità alla normativa comunitaria
vigente in materia di aiuti di Stato in favore della ricerca e
sviluppo.".
6. Dopo il comma 1ter dell'articolo 2 della l.r. 21/2001,
come introdotto dal comma 5, è aggiunto il seguente:
"1quater. Gli incentivi per gli interventi di cui al comma 1,
lettera gbis), sono concessi in conformità alle disposizioni di cui
alla comunicazione 2006/C 319/01 della Commissione, del 27 dicembre
2006, recante orientamenti comunitari per gli aiuti di Stato nel
settore agricolo e forestale 2007-2013, pubblicata nella Gazzetta
ufficiale dell'Unione europea n. C 319 del 27 dicembre 2006.
L'efficacia delle incentivazioni, in relazione alle singole
tipologie di intervento, è subordinata alla preventiva
autorizzazione da parte della Commissione europea, ai sensi
dell'articolo 88, paragrafo 3, del trattato istitutivo della
Comunità europea.".
7. Dopo il comma 1 quater dell'articolo 2 della l.r. 21/2001,
come introdotto dal comma 6, è aggiunto il seguente:
"1quinquies. Gli incentivi per gli interventi di cui al comma
1, lettera gbis), possono altresì essere concessi in conformità al
regolamento (CE) n. 1535/2007 della Commissione del 20 dicembre
2007, relativo all'applicazione degli articoli 87 e 88 del trattato
CE agli aiuti de minimis nel settore della produzione dei prodotti
agricoli, pubblicato nella Gazzetta ufficiale dell'Unione europea
n. L 337 del 21 dicembre 2007.".
Consiglieri presenti, votanti e favorevoli: 27
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti, votanti e favorevoli: 28
Il Consiglio approva all'unanimità.
Presidente
- All'articolo 4 vi è l'emendamento n. 4 del
"Partito Democratico".
La parola al Consigliere Sandri.
Sandri (PD)
- Questo era il discorso invece che avevo
approfondito solo un poco nella parte iniziale della discussione
generale, che era di prevedere all'articolo 4, che è l'articolo in
cui si prevedono interventi in materia di pubblicità e
promozione... qui è un pasticcio che dobbiamo sempre recuperare
l'articolo 4 della legge n. 21/2001... un nuovo punto della lettera
b), che sono le azioni promozionali indirette, che consistono in
questo... diamo dei contributi per le divulgazioni di cognizioni
scientifiche, per l'organizzazione e partecipazione a convegni,
mostre, fiere, mercati ed esposizioni, per l'effettuazione di
ricerche di mercato, sondaggi di opinione purché i risultati siano
resi disponibili a tutti e nei controlli di qualità non obbligatori
dei prodotti e dei processi di produzione. A questo tipo di
promozione aggiungerei un contributo nella predisposizione dei
percorsi di filiera, che valorizzino i prodotti zootecnici in ogni
fase, sino all'utilizzo finale da parte del consumatore, ivi
comprese le indicazioni culinarie, ossia quella di prevedere un
contributo a tutti quegli agricoltori che, sfruttando il fatto che
magari al loro interno hanno un'attività di agriturismo o comunque
attività di ristorazione, preparino lavorati, o semilavorati, o
indicazioni per dei piatti che poi vengono realizzati da
ristoranti, trattorie, o che siano inseriti in guide dei cibi e dei
sapori della Valle d'Aosta, faccio degli esempi tanto per capirci,
quindi che queste persone possano avere un contributo in modo che
siano incentivate a pensare a nuovi utilizzi culinari dei nostri
prodotti. Faccio degli esempi traendoli già dall'attività
dell'Assessorato, che ha spinto molto negli ultimi anni per
l'accoppiamento fra la fontina e lo champagne: questo è uno di tali
percorsi; un secondo, l'aver promosso l'utilizzo della fonduta come
un elemento base per tutta una serie di piatti, è un'altra cosa che
potrebbe rientrare. Credo che non si debbano mettere limiti alla
fantasia umana, penso che i nostri allevatori ne possano avere e
soprattutto coloro che nelle famiglie di allevatori si occupano di
cucina possano trovare soddisfazione a poter immaginare tutto il
percorso di filiera, fino alla realizzazione del piatto che va al
ristorante al servizio del cliente.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito all'emendamento n. 4, anche
qui segnalo che c'è un parere non favorevole da parte
dell'Assessorato delle finanze per quanto riguarda la copertura
finanziaria. Vorrei poi sottolineare che i percorsi di
valorizzazione della filiera sono già previsti in appositi
provvedimenti e qui la copertura finanziaria c'è perché è
un'attività che si sta facendo e si farà nel settore della
promozione, con una serie di iniziative che ricalcano quelle che il
Consigliere Sandri ha citato, e naturalmente, se del caso, si
possono incrementare, ma è tutta una serie di iniziative che si
fanno anche con dei provvedimenti interassessorili, come i "Saveurs
du Val d'Aoste", o quello che può essere realizzato in
collaborazione in generale con l'Assessorato del turismo, non
riteniamo di aggiungere un canale parallelo.
Presidente
- La parola al Consigliere Sandri, per
dichiarazione di voto.
Sandri (PD)
- Mi dispiace che l'Assessore non recepisca
neppure tale tipo di emendamento, che è anche questo di completezza
perché dà all'interno degli obiettivi di tale legge un obiettivo
molto chiaro, che, fra l'altro - credo lo abbia anche lei ammesso
in qualche modo nella risposta che mi ha dato -, è uno dei grossi
elementi di novità che "tirano" dal punto di vista economico e
finanziario della redditività in questo momento: quello del filone
enogastronomico collegato al turismo. Visto che c'è tutto questo
tipo di attività, credo che gli allevatori, nel momento in cui
vanno ad analizzare una legge, che è la legge quadro a cui devono
far riferimento, ci trovino l'indicazione. Questa è la legge che
inquadra l'allevamento zootecnico, quindi è lì che loro vanno a
trovare il sostegno e una serie di cose, soprattutto nel momento in
cui è la prima legge che viene adeguata agli "standard" europei, ma
questo non lo trovano... La cosa migliore sarebbe che, dal punto di
vista normativo, tutto ciò che c'è nella zootecnia: dalle strutture
ai finanziamenti, all'agroambientale... fosse tutto costruito
all'interno di un unico provvedimento quadro, che non c'è...
(interruzione dell'Assessore Isabellon, fuori
microfono)
... ma non è... ne interpreta solo un aspetto, Assessore, ma,
visto che non c'è e che non è grave, nel senso che un procedimento
che abbiamo adottato in Valle è quello di avere delle leggi ampie,
ma ancora di tipo settoriale, sarebbe opportuno che questi punti
cardine fossero ripetuti nelle varie leggi. Non è una
sovrapposizione, è una sottolineatura, un'evidenziazione, è un modo
per dare delle indicazioni che siano inequivocabili e precise.
Tenuto conto che questo non viene accettato, sempre per delusione
voteremo a favore dell'emendamento, ma ci asterremo
sull'articolo.
Presidente
- La parola al Consigliere Frassy, per
dichiarazione di voto.
Frassy (CdL)
- Per dichiarazione di voto
sull'emendamento, di astensione, in quanto non avevamo ben capito
dove volesse andare a parare questo tipo di emendamento. Dobbiamo
dire che fra gli esempi citati dal collega Sandri ce n'è uno che
non ci è assolutamente piaciuto ed è quello della "vicenda
champagne-fontina", del quale penso vi sia un illustre pentito in
aula che è l'allora Assessore Vicquéry. Su quella vicenda
l'Assessore Vicquéry aveva investito molto della sua immagine, ma
aveva investito anche molto delle risorse a bilancio e, a seguito
di una serie di valutazioni e polemiche, ridusse notevolmente
l'impegno a bilancio...
(interruzione del Consigliere Vicquéry, fuori
microfono)
... come non è vero! Aveva impegnato qualcosa come 100mila euro,
ne ha spesi meno di 80mila!
(nuova interruzione del Consigliere Vicquéry, fuori
microfono)
...
ah, diceva già prima che avrebbe fatto dopo una
riduzione di impegno... comunque mi lasci finire, non so come mai
lei è sempre nervoso, ultimamente lei è il più nervoso del suo
gruppo, su tutto polemizza, si prenoti l'intervento e faccia la sua
precisazione! Io le dico che i dati di quella deliberazione erano
economicamente vicini ai 100mila euro, poi lei spese meno di 80mila
euro, ma la cosa più curiosa è che nessuno, né lei, né il suo
successore, ci ha mai comunicato quali esiti concreti hanno avuto
queste iniziative che definiamo estemporanee. Perché imbarcare
"chef", fontina e quant'altro su aereo e non so su quali altri
mezzi, portarli a Parigi o dove li avete portati e spendere 80mila
euro per fare una grande "kermesse"... non sappiamo ad oggi quella
"kermesse", al di là di quella spesa ridotta, ma ingente, cosa
abbia portato in concreto alla promozione della fontina valdostana.
Allora, collega Sandri, abbiamo dei dubbi che queste iniziative
possano essere utili, queste sono iniziative che rischiano di
trasformarsi in un "boomerang" per gli stessi operatori di settore.
Sono sicuramente diverse le tipologie che possono interessare gli
allevatori, non queste passerelle di tipo mediatico o queste
"kermesse" che hanno coinvolto tutti, meno quelli che avevano
l'aspettativa di averne un ritorno economico. Per questo motivo ci
asteniamo, perché c'è il rischio che tale emendamento venga
utilizzato per ripetere iniziative che nulla hanno portato in
concreto alla promozione e al riconoscimento della fatica e del
lavoro degli allevatori, ci asteniamo su questo emendamento.
Presidente
- Pongo in votazione l'emendamento n. 4 del
"Partito Democratico", che recita:
Emendamento
Prima del comma 1 dell'articolo 4 è aggiunto il
seguente:
"01. All'art. 4 della l.r. 21/2001 è aggiunto il seguente
numero alla lettera b) del comma 1:
"4bis. nella predisposizione di percorsi di filiera che
valorizzino i prodotti zootecnici in ogni fase sino all'utilizzo
finale da parte del consumatore, ivi comprese le indicazioni
culinarie."."
Consiglieri presenti: 30
Votanti: 25
Favorevoli: 3
Contrari: 22
Astenuti: 5 (Ferraris, Fiou, Frassy, Lattanzi, Ottoz)
Il Consiglio non approva.
Presidente
- La parola al Consigliere Frassy
sull'articolo 4.
Frassy (CdL)
- Sull'articolo 4 vorremmo capire cosa vuol
dire il comma 1bis così riscritto, perché è vero che questo è
frutto di un accordo raggiunto in sede di Commissione europea, ma
quando nel secondo capoverso si dice o, meglio, nel primo capoverso
del comma 1bis si dice che
"gli incentivi per gli interventi di
cui al comma 1, lettera a), sono concessi in conformità alle
disposizioni..."
di una comunicazione comunitaria qui
richiamata... perciò si dovrebbe dedurre che non vi sia alcun
problema a concedere quegli incentivi, perché voi dite che sono
concessi in conformità, però precisate nel secondo periodo del
comma 1bis che viene aggiunto che:
"... l'efficacia delle
incentivazioni, in relazione alle singole tipologie di intervento,
è subordinata alla preventiva autorizzazione..."
. Delle due
l'una: o non sono in conformità, o, se sono in conformità, qual è
il senso di avere l'autorizzazione in relazione alle singole
tipologie di intervento. Le
"singole tipologie"
mi auguro
siano sostanzialmente le tipologie e non siano i singoli
interventi, perché, se parliamo di singole tipologie, quello che è
scritto qui è in contraddizione con quanto scritto sotto; se invece
vanno notificati addirittura i singoli interventi, è sbagliato
scrivere:
"singole tipologie"
. Vorremmo perciò capire come
il meccanismo viene gestito, perché così ci sembra
contraddittorio.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
-
"L'efficacia delle incentivazioni, in
relazione alle singole tipologie di intervento, è subordinata alla
preventiva autorizzazione da parte della Commissione europea, ai
sensi dell'articolo 88, paragrafo 3, del Trattato comunitario"
,
qui si riferisce all'applicazione successiva alla fase di
notifica...
(interruzione di un Consigliere, fuori microfono)
... viene notificato dopo l'approvazione della legge.
Presidente
- Pongo in votazione l'articolo 4:
Consiglieri presenti: 28
Votanti e favorevoli: 23
Astenuti: 5 (Fontana Carmela, Frassy, Lattanzi, Ottoz,
Sandri)
Il Consiglio approva.
Presidente
- All'articolo 5 vi è l'emendamento n. 5 del
"Partito Democratico".
La parola al Consigliere Sandri.
Sandri (PD)
- Penso sia all'articolo 6, Presidente, mi
scuso, ma l'articolo 5 non credo che abbia i miei emendamenti a
meno che non l'abbia partorito in un momento di...
Presidente
- ... mi faccia verificare...
Sandri (PD)
- ... è all'articolo 5 della legge del
2001... comunque risolviamo il problema perché tanto lo ritiro
essendo riferito ad una cosa che non è stata approvata, quindi non
ha nessun senso metterlo in approvazione.
Presidente
- L'emendamento n. 5 del "Partito Democratico"
è ritirato; ne do lettura per il verbale:
Emendamento
Prima del comma 1 dell'articolo 5 è aggiunto il
seguente:
"01. All'art. 6 comma 1 punto c della legge regionale 4
settembre 2001, n. 21 (Disposizioni in materia di allevamento
zootecnico e relativi prodotti) le parole "lettera f" sono
sostituite dalle parole "lettere f e gter"."
Pongo in votazione l'articolo 5:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 6:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 7:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 8:
Consiglieri presenti, votanti e favorevoli: 29
Il Consiglio approva all'unanimità.
Presidente
- Pongo in votazione l'articolo 9:
Consiglieri presenti, votanti e favorevoli: 29
Il Consiglio approva all'unanimità.
Presidente
- La parola al Consigliere Sandri, per
dichiarazione di voto.
Sandri (PD)
- Intanto per esprimere soddisfazione perché
alla fine, anche se il nostro contributo è stato più teorico che
pratico, questo provvedimento di legge arriva al suo compimento e
non possiamo che essere contenti, perché è un grosso passo in
avanti sia per quanto riguarda la legislazione regionale che
acquisisce una dignità di tipo europeo, sia per i nostri allevatori
che ne ottengono dei benefici concreti. Mi permetto solo di
sfruttare la dichiarazione di voto, che sarà favorevole come
abbiamo annunciato, malgrado i 2 articoli che non abbiamo votato
per rammarico, per contestare un'affermazione fatta dal collega
Frassy. Non è che perché una qualche iniziativa in tema di
completamento della filiera, fino a trovare questioni innovative
che possono dare un "plus" alla Valle d'Aosta a livello culinario
ed enogastronomico, non ha sortito gli effetti voluti, o non ha
corrisposto ai canoni che vorremmo sempre vedere, che debba essere
messo in discussione tutto il meccanismo. Siamo fiduciosi che, se
magari "fontina e champagne" non è stato come avremmo voluto, i
prossimi accoppiamenti enogastronomici che i nostri allevatori
metteranno in atto, non in base a questa legge, ma in base
all'altra citata prima dall'Assessore, raggiungeranno gli
obiettivi.
Presidente, una piccola osservazione: girano per l'aula dei
santini elettorali, credo che questa non sia una questione di garbo
politico e spero che sia la prima e l'ultima volta che succede in
quest'aula.
Presidente
- La parola al Consigliere Frassy.
Frassy (CdL)
- Molto brevemente, anche perché vorremmo
motivare la nostra posizione affinché il nostro voto di astensione
non venga equivocato, travisato o, peggio, non venga
strumentalizzato. Avevamo espresso posizioni scettiche fin dalle
origini delle norme che qui vengono modificate, che sono 2 leggi:
una del 2001 e l'altra del 2002. Avevamo evidenziato come
l'impianto di quelle leggi fosse frutto di una visione dirigistica
che mette al centro i limiti e i paletti che l'Europa pone in
questa materia. Avevamo evidenziato come la Regione pagasse in
termini di isolamento politico la difficoltà di predisporre norme
che potessero non alterare la concorrenza del mercato in termini di
allevamento e prodotti zootecnici... ma potesse essere messa in
condizione questa Regione di riuscire a mantenere condizioni
equivalenti a quelle condizioni che si hanno nelle regioni di
pianura, fare della zootecnia in pianura ha dei costi e delle
esigenze diverse rispetto a quanto non sia la zootecnia svolta a
tali altitudini. Questa norma è la dimostrazione che quella legge
era insufficiente, ma è anche la dimostrazione del poco coraggio
politico con il quale, Assessore Isabellon, si procede in tale
settore.
Riteniamo, Presidente Caveri, che, anche se sicuramente dà più
soddisfazione andare ad incontrare il Presidente dell'Orebron, se
dà più soddisfazione andare a incontrare la delegazione delle Isole
Faroer, se dà più soddisfazione andare a mettere in piedi quei
partner...
(interruzione del Presidente della Regione, fuori
microfono)
... le dico che l'Onorevole Scajola dice che lei è un bravo
ragazzo, probabilmente non la conosce bene! Avete condiviso le
stesse "battaglie di cortile" e avete condiviso le origini liguri,
ma d'altronde il popolo valdostano ha un ceppo ligure; di
conseguenza, non stupisce che vi sia anche una prevalenza ligure
nel peso politico dell'"Union Valdôtaine"!
Dicevamo che tutti questi gemellaggi o, come lei li chiama in
maniera più ambiziosa, partenariati portano poco nel concreto
perché la Regione avrebbe bisogno di collegarsi non con queste
isole sul concetto che la Valle d'Aosta è un'isola felice - forse
una volta -, ma la Valle d'Aosta è un'isola di montagna e sarebbe
importante...
(nuova interruzione del Presidente della Regione, fuori
microfono)
... ma del tempo ne abbiamo perché avete convocato il Consiglio
per una settimana, di conseguenza penso che il tempo sia l'ultimo
dei vostri problemi!
Prendiamo atto che l'uscita dei "DS" da questa maggioranza ha
spostato ulteriormente a Sinistra la Giunta, perché il concetto del
santificare le feste che mi sembra comune alla tradizione cristiana
in cui ci riconosciamo, pur in una visione laica, pone qualche
dubbio di buon gusto sulla convocazione che è stata prevista per 7
giorni e 7 notti, ma di questo avremo modo e tempo di parlare nei 7
giorni e 7 notti.
Torniamo a ragionare sulla nostra astensione, che è
un'astensione non perché non condividiamo - sia chiaro, soprattutto
in tribuna stampa, perché di questi tempi è facile travisare e
strumentalizzare - l'esigenza di dare delle risposte a chi conduce
un'attività dura come quella dell'allevamento zootecnico in questa
regione, ma perché riteniamo che tale disegno di legge sia una
risposta insufficiente rispetto alle aspettative di chi gestisce la
zootecnia in questa regione e sia l'evidenza di un isolamento
politico. Lo andiamo dicendo da molto tempo che il concetto di
autonomia è un concetto condiviso ed è sui contenuti da dare
all'autonomia che dobbiamo impegnarci. Diciamo anche che qualcuno
continua a confondere l'autonomia con l'isolazionismo e questa è la
dimostrazione di come la Valle d'Aosta in Europa conti sempre meno.
Per questi motivi ci asterremo.
Presidente
- Pongo in votazione il disegno di legge nel
suo complesso:
Consiglieri presenti: 30
Votanti e favorevoli: 27
Astenuti: 3 (Frassy, Lattanzi, Ottoz)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK