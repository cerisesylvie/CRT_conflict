Consiglio Regionale della Valle d'Aosta - Oggetto del Consiglio n. 1125 del 8 aprile 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
FORMAZIONE PROFESSIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1125 del 8 aprile 2015 - Resoconto
OGGETTO N. 1125/XIV - Interrogazione: "Organizzazione di
corsi annuali di abilitazione alla somministrazione di alimenti e
bevande".
Presidente -
La parola all'Assessore Marguerettaz.
Marguerettaz (UV)
- Sì, grazie Presidente.
Il collega Ferrero pone all'attenzione dell'aula un tema direi
importante per quanto riguarda i corsi annuali di abilitazione alla
somministrazione di alimenti e bevande. Ora, il collega sa che,
così come per tutte le altre attività formative, la legge di
riferimento è le legge 7 del 2003, che utilizza i fondi per le
politiche del lavoro e della formazione professionale. Ora, per la
diminuzione delle risorse, il 12 gennaio il Dipartimento delle
politiche del lavoro ha comunicato che per il corrente anno non ci
sarebbe stata nessuna garanzia per finanziare i detti corsi.
L'Assessorato quindi si sta muovendo, in analogia con quanto
avviene nelle altre Regioni, per organizzare e gestire i corsi in
autonomia senza utilizzare i fondi per le politiche del lavoro.
Ora, in virtù di questo, si ipotizza di organizzare il corso
nell'autunno 2015.
Per quanto attiene ai costi, gli anni scorsi si spendevano circa
18-19 mila euro, l'ultimo corso del 2014 è costato 18.400 euro.
Nell'organizzazione bisognerà a questo punto evitare qualsiasi tipo
di spesa. Quindi, come abbiamo fatto per altri corsi, si cercherà
eventualmente di utilizzare risorse interne all'Amministrazione,
che non necessitano di compensi e anche per quanto riguarda la
ricerca delle aule e le altre necessità, cercare di gestire
all'interno, contenendo al minimo i costi. Le domande che ad oggi
abbiamo ricevuto sono 40.
Per rispondere anche alla quarta domanda, dato che i corsi
verranno finanziati soprattutto con il contributo dei partecipanti,
la valutazione se fare uno o due corsi dipenderà dal numero delle
istanze. Nel momento in cui ci saràun numero di istanze sufficiente
il corso verrà fatto per arrivare ad una sorta di autofinanziamento
del corso, esattamente come avviene per le altre.
Presidente
- Grazie. La parola al collega Ferrero.
Ferrero (M5S)
- Grazie Presidente.
Io vorrei spiegare un attimo che cosa sono i corsi per la
somministrazione di alimenti e bevande: sono i corsi di
abilitazione che consentono ad un valdostano di poter aprire un bar
o un ristorante. Se noi mettiamo delle scadenze e facciamo un corso
annuale, dal momento in cui io presento la domanda passano 7-8-9 o
10 mesi, pensate per una persona che deve aprire un'attività che
cosa rappresentano questi 7-8-9 o 10 mesi. Possono rappresentare in
alcuni casi addirittura o il fallimento, o l'impossibilità di
aprire e il fatto poi successivo di riconvertirsi verso un'altra
attività. Certamente ad ogni interpellanza, interrogazione che
viene fatta...adesso si risponde...e, per carità, chi potrebbe dire
il contrario con la carenza di fondi, però bisogna riuscire a
capire se per la Valle d'Aosta il settore turistico è un settore
strategico oppure no, perché? Perché può anche capitare - ed è
capitato, perché io in passato mi sono occupato di questa materia -
che nell'ambito di un'impresa familiare il titolare possa morire:
il titolare abilitato alla somministrazione di alimenti e bevande.
È ben vero che la legge prevede sei mesi di possibilità di portare
avanti l'attività anche in assenza di una persona abilitata, ma il
problema è che se per caso la persona va a presentare una domanda
nel momento in cui il corso è stato appena fatto si trova davanti
8-9-10-11 mesi e che cosa deve fare? Non può fare nulla. Può o
andare a fare il corso in un'altra regione e fare il corso in
un'altra Regione comunque è un dispendio di soldi e di energie non
da poco, oppure deve andare a cercare una persona che gli faccia da
prestanome: il cosiddetto "delegato". Che anche questo è un costo,
e poi chi metti? Una persona che è all'altezza, non è
all'altezza... Io non so sinceramente se si possa ridurre tutto ad
un discorso di soldi. Bisognerebbe anche magari esaminare e fare un
discorso di priorità, perché? Perché due corsi all'anno sono il
minimo sindacale soprattutto quando noi abbiamo 40 domande. Queste
40 domande sono 40 persone che stanno aspettando di abilitarsi per
poter aprire un'attività, magari hanno già trovato il locale,
magari stanno pensando ad arredare il locale, ma non sanno quando
potranno iniziare. Lo sapete che con la stretta bancaria che c'è
adesso, un mese, due mesi o tre mesi possono essere fatali per
l'apertura di un'attività. Allora nelle altre Regioni, anche per la
questione formativa, ci sono le camere di commercio, che cercano di
coordinare, di attivarsi, di fare qualcosa. Ci sono le associazioni
di categoria, ma qui è il deserto dei Tartari: sparita la Regione
non c'è più nulla! Allora io invito l'Assessore a magari mettersi
d'accordo, a parlare con questi altri interlocutori, che sono
quelli che potrebbero dare un colpo di mano, perché effettivamente
lasciare 40 persone e lasciarle comunque con un punto
interrogativo...perché l'Assessore - ma io non gliene faccio una
colpa - ha detto:
"probabilmente in autunno..."
, che poi
l'autunno sappiamo che è la stagione che inizia più o meno a
settembre e finisce a dicembre, ma in tre mesi una persona può
capottare con l'attività. Non possiamo quindi lasciare il nostro
turismo appeso a dei "speriamo", "vedremo", "faremo", "chissà",
arriviamo a 40, ne facciamo 45, se lo autofinanziano loro. Secondo
me, per una questione di serietà, bisogna dare una risposta un
pochettino più precisa, anche quella estrema di dire: "la Regione
Valle d'Aosta non è in grado di fare corsi per la somministrazione
di alimenti e bevande, dovete andare fuori". Lo sapete, noi non ce
la facciamo, non abbiamo i soldi, dovete andare a Torino, dovete
andare ad Ivrea, anche ad Ivrea ne organizzano, in qualche maniera
si troverà magari un tipo di aiuto per chi va a fare il corso e ci
togliamo l'impiccio, però è inutile tenere le persone appese ad un
filo così.
Si dà atto che dalle ore 9,24 assume la presidenza il
Vicepresidente Rosset.
Rosset (Presidente)
- Punto 6 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK