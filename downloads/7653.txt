Consiglio Regionale della Valle d'Aosta - Oggetto del Consiglio n. 741 del 4 ottobre 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 741 del 4 ottobre 1989 - Resoconto
OGGETTO N. 741/IX - Ratifica di deliberazioni adottate dalla
Giunta regionale in via d'urgenza.
Oggetto n. 4718 in data 12 maggio 1989: Approvazione del
piano regionale di formazione professionale per il triennio
1990/1992 per il conseguimento degli obiettivi 3 e 4 di cui
all’articolo 1 del regolamento CEE n.
2052/88.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Abbiamo espresso in Commissione parere
favorevole su questo piano; vorremmo però capire quale coerenza
esiste fra quanto si afferma nelle premesse al piano e quanto si
decide poi dal punto di vista operativo.
In particolare, mi riferisco alle osservazioni fatte rispetto
all’adeguatezza qualitativa
dell’offerta di lavoro. Si dice, per esempio, al
punto 3.2. che vi sono dei problemi, in quanto c’è
una struttura formativa caratterizzata da assenza di università,
anche a causa del modesto bacino di utenza, o di corsi di studi di
livello universitario. Questa mi pare una sottolineatura
importante. Alla lettera c) del punto 3.2. si parla de
"il
relativamente basso grado di istruzione della popolazione attiva in
condizione professionale: nel 1981 soltanto il 4% (a fronte del
5,8% di media nazionale) è laureata..."
. In punti successivi si
fanno anche osservazioni sulla tipologia delle qualifiche
professionali: si dice per esempio che i diplomati sono soprattutto
ragionieri e maestri, che i laureati, con una percentuale inferiore
a quella nazionale, sono diplomati nel campo umanistico-letterario
e meno nel campo scientifico. A me sembra che queste premesse siano
giuste, per cui le condividiamo. Vorremmo capire se, rispetto a
queste osservazioni, poi ci sono interventi che seguono, che
cercano di modificare la situazione stessa, altrimenti ci troveremo
nella condizione di sviluppare nuove industrie, nuove attività, e
la cosa in parte già si verifica per alcuni insediamenti della
Bassa Valle, a cui possono accedere soltanto lavoratori con
qualifiche medio basse, mentre si è costretti a ricorrere ai
tecnici di Ivrea per le qualifiche di grado più elevato.
Quindi vorremmo avere da parte della Giunta regionale una
qualche considerazione su questo problema.
Presidente
- Ha chiesto di parlare il Presidente della
Giunta, ne ha facoltà.
Rollandin (UV)
- Je partage ce que venait de dire
M.Mafrica; avec la présentation du projet selon les objectifs de la
Communauté Européenne, on a avant tout prévu un examen et donc une
photographie de se qui se passe, en donnant aussi des suggestions
pour ce qui est des intentions de l’Amministration
régionale par rapport aux investissements.
Face à l’analyse qui a été rappelée de la part de
M.Mafrica, il y a toute une série d’interventions
conséquentes, qui vont dans la direction des investissements; en
effet, à la page 16, dans le
"Prospetto riepilogativo dei
vincoli finanziari ipotizzati"
il y a déjà
l’adresse qui va dans la direction de primer, par
exemple, certains secteurs par rapport à d’autres.
En même temps, au niveau de rapport avec l’IRRSAE,
l’Assesseur compétent a déjà donné des instructions
pour prévoir une intervention massive face à
l’attitude et au pourcentage des étudiants des
écoles sécondaires et de l’université. On a approuvé
une loi qui donne des supports vis-à-vis des intentions et des
disponibilités des étudiants, tout particulièrement adressés aux
secteurs où il y a une correspondance et donc par la suite donner
la possibilité de trouver une place de travail dans les secteurs
qui sont à l’avant-garde dans les technologies du
futur. C’est vrai, par exemple, qu’on
a un certain pourcentage qui dépasse la moyenne dans le domaine
humanitaire, dans des études qui sans doute sont importantes, mais
qui, face à la requête du marché, ne correspondent pas.
L’intention de ce plan c’est
justement de prévoir, petit à petit, de modifier
l’adresse, car on ne peut pas imposer; il ne
s’agit que de donner des instructions qui puissent
être acceptées de la part des étudiants. Je répète,
c’est dans ce sens qu’en accord avec
les projets de formation, mais surtout au niveau de
l’école, l’Assesseur a déjà donné les
adresses pour prévoir cette intervention massive dans les secteurs
conséquents.
Presidente
- Pongo in votazione la ratifica della
deliberazione in oggetto.
Esito della votazione:
Presenti, votanti e favorevoli: 21
Il Consiglio approva all’unanimità.
Oggetto 5459 in data 9 giugno 1989: Approvazione dello
schema di convenzione fra la Regione Autonoma Valle
d’Aosta e la Società Autostrade Valdostane S.p.A.
per la realizzazione della progettazione preliminare e generale di
interventi di miglioramento e riqualificazione della viabilità di
raccordo fra lo svincolo di Aosta est ed il Traforo del
G.S.Bernardo.
Presidente- Ha chiesto di parlare il Consigliere Tonino, ne
ha facoltà.
Tonino (PCI) - Questa deliberazione ci consente di sollevare
alcuni problemi. In particolare, credo sarebbe buona norma sul
piano degli interventi sul miglioramento della grande viabilità,
avere una visione programmata.
Ricordo un bellissimo intervento del Presidente della Giunta in
occasione del bilancio di due anni fa, durante il quale egli
paragonò gli interventi sulla viabilità al sistema arterioso del
corpo umano. Uno dei punti qualificanti di quel bilancio, poi
ripetuto invano in tutti i bilanci, era la predisposizione di una
convenzione fra la Regione e l’ANAS per intervenire
sui punti più importanti di intersezione; fra questi
c’era l’innesto che riguarda la Valle
del Gran San Bernardo. Ora, noi lì abbiamo perso dei soldi e dei
finanziamenti, perchè la convenzione - ed io feci tre anni fa una
interpellanza - prevedeva una disponibilità
dell’ANAS a finanziare il 60 percento di questi
interventi, lasciando a carico del bilancio regionale il restante
40 percento. Da notizie che ho avuto anche
all’interno dell’ANAS, la
disponibilità è questa; però, dal momento che non abbiamo mai
approvato la convenzione, questi fondi nazionali sono stati
utilizzati verso altre Regioni più previdenti che hanno fatto le
convenzioni con l’ANAS.
Rispetto a questo punto sono davvero
"étonné",
perchè
quello era uno strumento di programmazione. Ho avuto la bozza di
schema di convenzione che non è mai stata approvata; ebbene, si
trattava di un tentativo di individuare quelli che sono in effetti
i punti di crisi.
Vorrei sapere quali sono le ragioni per cui si abbandona quella
strada - essendo ormai passati tre anni, riprporla mi pare che
sarebbe una presa in giro - e si fa la proposta di affidare, se ho
ben capito, la progettazione alla società SAV, attraverso il suo
gruppo di maggioranza relativa che è la società SINA di Milano.
Quest'ultima, per informazione, é il più grosso gruppo privato che
si occupa di autostrade nel nostro paese, lanciato da un deputato
democristiano che ha avuto adesso sfortuna, l’On.
Vito Bonsignore, discusso anche per altri tipi di rapporti.
Perchè si fa questo tipo di scelta oggi, anzichè avere la
titolarità della progettazione, così come era previsto nella
convenzione da stipularsi fra Regione e ANAS, ed avere in quel modo
la possibilità anche concreta di decidere localmente le scelte
progettuali più idonee? Questa è l’osservazione di
fondo, la perplessità.
Voglio aggiungere un’ultima cosa: la convenzione
è del tutto generica sul tipo di progettazione
dell’arteria che andremo a realizzare in quella
zona, nel senso che non viene fatta da questo punto di vista alcuna
scelta e il tutto viene demandato a un comitato tecnico che
dovrebbe occuparsi anche di scelte che sono invece di carattere
politico.
Infine, una questione che è forse di forma: come è possibile
approvare una convenzione che prevede una spesa di 200 milioni,
senza al pari tempo indicare dove si prelevano questi fondi? La
deliberazione di Giunta approva la convenzione, la quale comporta
una spesa di circa 200 milioni, però non fa nessun riferimento a
dove la Regione recupera questi soldi.
Presidente
- Ha chiesto di parlare
l’Assessore ai Lavori Pubblici Fosson, ne ha
facoltà.
Fosson (DC)
- Con il Consigliere Tonino abbiamo già avuto
modo di scambiare le nostre opinioni nella discussione in
Commissione; rispetto a quella discussione mi sento di ripetere le
stesse valutazioni esattamente come il Consigliere Tonino ha
ripetuto le sue, che sono osservazioni valide, anche se da parte
nostra ci sono altri tipi di valutazione.
Per quel che riguarda la convenzione con l’ANAS,
della quale noi avevamo approvato una volontà da parte di questo
Consiglio regionale già alcuni anni fa, occorre dire che sono
intervenuti alcuni fatti nuovi, nel senso che da parte della
Amministrazione regionale si ritiene che la Regione possa e debba
appaltare i lavori che sono finanziati con la parte di propria
competenza, per il proprio 40 percento. Da parte
dell’ANAS si sostiene invece, a norma di legge, che
questo non è possibile, che la Regione deve soltanto versare il suo
40 percento di contributo, mentre gli appalti sono tutti a carico e
di iniziativa dell’ANAS. Su questo la discussione
sta proseguendo.
Nella convenzione erano previsti una serie di lavori, erano
individuati dei punti nodali per la grande comunicazione in Valle
d’Aosta, punti nodali da risolvere. Alcuni di questi
sono già stati addirittura risolti in parte minima, comunque sono
stati risolti dall’ANAS di sua iniziativa, per altri
la soluzione non è ancora stata affrontata. Uno di questi era il
collegamento fra la viabilità di fondo valle - quindi autostrada,
tangenziale, SS 26 e SS 27 - a cui diamo soluzione in questo
modo.
Ora il Consigliere Tonino chiede perchè non si è affrontato
nell’altro ambito ma in questo, e perchè con la
SAV.
La SAV ha a disposizione in questo momento una certa
disponibilità finanziaria per il collegamento fra
l’autostrada della Valle d’Aosta e la
viabilità ordinaria. La SAV sta facendo delle ipotesi per
migliorare il collegamento fra i caselli di Pont-Saint-Martin,
Verrès e Châtillon con la viabilità ordinaria, soprattutto quella
che sale verso le vallate laterali e le intersezioni con la SS 26.
La convenzione con la SAV si inserisce quindi in questa valutazione
e in questa ipotesi. La SAV è disposta ad introdurre dei
finanziamenti propri e sulla base di questo la Regione ha ritenuto
di addivenire ad una convenzione.
Ancora due risposte alle osservazioni del Consigliere Tonino, là
dove diceva che l’ANAS ha dirottato dei soldi che
potevano essere destinati alla Valle d’Aosta, ad
altre Regioni più previdenti nel firmare la convenzione. In realtà,
a noi pare che il problema debba essere affrontato in maniera
diversa. Ci è sembrato addirittura che l’ANAS
tendesse ad avere prima il 40 percento di contributo della Regione
per poter fare in Valle d’Aosta, e poi solo
successivamente intervenire con fondi propri.
Il Consigliere Tonino chiede come mai la convenzione è stata
presentata a questo Consiglio regionale senza una previsione di
capitolo per la spesa. Questo è proprio perchè, dopo che il
Consiglio regionale avrà approvato la bozza di convenzione, si
procederà agli adempimenti successivi, quindi alla firma della
convenzione e poi al suo finanziamento con un provvedimento
successivo. Abbiamo voluto portare in Consiglio regionale questo
provvedimento che, come ho già detto in Commissione, poteva essere
addirittura di competenza della Giunta regionale, potendosi in
fondo configurare come un incarico professionale, proprio perchè un
collegamento di questo tipo è di notevole importanza. Pertanto
abbiamo voluto portarlo in Consiglio regionale sin
dall’inizio della progettazione anzichè solo per la
sua approvazione a fatti avvenuti, addirittura a progetto già
realizzato.
Presidente
- Ha chiesto di parlare il Consigliere Tonino,
ne ha facoltà.
Tonino (PCI)
- Voteremo contro questa proposta, perchè le
risposte che abbiamo ricevuto dalla Giunta sono
tutt’altro che soddisfacenti.
Voglio ripetere le ragioni per cui non siamo assolutamente
soddisfatti. In primo luogo dice l’Assessore che la
SAV ha una disponibilità finanziaria e che, quindi, una
collaborazione fra la Regione e la SAV consente di realizzare
questa progettazione. Questo è un ragionamento che a mio avviso non
sta in piedi, nel senso che per un progetto di 400 milioni la
Regione poteva benissimo far fronte con proprie risorse; a meno che
la Giunta non abbia già deciso che questo tratto di strada lo
realizza la SAV. Questo però non sta scritto da nessuna parte e non
so se oggi la Giunta è in grado di dire che ha già raggiunto
accordi di questo tipo. Questo elemento è un altro di quegli
elementi che proprio non ci convince nel modo più assoluto.
Voglio ricordare, peraltro, che anche l’ANAS
aveva messo a disposizione dei soldi. E’ abbastanza
risibile l’affermazione
dell’Assessore, per cui l’ANAS
avrebbe preteso i soldi della Regione senza mettere i suoi soldi;
invito l’Assessore a vedere cosa è stato fatto da
altre Regioni. Mentre noi qui non facciamo niente, in altre Regioni
le convenzioni ANAS sono andate avanti ed sono già stati realizzati
i lavori; è un dato oggettivo quello che i finanziamenti nel
bilancio ANAS, che andavano su queste convenzioni stabiliti da una
legge dello stato, sono stati utilizzati in altre Regioni e non
sono stati utilizzati invece in Valle d’Aosta.
Qui c’è una divaricazione incredibile fra le
affermazioni e i fatti, che io rilevo, e più onesto sarebbe dire
che non ci interessa questa collaborazione con
l’ANAS, perchè il punto centrale - questo mi è
sembrato di capire - è quello degli appalti. Ora, non capisco
questa attenzione eccessiva della Giunta regionale nei confronti
degli appalti; quella convenzione prevedeva la possibilità per la
Regione di progettare e poi la possibilità di utilizzare il 60
percento del finanziamento dell’ANAS e dello Stato e
il 40 percento di finanziamento regionale per realizzare delle
opere necessarie. Che importa chi è che bandisce
l’appalto? Immagino saranno appalti di carattere
europeo, stabiliti con le norme CEE, per cui che interesse abbiano
noi a dire che il 40 percento lo appaltiamo noi e il 60 percento lo
appalta l’ANAS? L’interesse generale
della Regione, caro Assessore, non è quello di gestire gli appalti,
ma è quello di realizzare opere ed utilizzare finanziamenti dello
Stato, cosa che in questo caso, contraddicendo anche dichiarazioni
importanti fatte in quest’aula dal Presidente della
Giunta in sede di illustrazione del bilancio, non è stata fatta. E
questo è un comportamento che non possiamo nè approvare nè -
passatemi il termine - tollerare.
Presidente
- Pongo in votazione la ratifica della
deliberazione in oggetto.
Esito della votazione:
Presenti 22
Votanti 22
Favorevoli 18
Contrari 4
Il Consiglio approva.
Oggetto n. 6066 in data 23 giugno 1989: Lavori di
risagomatura del piano viabile e stesa del manto di usura, in
conglomerato bituminoso, su alcuni tratti della strada regionale di
Bionaz - Appalto dei lavori a licitazione privata - Approvazione ed
impegno di spesa.
Presidente
- Pongo in votazione la ratifica della
deliberazione in oggetto.
Esito della votazione:
Presenti, votanti e favorevli: 22
Il Consiglio approva all’unanimità.
Oggetto n. 6343 in data 7 luglio 1989: Lavori di
costruzione dell’impianto elettrico del parcheggio
pluripiano sito in Via Carrel in Comune di Aosta - Approvazione di
perizia suppletiva e di variante - Approvazione di spesa -
Approvazione di nuovi prezzi - Concessione di proroga alla data di
ultimazione dei lavori.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Vorrei sapere con questa ulteriore
perizia suppletiva a quanto ammontano i costi complessivi del
parcheggio.
Presidente
- Ha chiesto di parlare
l’Assessore ai Lavori Pubblici Fosson, ne ha
facoltà.
Fosson (DC)
- Rispondendo mi pare lo scorso Consiglio
regionale ad una interpellanza del Consigliere Bajocco, avevo
parlato di 9 miliardi, che erano quelli già previsti sette anni fa.
Nella somma era già compresa anche questa ulteriore perizia, perchè
era già stata approvata dalla Giunta e viene soltanto ratificata
adesso dal Consiglio.
Presidente
- Ha chiesto di parlare il Vicepresidente
Dolchi, ne ha facoltà.
Dolchi (PCI)
- Solo per una curiosità. Siccome in questi
giorni si sta discutendo il nuovo piano regolatore della città di
Aosta, e in tale discussione si parla di provvisorietà di questa
utilizzazione - perchè dovrebbero avere altre destinazioni i flussi
di circolazione, soprattutto dei mezzi pubblici - chiedo se questa
voce (che io metto fra virgolette) che corre nel dibattito per il
piano regolatore generale, ha un certo fondamento oppure è solo una
voce campata per aria.
Presidente
- Ha chiesto di parlare
l’Assessore ai Lavori Pubblici Fosson, ne ha
facoltà.
Fosson (DC)
- Se ho capito bene, il Vicepresidente Dolchi
si riferiva al terminal degli autobus. Attualmente è prevista la
fermata degli autobus urbani e interurbani, e una zona di sosta per
le ore di maggiore concentrazione. E’ una
sistemazione provvisoria; quella definitiva verrà discussa con il
Comune di Aosta e con i competenti servizi di trasporto. Immagino
che comunque una fermata degli autobus urbani potrà sempre
rimanere.
Presidente
- Pongo in votazione la ratifica della
deliberazione in oggetto.
Esito della votazione:
Presenti, votanti e favorevoli: 22.
Il Consiglio approva all’unanimità.
Oggetto n. 7011 in data 27 luglio 1989: Stralcio esecutivo
acquedotto consortile da Courmayeur ad Aosta e Comuni viciniori -
tratto ponte di Dolonne - ponte di Tovachey - Approvazione di spesa
- Aggiudicazione definitiva a trattativa privata
all’impresa Duclos Silvio di Petitjacques Irma &
C. s.a.s. di Valpelline.
Presidente
- Ha chiesto di parlare il Consigliere Tonino,
ne ha facoltà.
Tonino (PCI)
- Avevamo sollevato nella discussione in
Commissione all’Assessore il problema della
progettazione complessiva e di una discussione. Ho capito, durante
il lavoro della Commissione, che si è creata qui
l’opportunità di realizzare, in concomitanza con
altri lavori, anche un pezzo di quest’opera.
E’ però procedura alquanto anomala che il
Consiglio regionale venga ad approvare uno stralcio di
un’opera di cui non ha mai discusso il progetto
generale, il progetto complessivo. In tal senso
c’era anche un impegno conseguente ad una votazione
del Consiglio regionale.
Rilevo questa anomalia e chiedo anche in aula
all’Assessore di illustrare i tempi e le modalità
con cui andremo a discutere di quest’opera, del suo
impatto, della sua reale portata.
Mafrica (PCI)
- Volevo far rilevare che nella vicenda
precedente, riguardante l’acquedotto del Monte
Bianco, se non ricordo male, si era partiti proprio in questo modo:
era stata fatta una progettazione e poi si era cominciato calando
qualche chilometro di tubi che poi sono rimasti lì, saranno ancora
sepolti, e i pezzi successivi non sono più stati messi in sede.
Quindi si è trattato di riprogettare tutto, pur essendo quel
progetto costato diverse centinaia di milioni e quei lavori forse
altrettanto.
Oggi dobbiamo approvare un primo tratto di
un’opera che ha un costo molto elevato, che
richiederà dei tempi lunghi per la sua esecuzione, senza avere
chiaro il complesso delle spese, notizie sui tempi e senza avere
sufficienti certezze che non si ripeta una storia negativa che già
c’è stata nel passato. Vorremmo avere da parte della
Giunta dei chiarimenti, delle precisazioni, prima di votare questa
deliberazione.
Presidente - Ha chiesto di parlare l’Assessore
ai Lavori Pubblici Fosson, ne ha facoltà.
Fosson (DC) - I progettisti incaricati della redazione del
progetto dell’acquedotto del Monte Bianco, che sono
l’Ing. Devoti, lo studio INART di Courmayeur e
l’Ing. Crétier, stanno procedendo al completamento
della progettazione, quindi, come ho già detto in questo Consiglio
regionale, permane l’impegno a presentare il
progetto nelle sedi opportune, in Commissione o là dove si riterrà,
per un’ampia e approfondita discussione. Non è
sicuramente intenzione di questa Giunta regionale procedere a
spizzichi.
Qui, e il Consigliere Tonino lo ha rilevato molto bene, si
tratta di un punto particolare; durante la costruzione dei
collettori fognanti si è costruita una pista in una zona abbastanza
impervia e di passaggio obbligato, pertanto si è ritenuto di
inserire, per non arrecare in tempi successivi danni ambientali,
anche la tubazione dell’acquedotto del Monte Bianco.
Questo tratto di tubazione è comunque previsto nel progetto
generale, è congruente al progetto generale e rappresenterà forse
il 2 percento dell’opera totale. Quindi è proprio un
punto molto ben determinato ed estremamente ridotto rispetto al
totale.
C’è una visione globale generale, sta procedendo
la progettazione particolareggiata e questo è un piccolo tratto che
viene costruito. Rimane comunque l’impegno di
presentare nelle sedi opportune il progetto, con
l’ausilio dei progettisti.
Presidente
- Pongo in votazione la ratifica della
deliberazione in oggetto.
Esito della votazione:
Presenti 24
Votanti 20
Favorevoli 20
Astenuti 4 (Chenuil, Dolchi, Mafrica e Tonino).
Il Consiglio approva.
Oggetto n. 7086 in data 27 luglio 1989: Approvazione del
programma operativo di formazione professionale, per il biennio
1990/91, in attuazione del programma di riconversione della zona in
declino industriale (obiettivo n. 2 art. 1 regolamento CEE n.
2052/88) e del programma operativo di attuazione del programma
regionale di formazione professionale per il triennio 1990/92
(obiettivi n. 3 e 4 art. 1 regolamento CEE n. 2052/88).
Presidente
- Pongo in votazione la ratifica della
deliberazione in oggetto.
Esito della votazione:
Presenti, votanti e favorevoli: 24
Il Consiglio approva all’unanimità.
Oggetto n. 7173 in data 4 agosto 1989: Lavori di
completamento della strada di Cillian in Comune di Saint-Vincent -
Aggiudicazione a trattativa privata - Approvazione di
spesa.
Presidente
- Pongo in votazione la ratifica della
deliberazione in oggetto.
Esito della votazione:
Presenti, votanti e favorevoli: 24
Il Consiglio approva all’unanimità.
Oggetto n. 8042 in data 1° settembre 1989: Lavori di
completamento e sistemazione dell’area esterna e
fornitura scaffalature presso il Palazzo Vescovile di Aosta per la
conservazione e consultazione degli archivi storici regionali -
Approvazione ed impegno di spesa.
Presidente
- Pongo in votazione la ratifica della
deliberazione in oggetto.
Esito della votazione:
Presenti, votanti e favorevoli: 24
Il Consiglio approva all’unanimità.
Oggetto n. 8074 in data 1° settembre 1989: Lavori
complementari per l’esecuzione di camminamenti entro
gli scavi archeologici della Cattedrale di Aosta - Approvazione ed
impegno di spesa.
Presidente
- Pongo in votazione la ratifica della
deliberazione in oggetto.
Esito della votazione:
Presenti, votanti e favorevoli: 24
Il Consiglio approva all’unanimità.
Oggetto n. 8085 in data 1° settembre 1989: Concessione di
un 3° acconto alla Casa di Riposo "J.B.Festaz" di Aosta, in conto
gestione anno 1989, in attesa dell’approvazione del
programma gestionale di cui all’art. 3 della
convenzione in atto - Approvazione e finanziamento della spesa di
L. 200.000.000=.
Presidente
- Pongo in votazione la ratifica della
deliberazione in oggetto.
Esito della votazione:
Presenti, votanti e favorevoli: 24
Il Consiglio approva all’unanimità.
Oggetto n. 8543 in data 15 settembre 1989: Concessione di
un contributo di lire 10.000.000=. al CRAL Cogne per organizzazione
TRAX ’89 - Approvazione ed impegno di
spesa.
Presidente
- Pongo in votazione la ratifica della
deliberazione in oggetto.
Esito della votazione:
Presenti, votanti e favorevoli: 24
Il Consiglio approva all’unanimità.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK