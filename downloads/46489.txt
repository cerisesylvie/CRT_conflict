Consiglio Regionale della Valle d'Aosta - Oggetto del Consiglio n. 2910 del 26 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2910 del 26 ottobre 2023 - Resoconto
OGGETTO N. 2910/XVI - Interpellanza: "Formazione, strumenti
assegnati ed eventuale retribuzione degli Utenti e Familiari
Esperti (UFE)".
Bertin (Presidente) -
Riprendiamo con il punto n. 44.
Consigliere Baccega ne ha facoltà.
Baccega (FI) -
Assessore, era inevitabile, con tanti
argomenti che si sono presentati con una convincente serie di
ordini del giorno in occasione del dibattito per l'approvazione del
Piano salute e benessere sociale, che su alcuni di questi si
rischiava di dovere inevitabilmente ritornare, quindi a volte le
relazioni che si scrivono e che vengono elaborate lasciano un po'
il tempo che trovano e poi bisogna sicuramente passare alle fasi
operative dei provvedimenti di quanto si scrive.
In particolare sugli utenti familiari esperti, gli UFE, apparsi
nella delibera della Giunta regionale 1727 del 30 dicembre 2021,
Forza Italia, prima di presentare l'ordine del giorno collegato al
Piano salute e benessere sociale, aveva affrontato la questione con
un'interpellanza del 18 novembre 2022. Nella stessa si chiedevano
approfondimenti su questa nuova figura: professionale o di
volontariato? Ovvero, quali qualifiche dovevano avere gli UFE,
quale formazione, quale assistenza ai loro familiari, assistenza
che è la formazione sul campo che i familiari fanno quotidianamente
con i loro assistiti, ma anche eventualmente ai familiari di altri
utenti, perché era previsto anche questo; chiedevamo se s'intendeva
prevedere una retribuzione o comunque un sostegno economico e quale
sarà la formazione o sarebbe stata la formazione ma, soprattutto,
chi si occuperà di questa formazione?
Certamente, e lo dico con chiarezza, è un passaggio innovativo
come era stato descritto dall'allora Assessore nella risposta, in
una realtà decisamente complessa dove si cercava di premiare il
sapere esperienziale in qualità di figure che hanno maturato
esperienza come i caregiver.
Ci fu detto che gli UFE, come avviene in Trentino, sarebbero
stati reclutati dalle Onlus che si occupano di questi casi e,
attraverso le convenzioni con l'Azienda USL, avrebbero avuto una
formazione adeguata.
Sappiamo che si sono fatte adeguate giornate di presentazione e
di formazione - un paio di giornate, se non sbaglio - da parte
dell'associazione "Il Cerchio Fareassieme" con testimonianze e
tutta una serie di altre cose. La via che si voleva intraprendere
in Valle d'Aosta era il reclutamento dei soggetti interessati in
capo agli enti del terzo settore che già erogano i servizi per
l'Azienda USL sulla base dell'accreditamento e delle convenzioni in
atto.
Secondo quanto ci era stato anticipato, questa nuova
organizzazione innovativa, lo ribadisco, avrebbe dovuto partire fin
dal 2023. Ora è passato un anno e, ahimè, già nel 2022, dichiaravo
che - con tutto questo sapere esperienziale che viene messo in
campo da parte di associazioni che fanno parte del terzo settore e
di personale che si va a reclutare e va messo alla dipendenza delle
associazioni o comunque delle cooperative che si andavano a formare
- non si sarebbe saputo, con chiarezza, quale disponibilità si
poteva avere proprio da parte del terzo settore, come ci ha
anticipato lei, Assessore, nel Consiglio scorso del 12 ottobre,
quando il collega Distort ha fatto un ampio plauso all'iniziativa,
peraltro condivisibile rispetto al testo ma che, come avevamo
anticipato, va a complicarsi nella realizzazione, perché le
organizzazioni del terzo settore, che dovrebbero essere coinvolte,
pare non abbiano dato una risposta positiva in questo senso. Per
questo, già nel 2022 avevamo anticipato alcune perplessità.
Noi chiediamo quale sarà un nuovo percorso di formazione e chi
formerà gli UFE, gli utenti familiari esperti; quali strumenti
verranno assegnati agli UFE, perché solo il sapere esperienziale ci
pare molto poco. A mio parere il sapere esperienziale su un
soggetto che è in famiglia è una cosa e, invece, un sapere
esperienziale che va allargato anche ad altri soggetti è un'altra
cosa, decisamente; chiediamo inoltre se si intende prevedere una
retribuzione - ritorniamo su un argomento che avevamo già
affrontato prima - per gli UFE, una retribuzione che a noi pare
legittima, doverosa, comunque una contribuzione.
Presidente -
Risponde l'assessore Marzi.
Marzi (SA) -
Come abbiamo evidenziato e come da lei
richiamato nello scorso Consiglio, stiamo lavorando affinché la
figura dell'Utente familiare esperto si concretizzi a livello
regionale con il giusto riconoscimento che merita nell'ambito dei
servizi alla persona.
Con la collaborazione del Centro servizi per il volontariato, il
CSV, stiamo approfondendo le possibilità di sviluppo di queste
esperienze. Per finalizzare infatti quest'obiettivo, abbiamo
iniziato il necessario percorso che deve regolamentare e supportare
il reclutamento, la formazione e l'impiego di queste figure che, di
fatto, si inquadrano a tutti gli effetti come dei lavoratori del
pubblico impiego, con tutta la necessaria attenzione e tutta la
dovuta legittimità e trasparenza.
Questi aspetti sono i passi necessari per giungere a
implementare le future convenzioni con le figure degli Utenti
Familiari Esperti, UFE, in modo che gli stessi, operando per conto
dei privati accreditati, possano affiancare le altre figure
professionali perché, a tutti gli effetti, risultano essere figure
professionali anch'esse.
Nonostante gli UFE possano considerarsi esperti nel settore per
il loro vissuto personale, è necessario che tale portata e bagaglio
personale siano integrati da una formazione dedicata. L'Assessorato
sta quindi valutando quest'ultimo aspetto, quello della formazione:
un percorso per dare la possibilità di convenzionare l'utente
attraverso il CSV e un'associazione dedicata. Allo stesso tempo,
l'Assessorato sta valutando questo aspetto della formazione in
collaborazione con la Struttura politiche per l'inclusione
lavorativa dell'Assessorato sviluppo economico, formazione lavoro
del collega Bertschy, in modo da poter strutturare un apposito
percorso formativo dedicato a queste figure.
La formazione specifica accresce la potenzialità di queste
persone portatrici di un sapere esperienziale che può essere messa
a servizio di altre persone che, a loro volta, stanno attraversando
un difficile percorso di assistenza e cura. Un UFE riesce infatti a
trovare un punto di collegamento con un familiare e con un ammalato
molto più stretto e profondo rispetto a un operatore, stabilendo un
legame di fiducia che risulta estremamente favorevole nei processi
di assistenza e di cura. Una delle esperienze più sviluppate in
termini di UFE ha visto infatti creare, proprio per i motivi che ho
rappresentato, un'associazione dedicata. L'associazione, dopo aver
ricevuto l'accreditamento, collabora con l'Azienda sanitaria per il
tramite di una specifica convenzione e ha reclutato questi soggetti
che, in qualità di operatori sociali, a quel punto formati,
forniscono un contributo importante nella prima accoglienza degli
utenti presso il Centro di salute mentale, ad esempio,
nell'esperienza italiana.
Guardando all'esperienza di altre Regioni, stiamo quindi
lavorando per trasferire anche nella nostra realtà la
valorizzazione della figura dell'UFE stesso. A queste figure - che
nel loro passato hanno superato percorsi di cura complessi - viene
anche data un'opportunità di reinserimento lavorativo - e quindi
rispondiamo anche a una giusta istanza rappresentata sia dalla sua
iniziativa che dall'iniziativa del collega Distort di due settimane
fa - attraverso il rapporto di collaborazione e di affiancamento in
attività prestate nei settori sanitari e assistenziali, come tra
l'altro previsto dalla delibera che lei ha richiamato.
Il Dipartimento di salute mentale collabora già da tempo, tra
l'altro, con alcune associazioni portatrici d'interesse dei bisogni
degli assistiti e delle loro reti familiari. In tali
collaborazioni, tenendo conto degli indirizzi regionali espressi
dal PSBS (Piano della salute e del benessere sociale) approvato dal
Consiglio, il Dipartimento di salute mentale, tramite il CSV, ha
informato tutte le associazioni di volontariato circa l'opportunità
di convenzionarsi con la USL, in modo da iniziare una proficua
collaborazione.
Questo passo in più è un ulteriore aggiornamento rispetto a
quanto esplicitato quindici giorni fa.
Alcune convenzioni sono state deliberate e, a breve, alcuni
professionisti specializzati del Dipartimento di salute mentale
incontreranno i responsabili di tali associazioni per vagliare e
programmare incontri di formazione reciproche e azioni congiunte.
In tale ottica è fondamentale il coinvolgimento dei volontari
portatori di interesse rispetto al tema della salute mentale.
Con riferimento alla formazione, è inoltre importante ricordare
l'esperienza che si è svolta nella nostra regione nelle giornate
del 26 e 27 ottobre 2022, grazie alla collaborazione di
un'associazione e organizzata dal collega Barmasse. In tale
occasione è stata presentata l'esperienza trentina e la formazione
è stata rivolta a tutti gli operatori dei servizi, compresi i
gestori del privato sociale accreditato.
Ricordiamo che per arrivare a definire questa figura
professionale - lo sottolineo perché a tutti gli effetti è una
figura professionale - è necessario concludere l'iter
amministrativo che si muove sui due binari che ho appena
individuato.
Il passaggio attraverso la convenzione con un'associazione è un
percorso formativo che permette di arrivare a chiudere il cerchio
rispetto alle esperienze, ahimè, vissute a titolo personale.
Presidente -
Consigliere Baccega ne ha facoltà.
Baccega (FI) -
In realtà era stata annunciata
correttamente l'interpellanza da parte del Segretario, perché si
parlava proprio di informazioni legate a questo percorso. Se ho
capito bene ci saranno le quattro/cinque fasi: la è fase di
reclutamento; la fase di formazione per individuare il percorso
formativo; la stabilità di figure professionali e di operatori che
lavoreranno per il pubblico e, quindi, che ci saranno queste
opportunità lavorative; gli aspetti di gestione da parte delle
associazioni. Questo è il quadro nel quale si vanno a identificare
gli UFE.
Farei solo attenzione agli aspetti proprio assicurativi, che
sono sempre stati un elemento di grande difficoltà per chiudere il
cerchio. Comunque la ringrazio per le informazioni che hanno fatto
chiarezza rispetto al percorso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK