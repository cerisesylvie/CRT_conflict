Consiglio Regionale della Valle d'Aosta - Oggetto del Consiglio n. 2074 del 20 giugno 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula
Oggetto del Consiglio n. 2074 del 20 giugno 2001 - Resoconto
OGGETTO N. 2074/XI Preoccupazione di cittadini di
Saint-Christophe per eventuale inquinamento elettromagnetico
derivante dalla costruenda nuova sede regionale RAI.
(Interpellanza)
Interpellanza Vista la nascita di un comitato spontaneo di
cittadini, che esprime preoccupazione in merito alla costruenda
sede regionale della Rai in località Charrière, nel Comune di
Saint-Christophe, in quanto questo comporterebbe
l’aumento dei valori dei campi elettromagnetici a
cui la popolazione sarebbe esposta;
Condividendo le ragioni di tali preoccupazioni e ritenendo che
sarebbe auspicabile che su tutto il territorio regionale fossero
adottate le soglie minime dei valori, proprio sulla base del
principio di precauzione;
Visto inoltre l’articolo 8 della legge n. 36/2001
col quale si demanda alle Regioni il compito della "individuazione
dei siti di trasmissione e degli impianti? per
radiodiffusione";
la sottoscritta Consigliera regionale
Interpella
la Giunta e l’Assessore competente per
sapere:
1) se, e come, si intenda rispondere alle preoccupazioni
espresse dai cittadini di Saint-Christophe;
2) se finora, in applicazione della l.r. n. 31/2000, sono
rispettati sul territorio regionale gli "eventuali obiettivi di
qualità" e i limiti previsti dal decreto Clini;
3) se, e come, si intenda esercitare le competenze di cui
all’articolo 8 succitato.
F.to: Squarzino Secondina
Presidente
La parola alla Consigliera Secondina
Squarzino.
Squarzino (PVA-cU)
Abbiamo avuto modo già tempo fa di
leggere sui giornali della nascita di un comitato spontaneo in quel
di Saint-Christophe, comitato che è nato per esprimere delle
preoccupazioni circa la costruenda sede regionale della RAI in
località Charrière nel Comune di Saint-Christophe.
Questo comitato ha dato vita una petizione popolare in cui
elenca una serie di dati, di esigenze, di preoccupazioni, e avanza
la richiesta alle autorità, da quelle comunali, fra cui la comunità
montana, a quelle regionali, di intervenire per rispondere a queste
preoccupazioni.
Qualcuno ha già detto, lo abbiamo letto stamani su "La Stampa",
che la costruenda nuova sede regionale della RAI non comporta
nessun pericolo per quanto riguarda un problema di inquinamento
elettromagnetico; questo ponte RAI sembra non essere
pericoloso.
La domanda che poniamo è se non potrebbe diventare pericoloso
nel momento in cui questo traliccio sarà utilizzato per
l’installazione di altre parabole, per consentire il
funzionamento di altre apparecchiature, e se dal punto di vista
dell’inquinamento ambientale un traliccio alto 18
metri proprio accanto a un villaggio non sia un problema da
prendere in considerazione. Quindi, rispetto a questa petizione,
chiediamo se l’Assessorato intenda rispondere alle
preoccupazioni espresse dai cittadini di Saint-Christophe.
Però non vorrei limitarmi solo a questo, che è un caso
specifico. L’episodio è un'occasione per fare il
punto più generale sulla legge regionale n. 31/2000 e per la sua
applicazione, per quanto riguarda soprattutto quegli obiettivi di
qualità che sono stati richiamati anche nella legge e io
aggiungerei anche gli obiettivi della circolare Clini, cioè
obiettivi di qualità più alti e quindi valori elettromagnetici più
bassi per le zone frequentate da bambini, anziani, ammalati, quindi
scuole, asili nido, microcomunità, e via dicendo.
Allora la domanda è la seguente: visto che, quando in sede di
discussione e votazione di questa legge avevamo chiesto che fossero
indicati in modo preciso questi obiettivi,
l’Assessore aveva detto di ritenere già fortemente
innovativi quelli che la legge regionale recepiva, questi obiettivi
fortemente innovativi sono stati rispettati ovunque in tutta la
Valle?
Dall’approvazione della legge regionale n. 31 ad
oggi è stata approvata a livello nazionale una nuova normativa che
indica alcune novità rispetto alla nostra legge regionale,
precisando fra l’altro che tocca alle regioni
individuare i siti di trasmissione degli impianti per
radiodiffusione, mentre nella nostra legge regionale è stata
assunta la decisione da parte della Regione di demandare alle
comunità montane questa competenza. Chiedo se questa decisione,
anche alla luce della legge nazionale, è confermata, se sarà
ripresa oppure no, e in base a quali motivi.
Presidente La parola all’Assessore al territorio,
all'ambiente e alle opere pubbliche, Vallet.
Vallet (UV)
Le preoccupazioni espresse dai cittadini del
Comune di Saint-Christophe e riportate nella petizione popolare,
derivanti dalla costruenda nuova sede RAI, sono riferite in
particolare per gli aspetti che più strettamente attengono
all’oggetto dell'interpellanza, ai timori per
l’esposizione ai campi elettromagnetici e ai
problemi di impatto ambientale.
Per quanto riguarda il primo aspetto, così come peraltro
precisato nella relazione tecnica predisposta
dall’ARPA in data 11 aprile 2001,
l’installazione sullo stabile di antenne è
finalizzata ad una funzione di ponte radio, cioè a produrre un
collegamento punto punto verso altri impianti, e quindi non a
quella di irraggiamento diretto sul territorio. Di conseguenza
l’irradiazione in corrispondenza degli edifici più
vicini, fra cui la sede dell’ARPA, risulta del tutto
trascurabile, molto al di sotto del limite attualmente indicato
come valore di cautela dalle disposizioni tecniche vigenti in
materia, che è di 6 volt/metro.
In merito a quanto riportato nella petizione popolare, in cui i
firmatari chiedono che si elimini qualsiasi possibilità di
esposizione delle persone alle onde elettromagnetiche, potrei dire
a commento che l’esposizione derivante
dall'installazione delle antenne di cui abbiamo detto risulta
essere più bassa dell'esposizione ai campi elettromagnetici
normalmente irraggiati dalle antenne emittenti poste sulle
abitazioni e che ci permettono di ricevere i segnali
radiotelevisivi o di utilizzare i telefoni cellulari.
In merito alle problematiche legate all’impatto
ambientale, come anche suggerito giustamente nella relazione
dell’ARPA, è possibile trovare soluzioni tecniche
che limitino l’altezza del traliccio, che quindi di
conseguenza limitino anche l’impatto visivo
paesaggistico.
Concludendo su questo aspetto, confortato dal parere
dell’ARPA, credo di poter dire che in relazione al
rispetto dei limiti di esposizione, anche a quelli di cautela, se
questi hanno un senso evidentemente, non vi è nessun problema per i
cittadini di Saint-Christophe.
Per quanto attiene lo stato della pratica, che compete al comune
stesso per gli aspetti edilizi e alla comunità montana per quanto
riguarda l’autorizzazione alla posa
dell’impianto di trasmissione, il sindaco ci ha
comunicato che l’iter di rilascio della concessione
edilizia è sospeso in attesa del parere
dell’Ufficiale sanitario e
dell’autorizzazione della comunità montana per
l'installazione del ponte radio e in attesa anche di altre
integrazioni progettuali che ad oggi non sono pervenute. Peraltro,
il Comune di Saint-Christophe, a firma del suo Sindaco, ha emesso
un comunicato che illustra le motivazioni per le quali la pratica
dal punto di vista del rilascio della concessione edilizia è
sospesa.
In relazione alla seconda domanda, cioè se in applicazione della
legge regionale n. 31/2000 sono rispettati sul territorio regionale
gli eventuali obiettivi di qualità e i limiti previsti dal "decreto
Clini", posso dire in via preliminare che compete allo Stato la
determinazione dei limiti di esposizione e degli obiettivi di
qualità, che saranno definiti in attuazione
dell’articolo 4, comma 1, lett. A) della legge n.
36/2001 e saranno quindi uniformi per l’intero
territorio nazionale. Alla Regione competerà l'individuazione degli
strumenti e delle azioni per il raggiungimento degli obiettivi di
qualità. Quindi, manca il presupposto, ad oggi.
In ogni caso, in attesa dell’emanazione delle
disposizioni tecniche e attuative della citata legge n. 36/2001, in
fase di applicazione della legge regionale n. 31/2000 e in
particolare in fase di valutazione sia dei progetti di rete di
attività, che devono essere presentati dai gestori di impianti di
radiotelecomunicazione, che in fase di approvazione dei progetti
per la realizzazione dei siti attrezzati, viene verificato da parte
dell’ARPA, cui la legge regionale attribuisce la
competenza tecnica delle verifiche preliminari
all’attuazione, dicevo viene verificato da parte
dell’ARPA il pieno rispetto dei limiti di cui al
decreto n. 381/1998.
Il mancato rispetto di tali limiti comporta, da parte dei
soggetti interessati, l’adozione di immediati
provvedimenti, finalizzati alla bonifica delle situazioni in atto
sia attraverso la riduzione delle emissioni, sia attraverso lo
smantellamento. A tale proposito segnalo
l’istruttoria in corso da parte
dell’ARPA, in relazione a un sito in località Les
Fleurs nel Comune di Gressan, rispetto al quale il comune ha preso
le iniziative che doveva prendere.
Per quanto riguarda il terzo punto dell'interpellanza,
l’attuazione dell’articolo 8 della
legge statale n. 36/2001 è subordinata in parte all'emanazione da
parte dello Stato delle normative tecniche di riferimento. Per
quanto riguarda alcune delle competenze, con particolare
riferimento agli aspetti autorizzativi e di individuazione dei siti
di installazione degli impianti, nonché alla realizzazione e
gestione del catasto, voglio ricordare che la legge regionale n.
31/2000, pur emanata prima dell’entrata in vigore
della legge n. 36/2001, risulta essere già pienamente rispondente a
quanto richiesto dalla legge n. 36 stessa.
Per gli aspetti riguardanti i limiti di esposizione, già nella
discussione sulla legge n. 31 avevamo sostenuto l'inopportunità di
fissare con legge regionale questi limiti, rimandando la
definizione degli stessi da parte dello Stato, competenza che
peraltro lo Stato ha fissato con la sua legge quadro, limiti che
però, ripeto, non sono ancora stati definiti. Siamo in attesa del
regolamento attuativo.
Per quanto riguarda le altre competenze assegnate alla Regione,
non appena potremo disporre di tutti gli strumenti attuativi
previsti dalla legge stessa, provvederemo per le parti di nostra
competenza.
Presidente
La parola alla Consigliera Squarzino
Secondina.
Squarzino (PVA-cU)
Prendo atto delle risposte
dell’Assessore.
È stata una risposta molto tecnica la sua, Assessore. Vorrei
inserire due valutazioni di tipo politico, perché lo ritengo
utile.
Primo elemento. Credo che di fronte a una petizione popolare,
che fa certe considerazioni e certe proposte, non ci si può
limitare a dire che le cose che i firmatari chiedono non sono vere,
che le loro preoccupazioni non corrispondono alla situazione reale
dei fatti, che non sono informati.
Dal punto di vista politico credo, invece, che il segnale sia un
po' diverso e lei non è solo un amministratore, è anche un
politico, Assessore! La nascita di questo comitato ci invia dei
segnali precisi: c’è sempre più attenzione alla
propria salute e a quella dei propri figli; un sempre maggior
numero di persone si interroga sulle conseguenze di alcune scelte
amministrative, in questo caso quella che è la semplice
dislocazione di una sede RAI. E cerca di incidere sulle scelte
prima che vengano effettuate.
Voglio solo ricordare qui che questa petizione ha raccolto ben
1343 firme, di cui 991 residenti di Saint-Christophe, oltre a 352
persone che frequentano quel comune per motivi di lavoro. Quasi un
50 percento degli elettori di Saint-Christophe esprime questa
preoccupazione, per cui credo che si debba prenderla sul serio.
Vuol dire che i firmatari vogliono delle informazioni, vogliono
essere informati. Tra l’altro, questo Consiglio,
proprio nel dicembre dell’anno scorso aveva votato
all'unanimità una mozione, in cui si impegnava la Giunta a
predisporre un piano di informazione sul tema
dell’inquinamento da esposizione a campi elettrici,
magnetici ed elettromagnetici, in modo da sensibilizzare la
popolazione e gli amministratori alle tematiche relative alla
prevenzione e alla tutela della salute da tale forma di
inquinamento.
C’era stato il riconoscimento da parte di questo
Consiglio della necessità di questa informazione; ricordo che
allora l’Assessore Vicquéry aveva chiesto di non
impegnare la Giunta a farlo "in tempi brevi" come chiedeva la
mozione, in modo da non costringerla a rispettare un termine. Così
è stato fatto.
Io non ho avanzato finora nessuna richiesta di quando si
attueranno iniziative serie di informazione alla popolazione su
questi temi, ma sono le situazioni che emergono e sono i cittadini
che fanno queste richieste dalla base. Questo è uno dei segnali
politici forti che questa petizione manda. I tecnici hanno sempre
delle risposte a dei problemi che vengono posti, ma la questione è
far sì che queste risposte siano conosciute e condivise da chi le
deve subire. Va chiarito cosa intende fare la Regione su questo
tema per quanto riguarda l’informazione e la
formazione.
La risposta tecnica è sempre una risposta che non dà conto delle
preoccupazioni e delle paure che ci sono, perché lo stesso fatto
che l’Assessore ha prima ricordato e cioè il
problema dell’inquinamento di Les Fleurs, quella è
una situazione che si conosce, che l’ARPA ha
sottolineato, per cui ha iniziato un'immediata procedura, però
nulla è avvenuto realmente di cambiamento.
C’è stato un lieve miglioramento, ma siamo ancora
sopra i livelli minimi, e lei capisce, Assessore, che non è
sufficiente un organismo tecnico che garantisca il cittadino da
certi inquinamenti. Non solo, il cittadino non vuole intervenire
dopo per dire che le cose non vanno bene e denunciarle; vuole
essere informato prima!
Per quanto riguarda l’impatto ambientale, credo
che il problema si ponga realmente. Le risposte che mi ha dato non
mi hanno molto convinta, Assessore, mentre bisognerebbe che
convincessero non solo me, ma i cittadini; bisogna spiegare loro
perché in quel loro villaggio ci deve essere un'antenna alta 18
metri, fra l’altro antenne che devono comunque
rispettare i parametri e gli indici edilizi per le loro notevoli
dimensioni, a differenza di altre consuete antenne televisive.
Questo problema va affrontato e dobbiamo chiederci, come
Regione, se non valga la pena di aiutare a trovare un'altra
dislocazione per sedi RAI di questo tipo. Adesso lei dice
giustamente il ponte radio previsto non dà inquinamento, ma nulla
vieta che dopo altre antenne si colleghino.
Rispetto all'applicazione della legge mi è stato risposto che
l’ARPA continua puntualmente a dare dei pareri
tecnici che sono preventivi e necessari per ottenere sia il rinnovo
dell’installazione, sia eventualmente una nuova
installazione. Ed è anche vero che la nostra legge prevede il
catasto. Rispetto però a una tempistica che la nostra legge
prevede, mi sembra che siamo un po' in ritardo, mi sembra che non
ci sia stata da parte delle comunità montane l'individuazione dei
piani che dovevano fare e che anche il catasto sia in ritardo.
Cioè mi sembra che questa legge, che ha alcune cose estremamente
positive, però abbia difficoltà a decollare. Occorrerebbe pertanto
che l’Assessore si impegnasse politicamente a
seguire con attenzione affinché l’iter procedurale e
la tempistica siano rispettati.
Terza e ultima osservazione, sempre rispetto agli obiettivi di
qualità e di cautela. Qui è la vecchia diatriba, però riconosciamo
che siamo su posizioni diverse. Lei, come la Giunta e questa
maggioranza, dice di accettare gli obiettivi di qualità definiti a
livello nazionale, questo però a differenza di altre regioni: la
Regione Toscana solo recentemente ha?
(interruzione dell’Assessore Vallet, fuori
microfono)
? non è così chiaro, Assessore, la legge della Toscana solo
recentemente ha definito altri obiettivi di qualità, non parlo del
Veneto, parlo della Toscana, e parlo di 30 aprile 2001, quindi dopo
l’approvazione della legge nazionale!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK