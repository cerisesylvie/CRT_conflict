Consiglio Regionale della Valle d'Aosta - Oggetto del Consiglio n. 2951 del 8 luglio 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2951 del 8 luglio 1987 - Resoconto
OGGETTO N. 2951/VIII - RATIFICA DELLA DELIBERAZIONE N. 5018,
IN DATA 5 GIUGNO 1987, ADOTTATA DALLA GIUNTA REGIONALE IN VIA
D'URGENZA.
Oggetto n. 5018 in data 5 giugno 1987:
Legge
regionale 28 giugno 1982, n. 16. Intervento finanziario della
FINAOSTA S.p.A. in capo alla Pila 2000 S.p.A.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi confermiamo il nostro voto
contrario nei confronti di questa deliberazione, perché, a nostro
giudizio, non esistono sufficienti garanzie a conferma che il
presente provvedimento possa essere considerato il più idoneo per
il ricupero delle somme che la Regione ha indirettamente erogato,
attraverso la FINAOSTA, e comunque per garantire il salvataggio
della società.
Quello che noi abbiamo detto questa mattina è stato verificato
anche nel corso dei lavori della Commissione e, volendo valutare
l'intervento regionale, possiamo dire che non ci sembra corretto
rivolgersi soprattutto verso le seconde residenze. Se il tutto
fosse stato studiato con più calma, rinviando il provvedimento a
settembre, sarebbe forse stato possibile intervenire per la parte
commerciale-alberghiera, senza far entrare la Regione in questo
discorso che può costituire un precedente anche per altre
situazioni. Noi quindi voteremo contro questa deliberazione.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Voglio fare una considerazione di
metodo, perché credo che la Giunta sovente sottovaluti l'importanza
di dibattere un problema in seno alle Commissioni consiliari
competenti. Oggi nessun Consigliere ha aggredito la Giunta e
tantomeno i tecnici che sono venuti a darci dei chiarimenti. Spesso
la disinformazione e l'assenza di un costruttivo confronto fanno
valutare in un modo distorto situazioni che, invece, potrebbero
avere una valutazione sostanzialmente diversa. Se questo argomento
fosse stato dibattuto nelle sedi competenti, con un approfondimento
delle relative tematiche, come si è cercato di fare nella riunione
delle Commissioni congiunte, forse i vari Gruppi consiliari
avrebbero potuto esprimere una diversa valutazione.
Questa deliberazione di Giunta, adottata tra l'altro in via
d'urgenza, si presta invece a valutazioni diverse secondo la
colorazione politica con cui la si guarda; inoltre è priva di tutta
una serie di argomentazioni che, obiettivamente, noi abbiamo
sentito per la prima volta in quest'aula questa mattina, da parte
del diligente Consigliere Mafrica che aveva avuto l'opportunità di
chiedere una relazione in proposito, e che poi ci sono state
confermate dal dott. Piaggio che, con la competenza che gli
riconosciamo e con la profonda conoscenza dei problemi della
società Pila 2000, ci ha dato alcuni importanti chiarimenti.
Mi auguro che la Giunta, in occasione di futuri argomenti, non
dico dello stesso genere, ma almeno della stessa rilevanza
politica, sia più disponibile ad un confronto preliminare che, a
mio avviso, è utile non solo a focalizzare il problema, ma ad
approfondirlo sino forse a far modificare l'atteggiamento dei
singoli Gruppi.
Anche noi, su questo provvedimento, abbiamo delle perplessità
che ho già esplicitato in sede di Commissione. Del resto, il
problema di Pila 2000, affrontato in questo modo, presenta degli
aspetti che non possono non destare perplessità. Ci preoccupa,
innanzitutto, perché non delinea con precisione una tendenza
dell'Amministrazione regionale, ma lascia trasparire alcune cose
che non sono supportate da comportamenti conseguenti.
Abbiamo sempre detto che il problema della seconda casa aveva
pesato negativamente sul turismo della nostra Regione ed ora
apprendiamo che Pila 2000, partita con una connotazione di stampo
prettamente immobiliare, si sta progressivamente adattando alle
vicende di un mercato turistico che nel frattempo si è
sostanzialmente trasformato. È un dato di fatto che deve far
meditare, anche perché tutto l'assetto della stazione turistica non
è legato esclusivamente a ciò che vi è ora, ma anche a ciò che la
Regione ha fatto in funzione di un suo rilancio. Do atto, in
proposito, all'Assessore Martin che l'osservazione da lui fatta è
estremamente pertinente. Non possiamo dimenticare, infatti, che
l'impianto di arroccamento, finanziato completamente dalla Regione,
e gli altri interventi che la stessa Regione sta facendo attraverso
la società Pila 2000, hanno dato e probabilmente daranno un diverso
assetto alla stazione turistica che, così com'era sistemata e
connotata, era al limite della sua stessa sopravvivenza.
Ci si può augurare che questo intervento non metta in evidenza
un diverso atteggiamento della Regione a favore di un aspetto
congiunturale del mercato delle seconde case ed infatti noi lo
interpretiamo benevolmente come intervento a favore del turismo
valdostano, sempre ammesso, ovviamente, che sia vero quanto ha
detto il dott. Piaggio al termine della riunione, e cioè che la
maggior parte degli immobili della Pila 2000 non è più messa in
vendita ma viene ormai utilizzata nelle più svariate forme
turistiche oggi in atto.
Resta ancora qualche perplessità legata al precedente che si
viene a creare, anche perché io credo che la Giunta debba dare, in
futuro, delle risposte analoghe se si verificheranno situazioni
simili. Il precedente, in questo senso, diventa un pochino
pericoloso; resta però il fatto che questo intervento dovrebbe
servire da un lato a far rientrare 1 miliardo nelle casse della
FINAOSTA e quindi della Regione, attraverso una specie di partita
di giro e, dall'altro lato, tornerebbe utile ad alcuni creditori ed
anche, come tutti si augurano, ad incentivare l'aspetto turistico
della società Pila 2000. Tutto ciò, ovviamente, in considerazione
del fatto che dovrebbe essere ormai ultimata la costruzione di
nuovi edifici da parte della Società Pila 2000 e che ora si tratta,
soprattutto, di consolidare la vendita o la qualificazione
turistica degli immobili già presenti.
Non ci sentiamo assolutamente di votare a favore di questo
provvedimento che osserviamo con occhio critico, cercando di
prestare attenzione agli eventuali risultati positivi e, pertanto,
ci asterremo dal votarlo.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Credo che il Partito Socialista soffra
ogni tanto di invidia per i periodi in cui il Partito Comunista sta
alla finestra. È una scelta profondamente sbagliata quella di non
volersi pronunciare su questo tema, anche perché, grazie altresì
alla preparazione del Consigliere Mafrica, in sede di Commissione è
emersa una serie di dati piuttosto interessanti che non devono
essere citati in quest'aula nel modo in cui è stato fatto.
Il futuro della società Pila 2000 è cambiato da questa mattina a
questo pomeriggio, e nel pomeriggio, dall'aula delle Commissioni a
quest'aula consiliare, in un modo che, secondo me, giustifica
appieno la richiesta di rinvio della presente deliberazione, da noi
avanzata questa mattina. Prima, infatti, il vero problema era
quello della seconda casa; nell'aula delle Commissioni era di
liquidità; qui, invece, è diventato un problema di affitti.
A questo punto, però, non si capisce se le unità immobiliari
della società Pila 2000 siano arredate o meno, se siano da vendere
arredate e se siano state fatte per essere vendute arredate oppure
no. Non si capisce, quindi, che cosa fare di questo patrimonio
immobiliare. Non si può, tuttavia, stare alla finestra a guardare
che cosa fa la Giunta, ma bisogna chiedere gli indirizzi politici
che non ci sono stati dati.
È emerso il problema del G9 e del G10, cioè di due aree che
forse saranno vendute a terzi dalla società Pila 2000 perché, con
tutta probabilità, vi si innalzino degli alberghi, ma non abbiamo
sentito alcuna scelta in tal senso. Credo quindi che la richiesta
di rinvio del provvedimento, avanzata questa mattina, sia più che
giustificata, proprio perché ci interessa conoscere la direzione di
marcia e l'orientamento in cui si potrebbe inserire questo
provvedimento, e ciò è vero anche se alcune spiegazioni del sindaco
della FINAOSTA potrebbero giustificarlo.
Se si tende a ricuperare il patrimonio edilizio della Pila 2000
per indirizzarlo verso uno sviluppo della stazione turistica con
uno spostamento dalla seconda casa verso il para-alberghiero, sta
bene! Lo si dica, però, e lo si dichiari apertamente, senza portare
in Consiglio delle deliberazioni come la presente.
Anche altri problemi, emersi in sede di Commissione, meritano di
essere approfonditi con una certa attenzione. Il primo è relativo
all'assenza del benché minimo carattere di urgenza. Ho avanzato, in
tal senso, delle domande specifiche al sindaco della società il
quale mi ha risposto chiaramente che, in assenza di questo
finanziamento regionale, non cambia nulla di qui a settembre,
tranne qualche leggero aumento degli interessi sugli attuali debiti
della società. Questo aumento, tuttavia, potrebbe tranquillamente
essere compensato dalla soluzione del problema del G9 e del G10,
oppure dalla vendita di alcune piccole unità immobiliari.
Se si intendeva ricuperare questo patrimonio immobiliare, che
prima era indirizzato verso la seconda casa e che ora non si sa
bene verso dove tenda, se si intendeva fare una scelta politica che
dovrebbe influire notevolmente sul futuro della Valle d'Aosta,
occorreva assumere il provvedimento con più calma, presentando un
progetto in sede di commissione e non una deliberazione di
Giunta.
In tema di precedenti e proprio perché, purtroppo, l'anno
prossimo ci saranno le elezioni politiche regionali, io sono
assolutamente convinto che ci troveremo di nuovo ad affrontare
problemi di questo genere, magari non a Pila, ma al Col di Joux
oppure a Valtournenche, perché in Valle d'Aosta c'è più di un
"cadavere eccellente" legato al mercato delle seconde case.
Vista l'importanza di questa deliberazione per il futuro della
Regione Valle d'Aosta, io chiedo ai Partiti dell'opposizione se
esistono altri 4 Consiglieri disponibili a chiedere la votazione a
scrutinio segreto. Valuterò, ovviamente, tale disponibilità come
capacità politica di operare delle scelte idonee per il futuro
della nostra Regione.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Questo intervento della Giunta è
indubbiamente finalizzato al salvataggio di un'azienda. Ciò, sotto
certi aspetti, potrebbe anche andarci bene. Ci preoccupa invece e
non ci trova consenzienti il metodo: perché, per esempio, se si
dice sì alla Pila 2000, l'azienda Pincopallino non potrebbe essere
aiutata allo stesso modo?
Al di là di tutte le osservazioni fatte dai Colleghi che mi
hanno preceduto, questo è il motivo principale per cui il Movimento
Sociale Italiano si asterrà dal votare questa deliberazione, perché
non accettiamo che sia la discrezionalità della Giunta a decidere
di aiutare un'azienda e di non aiutarne un'altra. Per questo noi ci
asteniamo dal votare la deliberazione.
PRESIDENTE
: Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P.):
Noi voteremo a favore della
deliberazione proposta dalla Giunta regionale.
Vorrei dire due parole sulle perplessità manifestate
dall'opposizione intorno ad un provvedimento difficile perché è la
prima volta che la Regione entra in compartecipazione in una
società immobiliare. Credo che questa scelta debba essere
giustificata e spiegata nel migliore dei modi per non essere male
interpretata.
Da alcuni anni l'Amministrazione sta facendo di tutto per
valorizzare turisticamente la nostra Regione, anche perché,
finalmente, ci si è resi conto che la valorizzazione turistica
assume una valenza estremamente positiva di fronte alla crisi che
ha investito i vari settori economici ed in particolare quello
industriale. Di conseguenza, in questi ultimi anni la Regione ha
puntato i suoi sforzi finanziari, umani, sociali ed organizzativi
per valorizzare turisticamente la nostra Valle.
Credo che la Giunta regionale e la maggioranza abbiano operato
in tale direzione nelle varie convalli dove il turismo assume una
valenza determinante, come ad esempio nelle Valli di Gressoney di
Ayas e nella Valtournenche. Ricordo anche la zona della Val Vény
dove la Regione ha fatto notevoli sforzi per migliorare la
situazione esistente.
Credo che la Giunta regionale abbia mantenuto lo stesso
atteggiamento nei confronti della stazione turistica di Pila. Non
possiamo dimenticare che essa assume un ruolo importante per tutti
i motivi che interessano le altre valli della nostra Regione, ma
soprattutto perché essa è molto vicina e strettamente legata alla
città di Aosta. Sono stati fatti grandi sforzi finanziari per
l'impianto di arroccamento da Aosta a Pila e per collegare il
comune di Cogne con la zona di Pila e ciò anche nell'intento di
valorizzare le due stazioni.
Questo provvedimento, pertanto, si inserisce nella politica più
generale di valorizzazione dell'intero comprensorio turistico che,
partendo da Aosta, attraverso la stazione di Pila giunge sino a
Cogne.
Qualcuno può obiettare che si danno dei soldi ad una società
immobiliare. Non possiamo dimenticare, come è stato ben evidenziato
dall'Assessore Martin sia in Consiglio sia in Commissione che uno
dei motivi di fondo che hanno sollecitato la Giunta regionale a
rischiare un pò in questa operazione è dovuto al fatto che uno
degli obiettivi strategici della società Pila 2000 è la
valorizzazione turistica dell'intera zona. Questa circostanza è
confermata dal fatto che alcuni immobili della società hanno un
utilizzo alberghiero, para-alberghiero e commerciale.
Per questi motivi, quindi, noi voteremo a favore della
deliberazione, pur rendendoci conto di percorrere una nuova strada
che, come dice l'opposizione, giustifica ampiamente un futuro
dibattito più approfondito. Riteniamo, però, che in questo caso
l'approvazione della delibera sia importante per la valorizzazione
turistica del comprensorio di Pila. Ricordiamo, tra l'altro, che le
osservazioni del dott. Piaggio in Commissione, e la relazione sullo
stato patrimoniale della Pila 2000 redatta dallo Studio ANDERSEN di
Torino ci offrono delle buone garanzie.
PRESIDENTE
: Ha chiesto la parola il Consigliere Borbey;
ne ha facoltà.
BORBEY (D.C.):
Prendo la parola perché quando la Giunta
regionale ha assunto questa delibera non si è avuto modo di
dibattere a fondo il problema; forse anche a livello di maggioranza
perché si era in prossimità delle elezioni.
Anche se la domanda della Società Pila 2000 è stata avanzata
solo il 13 maggio, il problema è all'attenzione dell'Esecutivo
regionale da oltre un anno e cioè da quando quella società versa in
particolari condizioni per aver fatto un grosso investimento in un
momento sbagliato.
È giusto, però, che l'ente pubblico tenga presenti le esigenze
occupazionali anche nel momento in cui si vuole rilanciare una
stazione invernale come quella di Pila. Tutti coloro che mi hanno
preceduto hanno riconosciuto, ed abbiamo votato anche alcuni
provvedimenti all'unanimità, che l'Ente pubblico fa investimenti
diretti e indiretti, con la sua partecipazione al 35% nelle
società) diverse decine di miliardi. Grazie alla legge sugli
impianti di risalita la Società Pila 2000 ha in programma
investimenti per circa 20 miliardi per ammodernare vecchi impianti
e crearne di nuovi, raddoppiando il "domaine skiable" di Pila e
collegandolo ad Aosta e Cogne. aumentando così le capacità
turistiche e creando nuovi posti di lavoro.
Pertanto, anche se la Società Pila 2000 ha sbagliato momento per
effettuare gli investimenti, bisogna riconoscerle il merito di
rivitalizzare la zona di Pila dove non c'era neanche un negozio,
mentre, con la realizzazione del centro commerciale si è creato un
punto di riferimento.
Speriamo che il mercato immobiliare si rivitalizzi, ma noi siamo
convinti che la Giunta regionale abbia assunto questo provvedimento
nell'intento di aiutare una società che, pur se nata come società
immobiliare, si è poi via via adattata, come ha detto giustamente
il Consigliere Torrione, assumendo ora l'aspetto di società
alberghiera, para-alberghiera e commerciale, direttamente collegata
al settore turistico.
Come Democrazia Cristiana, noi voteremo a favore di questo
provvedimento che offre un aiuto diretto alla società per quelle
strutture che sono valide sotto l'aspetto economico e di prestigio
(non ci dimentichiamo che si tratta di un albergo di prima
categoria), che qualificano la Valle d'Aosta e che, come ha detto
molto bene il Consigliere Maquignaz, segnano un giusto indirizzo
per lo sviluppo futuro della Valle d'Aosta.
Così come la FINAOSTA interviene a favore dell'industria o
dell'artigianato, noi riteniamo che, dopo una più attenta
valutazione, essa possa intervenire anche nel settore
alberghiero.
PRESIDENTE
: Ha chiesto la parola il Vicepresidente
Consigliere De Grandis; ne ha facoltà.
DE GRANDIS (P.R.I.):
Io intervengo per dichiarare il voto
favorevole a questa deliberazione, perché voglio che sia ben
chiaro, specie se si voterà a scrutinio segreto, come intende
votare il Partito Repubblicano Italiano.
Sotto il profilo della valutazione politica di questo tipo di
intervento sono già state dette alcune cose interessanti, e che io
condivido, da parte del Consigliere Maquignaz. Mi sembra, però, il
caso di ricordare che il mio Partito presentò, anni fa, una
proposta per realizzare il collegamento Aosta Pila-Cogne con una
cremagliera e con la ristrutturazione della galleria
Charémoz-Cogne.
Quella proposta era stata fatta nella convinzione che la
realizzazione di un simile collegamento avrebbe consentito uno
sviluppo ottimale dei tre punti principali del comprensorio: la
città di Aosta, il "domaine" di Pila ed il paese di Cogne.
È inutile ripercorrere la storia di come siano poi andate e
cose; sta di fatto che quella proposta, che diede poi luogo a
molteplici discussioni, sia nell'ambito dei Comuni interessati che
del nostro Consiglio regionale, fu anche uno dei motivi che
spinsero i privati a tenere conto della possibilità di insediamenti
nella zona, per utilizzare il flusso turistico che quei
collegamenti avrebbero portato.
La società Pila 2000 ha realizzato un complesso immobiliare di
notevole levatura, che comprende alberghi, negozi, strutture
commerciali e sportive e di svago per il tempo libero, nonché
seconde case. Secondo me, forse, i privati hanno agito troppo in
fretta, perché queste realizzazioni sono sorte prima che si
realizzassero i collegamenti Charémoz-Cogne e Aosta-Pila. Sono
tuttavia convinto che, una volta completato il collegamento
dell'impianto di arroccamento tra Aosta e Pila e completato il
collegamento con il trenino attraverso la galleria di Charémoz, ed
in più con l'ammodernamento e, soprattutto, con la
razionalizzazione degli impianti di risalita della conca di Pila,
il flusso turistico sarà di notevole interesse.
Io frequento abbastanza la conca di Pila, sia d'inverno che
d'estate, e vedo che i turisti amano quella zona, l'apprezzano in
modo particolare e sono ansiosi di vedere il collegamento da Aosta
a Pila e ancora di più, quello con il trenino da Pila a Cogne. Essi
si lamentano soprattutto delle code agli impianti di risalita
ripetitivi della conca di Pila. Una volta superate queste
difficoltà, è evidente che Pila, con Cogne e con la stessa città di
Aosta, godrà di un notevole sviluppo.
È chiaro, secondo me, che nell'ambito di questo sviluppo, del
quale io sono più che fermamente persuaso, anche tutta la
realizzazione del complesso immobiliare della società Pila 2000
avrà l'ossigeno della richiesta sia di soggiorno alberghiero sia di
soggiorno para-alberghiero, nonché di acquisto di seconde case e di
negozi. Tutto ciò consentirà alla società Pila 2000 di qualificare
il suo investimento in senso produttivo, consentendole di superare
l'attuale momento di stasi determinato dal fatto che le strutture
ed i collegamenti non sono stati ancora ultimati, essendo infatti
ancora in fase di realizzazione.
Vorrei anche ricordare che il mercato per sua natura cambia, e
sovente cambia anche in un modo difficilmente prevedibile, tant'è
che le strutture alberghiere realizzate lassù sono in piena
funzione e sono già remunerative, anche se entro limiti ancora
modesti, dovuti all'attuale fase di avvio. Funzionano anche le
strutture commerciali. Si può osservare in proposito che,
normalmente, i grandi punti di riferimento per il turismo invernale
sono gli impianti di risalita e la presenza del paese; e che la
società Pila 2000 ha realizzato una prima sorta di paese,
costituito appunto dal centro commerciale, dai negozi, dalle
strutture del pattinaggio, del tennis e della discoteca, che
garantiscono un certo afflusso.
Il settore para-alberghiero, invece, costituisce una novità che
si è verificata non solo in Valle d'Aosta, ma in tutta la zona
alpina ed anche nelle zone di mare. Mi riferisco, in particolare;
alla possibilità per i clienti di acquistare l'alloggio e di
affidarlo, al di fuori dei periodi di utilizzazione diretta, ad
agenzie che lo possono subaffittare ad altri che vogliono fermarsi
15, 20 o 30 giorni. Così avviene nella zona di Pila, dove però, gli
alloggi che vengono affittati danno un ritorno economico non
paragonabile a quello della loro vendita, perché è di modeste
proporzioni, si prolunga nel tempo e non dà certamente alla
società, che ha affrontato notevoli esborsi finanziari per la loro
costruzione, l'ossigeno del quale essa avrebbe invece bisogno.
Credo, quindi, che l'intervento della Regione sia corretto e che
non rappresenti neppure un precedente pericoloso, e cioè un
cambiamento di rotta nella politica economica regionale, tendente a
favorire gli alberghi invece delle seconde case. Io credo, invece,
che il caso di Pila. e quindi del comprensorio Aosta-Pila-Cogne,
sia un caso a se stante, senza alcun riscontro, fino a questo
momento, in altre zone della Valle, dove certamente esiste una
varietà di situazioni che potranno anche essere esaminate nelle
loro peculiarità e nelle loro caratteristiche, e per le quali si
potranno prevedere altri tipi di intervento regionale. Ma io credo
che, oggi come oggi, non abbia alcun riscontro altrove un
intervento come quello che si può fare per il comprensorio
Aosta-Pila-Cogne e, nel modo specifico, per la Pila 2000 che
rappresenta un punto focale di questo comprensorio.
A mio avviso, questo intervento dell'Amministrazione, non
rappresenta nemmeno quel precedente pericoloso al quale qualcuno ha
fatto riferimento, che segnerebbe una svolta nella politica
turistica che questa Regione si è data; per questa ragione, io
voterò a favore del provvedimento.
PRESIDENTE
: Ha chiesto la parola il Consigliere Pedrini;
ne ha facoltà.
PEDRINI (P.L.I.):
Prendo brevemente la parola, non certo
per ricordare un diritto di primogenitura, ma per precisare che noi
abbiamo affrontato questo argomento, così come potrebbe essere
testimoniato dalla documentazione agli atti, circa venti anni fa.
Notiamo con sommo piacere che la Giunta, in questa particolare
situazione, ha ritenuto necessario intervenire. Mi sta bene questo
intervento per Pila, ma la Giunta dovrebbe intervenire in ogni
altra situazione nella quale ci sarà bisogno d'intervenire. Io ne
sono fermamente convinto, anche se occorrerà studiare e vagliare
con attenzione ogni situazione ed anche se dovranno passare degli
anni prima che anche altre vallate ed altre località della Valle
d'Aosta abbiano bisogno di interventi analoghi; del resto sono
passati ben vent'anni, da quando noi abbiamo prospettato
l'opportunità di un intervento regionale in questo settore.
In questo momento, infatti, ci sono delle situazioni nelle
quali, sempreché si voglia beneficiare di moneta straniera e di
moneta italiana, diventa di giorno in giorno più urgente seguire
questa strada. Colgo l'occasione per ricordare un "principe" in
questa materia, e che nessuno ha citato: il signor Mario Stévenin.
Egli ha posto parte della sua esistenza e della sua competenza, in
materia di arroccamento, a disposizione dell'intervento nella zona
di Pila, così come non è da dimenticare tutto quello che ha fatto
anche per il Parco Nazionale del Gran Paradiso.
Noi concordiamo con questo provvedimento e, naturalmente,
voteremo a suo favore. Ci auguriamo che la Giunta continui lungo
questa strada, perché problemi analoghi si riproporranno
sicuramente, in un prossimo futuro, proprio a causa delle ingenti
spese che, oggi come oggi, un privato non può sostenere, specie nel
lancio iniziale di una località così specifica.
PRESIDENTE
: Ha chiesto la parola il Consigliere Stévenin;
ne ha facoltà.
STEVENIN (U.V.):
Je voudrais exprimer notre vote
favorable à cette action du gouvernement régional et formuler
quelques considérations.
En 1967 ou 1968, l'avocat Caveri avait constitué un Comité pour
défendre Pila et essayer d'empêcher un certain développement. Il y
avait une volonté différente, à ce moment-là: on voulait développer
Pila en vue d'une station de la ville, développer la ville d'Aoste
comme centre de tourisme culturel important pour notre région.
Ce comité "Art et nature", qui avait même fait une affiche pour
la défense de Pila, a ensuite été bouleversé par des décisions du
Conseil régional (on a constitué l'Alpila entre autres) et de la
commune de Gressan, et Pila s'est développé d'une manière
différente: par la construction du Ciel-bleu, des bâtiments de
Lavagne etc... L'essor qu'elle a alors connu était différent de
celui qui avait été envisagé.
Aujourd'hui, face à la situation, l'exigence d'un nouveau
développement s'est fait sentir. La volonté politique du
gouvernement régional a été claire par la liaison avec Cogne et en
conséquence cela a porté à des résultats non indifférents; tant il
est vrai qu'il y deux ans, Pila a connu une augmentation de 25 pour
cent des présences, la plus importante qui se soit réalisée dans
notre région. Cela, il faut le dire, grâce à la présence de Pila
2000 avec sa partie hôtelière et le secteur para-hôtellerie.
Il est donc tout à fait logique que l'Administration veuille
poursuivre ses efforts dans cette direction. Cette volonté,
exprimée dans la délibération, va dans la direction souhaitée. Il
faut ajouter que la situation de Pila est claire et qu'il faut
considérer les possibilités qu'elle représente. Il sera nécessaire
d'examiner toutes les situations de la région, car si
l'Administration doit intervenir, elle doit le faire dans une
optique globale.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Voglio fare un breve intervento per dire
che, a nostro avviso, qui si sta cercando di confondere le acque
con discorsi che hanno anche radici storiche. In realtà, se
vogliamo discutere della stazione di Pila, è un conto, e allora
apriamo la discussione sulla stazione di Pila, su chi l'ha detto
prima e chi l'ha detto dopo. Qualcuno ha anche affacciato l'ipotesi
che le difficoltà della società Pila 2000 derivino dai ritardi
della Regione nel realizzare le varie infrastrutture. La sostanza
del discorso, però, è che se si vuole discutere di Pila
discutiamone e ragioniamo sul modello di sviluppo finale di questa
stazione. Del resto ciò è stato fatto altre volte e noi ci troviamo
d'accordo. Altra questione, invece, è il modo in cui si interviene
nei confronti di un operatore immobiliare che ha un problema molto
semplice: 90 alloggi invenduti. Questo è il problema.
Siccome qualcuno sembra voler dire che in quella società sono
comprese molte attività del settore para-alberghiero e commerciale,
e solo una piccola quota di alloggi, tengo a precisare che in
realtà i 90 alloggi costituiscono ben i due terzi dell'attività di
quella società, dalla quale solo il restante terzo è coperto da
altre attività.
Il futuro della stazione di Pila non dipende dal mercato di
questi 90 alloggi, perché, se così fosse, io chiedo all'Assessore
ed alla Giunta perché non salviamo anche Lavagna, che ha pure un
gran numero di alloggi da vendere e le cui difficoltà derivano
proprio dal fatto che il mercato della seconda casa non tira. Se il
futuro della stazione di Pila dipende da quel mercato, perché non
salviamo anche l'impresa Lavagna?
Io ascolto con preoccupazione quanto dice il Consigliere De
Grandis e cioè che il mercato della seconda casa si trova in un
momento di stasi, perché, in realtà, dagli elementi in mio
possesso, risulta che quel mercato della seconda casa è in crisi
dappertutto.
In Commissione si diceva che a Courmayeur la seconda casa va di
più. Posso dire, invece, che a Courmayeur la seconda casa tira solo
nel centro ed a 3,5 o 4 milioni al metro quadrato. Attorno a
Courmayeur si trova da acquistare tutto quello che si vuole anche a
meno di 2 milioni al metro quadrato, perché anche lì il mercato
della seconda casa non tira. Si tratta, ovviamente, di valutazioni
che ciascuno di noi può fare in quest'aula. Io dico, pertanto, che
quel modello di seconda casa è, probabilmente, in crisi
irreversibile come mercato della seconda casa.
Si è affacciata, qui, l'ipotesi di un utilizzo delle seconde
case a fini para-alberghieri, ad esempio inserendole nel mercato
della proprietà a rotazione. Mi rivolgo all'Assessore Martin ed
alla Giunta, invitandoli ad essere chiari in materia, perché, se la
prospettiva è che noi entriamo in quella società non più per
vendere, ma per gestirla in quel modo, occorre che ciò sia
precisato con chiarezza fin d'ora. In sede di Commissione, infatti,
il sindaco della società ci ha detto esattamente l'opposto: "Se non
si vende entro i prossimi due o tre anni, si va a picco, perché la
cosa non regge!" Spero di aver ascoltato bene.
Dico questo perché anche il sistema della rotazione d'uso
incontra dappertutto delle difficoltà incredibili.
Io sarei ben felice, anche per il futuro di quegli imprenditori,
che si trovasse qualcuno disposto ad acquistare ad un prezzo di 1,9
o 2 milioni al metro quadrato, secondo la valutazione fatta dalla
società che ha stimato gli immobili, per poi utilizzarli in
rotazione d'uso. Può anche darsi che questo avvenga, ma non ne sono
certo.
Io mi fermo qui. Credo, comunque, che le nostre preoccupazioni
siano fondate e da esse discende la richiesta, che abbiamo avanzato
in sede di Commissione, di un'analisi distinta tra quello che è
l'investimento alberghiero e commerciale, che è il motore dello
sviluppo turistico, e l'investimento immobiliare della seconda
casa, rispetto al quale, anche se la cosa mi dispiace, i rischi se
li deve assumere "in toto" l'imprenditore. Non è accettabile che in
quel settore ci sia una partecipazione attiva della Regione, a meno
che la Giunta regionale o il Consiglio non riescano a dimostrare
che si tratta di una scelta giusta per lo sviluppo.
Torno a ripetere che il vero problema è quello di un principio
che noi stabiliamo oggi e che, quindi, deve valere anche da altre
parti, perché non si possono accettare misure diverse: sarebbe
inaccettabile infatti che laddove si realizzasse un investimento
sbagliato da parte di un imprenditore, non solo nel campo
turistico, noi non intervenissimo per salvarlo. Oggi
noi
sanciamo appunto questo principio!
È strano che ciò venga detto da un esponente del Partito
Comunista che ha sempre dichiarato che bisogna aggiungere dei
correttivi di carattere pubblico nell'economia di mercato, ma a
questo punto non rischia più nessuno se, quando l'investimento
risulta errato, interviene comunque un salvataggio da parte
dell'Ente pubblico.
Queste sono le ragioni che ci determinano verso il no a questo
provvedimento che, ripeto a scanso di equivoci, non ha nulla a che
vedere con le scelte che devono essere fatte per Pila, con gli
investimenti che vi devono essere realizzati e con gli incentivi
che la Regione deve dare a tutte le iniziative ed a tutte le
strutture, alberghiere e di servizio, che in quella stazione sono
necessarie.
In questo caso particolare noi discutiamo di un intervento che,
a nostro avviso, costituisce un precedente abbastanza
pericoloso.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Anche a nome dei cinque Consiglieri del
Partito Comunista, che siedono al mio fianco, chiedo la votazione
per scrutinio segreto su questa deliberazione.
PRESIDENTE
: Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Si l'on peut reconnaître que la
discussion soumise à l'attention des commissions compétentes
pouvait éclaircir les questions posées par les conseillers, on ne
peut néanmoins oublier que cette intervention a eu une possibilité
de réussite dans cette période, étant donné que s'il n'y avait pas
eu d'intervention on aurait eu à affronter les conséquences que
l'on sait.
La délibération pouvait, il est vrai, éclaircir d'une manière
plus exhaustive les raisons du choix de cette intervention.
Cependant faire l'histoire de Pila avec cette délibération,
prétendre y voir un choix pour l'avenir de l'Administration
régionale à titre de soutien de la résidence secondaire, prévoir
des interventions analogues dans la moyenne période pour soutenir
l'action des entrepreneurs dans certains secteurs, c'est aller
au-delà des intentions du gouvernement et de la majorité.
Il s'agit plus simplement de prendre en considération un aspect
que tout le monde connaît: il y a un triangle que nous développons
actuellement Aoste Pila-Cogne pour les raisons que tous les
conseillers connaissent et tout le monde convient, je crois, du
bien-fondé de cette idée.
Je ne veux pas dire que l'essor de Pila soit l'idéal, mais je
dois dire qu'il fallait considérer le fait que Pila était doté
d'une certaine structure, que le domaine de Pila, dans les
intentions de tous les conseillers, devrait avoir un certain
développement.
Nous avons ainsi essayé de développer l'embranchement, le
raccord entre Aoste et Pila et surtout la liaison avec Cogne. Dans
cette optique, l'intervention que nous faisons veut uniquement
soutenir un entrepreneur qui a eu, à un certain moment, l'idée d'un
certain développement, tant au niveau des logements qu'au niveau
hôtelier.
Maintenant, nous attendons le développement de Pila après cette
liaison, en espérant qu'il y aura un essor différent, grâce à la
présence hôtelière d'un certain niveau.
Nous pouvons donc former le voeu que les 90 logements qui ne
sont pas encore vendus auront un développement différent. C'est un
choix qui va dans la direction que nous souhaitons.
Je conviens de la difficulté à devoir utiliser, en Vallée
d'Aoste, les logements à tour de rôle. Des essais ont été faits,
mais les difficultés d'organisation ont mis un frein à
l'initiative. On n'est pas encore prêt pour ce système de
tourisme.
M. Tonino a demandé pourquoi l'on ne faisait pas la même
opération pour Lavagne; pour cette question, il y a la réponse à
l'autre question: on a dit non à une intervention d'un autre
système comme le cas de Lavagne, pour la simple raison qu'il
s'agissait d'une question immobilière; dans le cas présent s'il
s'agit d'immobilier il y a aussi l'aspect hôtelier. Nous sommes là
pour soutenir le développement des centres historiques, le
réaménagement des propriétés et non le soutien de la résidence
secondaire.
Parallèlement, nous ne pouvons oublier que dans un centre vital
comme Pila, s'il y avait une difficulté particulière pour un
entrepreneur qui a risqué dans une opération qui a eu, et a encore,
des difficultés, il y aurait une répercussion négative dans
l'ensemble, au moment précis où nous développerions la zone: ce
serait donc un contresens.
Nous soutenons que, malgré les risques, nos efforts doivent être
dispensés dans ce sens.
Je rappelle que nous examinons cette question depuis un an et
nous soutenons que l'intervention en question peut donner un
certain essor et soutenir un entrepreneur.
Nous voterons donc pour cette délibération.
PRESIDENTE
: Se nessuno chiede la parola, si procede alla
votazione per scrutinio segreto, ai sensi dell'art. 67 del
Regolamento Interno:
VOTAZIONE A SCRUTINIO SEGRETO
ESITO DELLA VOTAZIONE
Presenti: 32
Votanti: 27
Favorevoli: 19
Contrari: 8
Astenuti: 5 (Aloisi, Berti, Breuvé, Pascale e Torrione)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK