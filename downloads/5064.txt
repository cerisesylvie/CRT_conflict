Consiglio Regionale della Valle d'Aosta - Oggetto del Consiglio n. 643 del 7 giugno 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 643 del 7 giugno 1984 - Resoconto
OGGETTO N. 643/VIII - PIANO ORGANICO DI INTERVENTO NEL
SETTORE TERMALISTICO REGIONALE - REIEZIONE DI MOZIONE.
PRESIDENTE:
Do lettura della mozione presentata dai
Consiglieri Torrione, Breuvé e Pascale:
MOZIONE
I recenti avvenimenti giudiziari che hanno coinvolto il
"Casinò" hanno parimenti determinato una situazione di notevole
crisi per l'intera economia di Saint-Vincent.
L'assenza di soluzioni alternative alle iniziative legate per
qualche verso alla Casa da Gioco ha infatti evidenziato la
pericolosità di impostare tutto e soltanto in funzione di un'unica
attività la cui messa in crisi determina poi un crollo generale
anche dei settori collaterali e del cosiddetto "indotto".
Analogamente, anche se per motivi sostanzialmente diversi, si e
evidenziata anche una congiuntura sfavorevole per quanto riguarda
altre località della Regione che risentono a volte in maniera
sostanziale di fattori che incidono più direttamente sul fenomeno
turistico con conseguenze altrettanto gravi e drammatiche.
Ecco perchè è forse giunto il momento di considerare
l'opportunità di sfruttare tutte le "risorse" che la nostra Valle
offre e tra queste un posto di notevole importanza può assumere
l'aspetto termalistico che tra l'altro ha nel nostro ambito una
tradizione antica quanto prestigiosa.
Ed è così che vengono spontanei i riferimenti a due località
regionali che si erano in passato assicurate una fama non solo
nazionale ma anche internazionale proprio in questo campo.
Si allude cioè a Saint-Vincent e a Pré-Saint-Didier, i cui
stabilimenti termali risultano ad un livello di sfruttamento
assolutamente inadeguato rispetto alla potenzialità della possibile
domanda, anche in relazione all'incidenza che un rafforzamento
della struttura termale può comportare nei confronti del settore
alberghiero e quindi ricettivo. Si può cioè affermare, senza tema
di smentite, che le notevoli carenze riscontrabili nell'offerta e
nell'organizzazione turistico-termale della Regione contrastano,
secondo anche dati più recenti, con il dinamismo riscontrabile sia
sul mercato nazionale che estero.
La Valle d'Aosta ha in pratica a disposizione un immenso
patrimonio che attende solo di essere sfruttato in maniera
adeguata, garantendo fra l'altro un flusso di clientela non
stagionale ma continuativo in grado tra l'altro di "coprire" i
cosiddetti periodi morti che tendono purtroppo a caratterizzare in
termini sempre più marcati il turismo regionale.
In una prospettiva di questo tipo vanno però riconsiderati due
aspetti fondamentali: il primo legato all'esigenza di sfruttamento
della risorsa termale non solamente sotto il profilo terapeutico ma
anche come elemento strettamente turistico tendente ad irradiare i
suoi benefici effetti sull'intero comprensorio di influenza, il
secondo invece vincolato ad una più specifica opera di promozione
medico-scientifica, non commerciale, rivolta ad acquisire fasce
sempre più consistenti di mercato sia interno che estero.
Tutto ciò premesso i sottoscritti Consiglieri regionali del
Gruppo socialista propongono che il Consiglio regionale
DELIBERI
1) di impegnare la Giunta regionale ad attuare un piano
organico di intervento per conferire un assetto definitivo al
settore termalistico regionale in funzione di un rilancio delle
località termali di Saint-Vincent e Pré-SaintDidier.
Tale piano dovrà tenere essenzialmente conto dei seguenti
fattori:
- l'utilizzazione razionale e programmata delle risorse
naturali;
- il pieno impiego delle strutture, con il massimo di
produttività correlata ad indici di occupazione qualificata e da
qualificare;
- una specifica identificazione scientifica delle
caratteristiche terapeutiche delle acque nella prospettiva di
garantire, sotto un profilo strettamente e rigorosamente
scientifico, momenti fondamentali di prevenzione e riabilitazione
della salute;
- la rigorosa tutela dell'ambiente interessato all'attività
idrotermale, nonché dell'equilibrio geologico;
- la valutazione della possibilità ricettiva non solo delle
località interessate ma anche del comprensorio di influenza;
- il migliore servizio di trasporti all'interno e nell'area di
gravitazione territoriale dei due centri termali;
- la più puntuale assistenza, tramite una serie di iniziative e
di informazioni, per l'accoglienza degli ospiti durante il
soggiorno.
PRESIDENTE:
Ha chiesto di illustrare la mozione il
Consigliere Torrione, ne ha facoltà.
TORRIONE - (P.S.I.):
Sono molto imbarazzato
nell'illustrare questa mozione; mi viene la brutale tentazione di
ritirarla perchè il discorso non cambia.
Esiste anche questo problema, sentiamo il parere dell'Assessore
Borbey. Grazie.
PRESIDENTE:
Ha chiesto di parlare l'Assessore alla Sanità
ed Assistenza Sociale Marcoz, ne ha facoltà.
MARCOZ - (U.V.):
Penso che anche questa mozione meriti
due risposte: una per quanto riguarda l'Assessorato alla Sanità,
l'altra di carattere generale per quanto riguarda il turismo.
Siamo tutti convinti, almeno io in modo particolare, che il
termalismo non solo qui in Italia ma in tutta Europa, stia
attraversando un momento di difficoltà non indifferente. E' un
periodo di crisi che può essere imputato a diverse cause; per quel
che riguarda il nostro paese abbiamo un massiccio intervento della
terapia farmacologica rispetto a quella idrotermale, quindi tutte
quelle cure che si facevano prima, dermatologiche, epatobiliari,
gastroenteriche, non si fanno più, anche per la scarsa incidenza
del termalismo soprattutto nella prevenzione delle malattie.
Il terzo motivo che crea questa difficoltà nell'ambiente termale
è lo squilibrio che c'è fra il rapporto costo e beneficio che ha
l'utente dalla cura termale.
Quarto elemento che può essere di notevole importanza per questa
difficoltà termale è il cambiamento delle abitudini che si è avuto
in questi ultimi tempi, dovute a mutazioni sociali, come ad esempio
le ferie utilizzate per svaghi e non più per cure della salute.
Non ultimo, domani siamo convocati per il Consiglio sanitario
nazionale, dove il Ministro dirà che abbiamo 4950 miliardi di buco;
chiaramente anche in questa spesa nell'ambito della spesa sanitaria
c'è stato un taglio per quel che riguarda le cure termali. Il
Consigliere Torrione sa bene che attualmente il cittadino che vuole
usufruire delle cure termali non può prendere congedi, ma deve
farlo con le ferie a sua disposizione.
Vedrei quindi questo quadro termalistico regionale inserito
nella visione ottica del grosso problema sanitario che in questo
momento deve sopportare lo Stato italiano. Analizzando brevemente
le due stazioni menzionate nella mozione, vediamo che per quanto
riguarda Saint-Vincent lo scorso anno gli utenti sono stati 817, le
spese 429 milioni, le entrate 77 milioni, il disavanzo 352 milioni
e 500. Per quel che riguarda invece Pré-Saint-Didier, sapete si
sono fatti diversi studi in questi ultimi anni, non ultimo quello
dell'anno 1983, fatto dalla Comunità Montana con il Comune di
Pré-Saint-Didier e Morgex. La spesa di investimenti prevista da
questo studio è di 10 miliardi 500 milioni per sistemare lo
stabilimento di Pré-Sainti-Didier e creare le attrezzature
ricettive.
In più lo scorso anno la Giunta aveva autorizzato una gestione
sperimentale a Pré-Saint-Didier, si erano sistemati i locali per
una spesa di ca. 35 milioni, si erano spesi 60 milioni per la
gestione e si è avuta una utenza di 54 persone. In più, come
iniziativa dell'Assessorato, stiamo provvedendo in quanto ci siamo
accorti che alle acque di Pré-Saint-Didier non sono state
riconosciute proprietà terapeutiche, quindi con una delibera del
2.3.1984, n. 310, la Giunta ha incaricato la Clinica Dermatologica
di Torino di predisporre quelle analisi necessarie affinché l'acqua
di Pré-Saint-Didier venga riconosciuta dal lato termale. Queste le
basi per un discorso che dovrà essere fatto.
Passo la parola, per concludere il discorso generale sul settore
termalistico regionale, all'Assessore Borbey.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Sarò brevissimo, proprio perchè ieri è
stato trattato questo problema ed è stato detto che verrà posta
particolare attenzione, dopo lo studio che è già stato fatto da
parte dell'Assessorato alla Sanità, all'avviamento, in zone quali
quelle della Comunità Montana della Valdigne ed in particolare nel
Comune di Saint-Vincent (che sta subendo ancora dei contraccolpi)
di un turismo termale valido. Certamente ci sono in campo termale
delle località che hanno una tradizione e sono conosciute in tutto
il mondo, quindi è molto difficile acquistare dei clienti nuovi
sottraendoli a queste famose stazioni. E' uno sforzo che si dovrà
fare se avremo risultati delle analisi che daranno le più ampie
garanzie, perchè questo potrebbe coprire due o tre mesi di bassa
stagione, quali la primavera e l'autunno.
Non accettiamo questa mozione perchè, in questo settore, abbiamo
già fatto troppi studi: la Giunta (l'Assessorato alla Sanità, se
non sbaglio) aveva incaricato uno studio di Porretta di portare
avanti queste indagini, spendendo 40 milioni; c'è poi lo studio
dell'Aosta Consult per le terme di Pré-Saint-Didier, che è stato
eseguito molto bene, ed abbiamo fatto anche delle previsioni
economiche validissime.
Riteniamo quindi di non dover fare ulteriori studi; siamo in
attesa di alcune risposte da parte del Ministero della Sanità, per
Pré-Saint-Didier e Saint-Vincent, per poi commissionare uno studio
già esecutivo, perchè, come ripeto, gli studi di massima li abbiamo
già.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Per dichiarazione di voto per quanto
ci riguarda. Prendo atto delle buone intenzioni della Giunta,
volevo solo far considerare che i dati forniti dall'Assessore
Marcoz contrastano con quelli dello studio della Consult, che lo
stesso Assessore Borbey ha citato. Anche qui pregherei di
considerare che le due cose sono sostanzialmente diverse.
In effetti ho ricavato dei dati dove dice esattamente il
contrario, cioè che il termalismo in Italia è in continua
espansione, tanto che - e riporta dei dati aggiornati al 1982 - dai
350 mila cittadini italiani che sono ricorsi alle cure termali nel
1965 si è passati a 1 milione 300 mila nel 1982. Questo mi sembra
già un dato sintomatico. Ho detto per gli italiani, ma anche
l'Assessore Marcoz si è riferito ad una situazione globale,
comunque non voglio addentrarmi nell'argomento.
Credo che questo discorso vada inquadrato in quello precedente:
ho già detto cosa pensavo nell'illustrazione della precedente
mozione, il discorso vale anche per questa e si passi pure ai
voti.
PRESIDENTE:
Ha chiesto di parlare il Consigliere Tonino
per dichiarazione di voto, ne ha facoltà.
TONINO - (P.C.I.):
Voteremo questa mozione perchè dagli
studi è necessario passare ai piani e, se è vero che su questo
problema ci sono stati parecchi studi, oggi è necessario mettere a
frutto queste indicazioni e passare ad un piano operativo di
utilizzo e di rilancio.
Perchè un piano settoriale? Non capisco queste continue
modifiche di atteggiamento della Giunta nei confronti di come
programmare e pianificare; alcuni anni addietro era fatta una
critica spietata al piano inteso come piano globale, regionale,
dicendo che la programmazione doveva attuarsi con piani settoriali
snelli e facilmente modificabili; oggi sentiamo dall'Assessore
Borbey che non si possono fare piani settoriali perchè manca il
piano generale del turismo!
A noi va bene che si facciano questi piani, certo è che su
troppi temi, ormai, la nostra opinione è che siano invece necessari
piani di carattere più limitato, che consentano di essere un
riferimento - la cosa è stata detta anche nel convegno di ieri -
per i privati e l'Ente pubblico negli investimenti.
Questo è uno di questi piani settoriali che può avere un certo
significato e che potrebbe essere fatto subito.
Per queste ragioni voteremo a favore della mozione.
PRESIDENTE:
Metto in votazione la mozione in oggetto:
ESITO DELLA VOTAZIONE
Presenti: 29
Votanti: 29
Contrari: 17
Favorevoli: 12
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK