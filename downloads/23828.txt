Consiglio Regionale della Valle d'Aosta - Oggetto del Consiglio n. 2835 del 21 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2835 del 21 giugno 2007 - Resoconto
OGGETTO N. 2835/XII - Tempistica di predisposizione di un
regolamento sui controlli regionali sulla casa da gioco.
(Interpellanza)
Interpellanza
Premesso che:
- l'art. 2 comma 2 lett. D) della L.R. 36 del 30/11/2001
istitutiva della "Casino de la Vallée S.p.a." prevede che i
rapporti tra Regione e società di gestione siano retti da un
disciplinare che, tra le altre questioni, regolamenti anche "le
modalità di gestione da parte della Regione, sotto il profilo
finanziario, gestionale ed operativo in ordine alla Casa da gioco,
nonché le attività del servizio ispettivo regionale";
- l'articolo 13 del Disciplinare, approvato con deliberazione
di Giunta del 14/04/2003, prevede che i controlli regionali sulla
Casa da gioco siano svolti secondo "le modalità previste
dall'apposito regolamento da approvarsi dal Consiglio regionale
entro 180 giorni";
- il nuovo regolamento per definire il controllo, la
regolarità dei giochi e dei relativi incassi non è stato a
tutt'oggi determinato e, pertanto, continua ad applicarsi quello
approvato nel 1967;
- a più riprese le cronache giudiziarie hanno evidenziato la
debolezza dei controlli interni con particolare riferimento alle
loro procedure e ai loro strumenti;
- il 26 ottobre 2006 il Consiglio regionale ha approvato una
mozione nella quale si impegnava la Giunta a dare attuazione,
entro150 giorni, alla previsione di cui all'art. 13 del
Disciplinare per la gestione della Casa da gioco di Saint-Vincent,
portando all'esame delle competenti Commissioni consiliari una
proposta di regolamento inerente le modalità e gli strumenti del
controllo regionale;
- l'impegno assunto dalla Giunta è stato disatteso, poiché,
nonostante i tempi indicati nella mozione siano abbondantemente
scaduti, nulla ad oggi è stato fatto;
ciò premesso, i sottoscritti Consiglieri regionali
Interpellano
Il Presidente della Regione e l'Assessore delegato per
conoscere:
1) i motivi e le cause dei ritardi rispetto all'impegno
assunto nella mozione approvata dal Consiglio il 26 ottobre
scorso;
2) entro quando prevedono di dare attuazione a quanto
previsto nella citata mozione.
F.to: Frassy - Lattanzi - Tibaldi
Presidente
- La parola al Consigliere Frassy.
Frassy (CdL)
- L'argomento non è nuovo, Assessore, perché
della gestione o dell'adeguamento della gestione dei controlli
all'interno della casa da gioco abbiamo avuto modo di discutere a
più riprese, esponendo a margine degli ampi dibattiti sulla casa da
gioco la problematica dei controlli. Mi preme ricordare,
nell'illustrare l'interpellanza, come il Consiglio il 26 ottobre
2006 avesse adottato una mozione dove si impegnava la Giunta entro
150 giorni da quella data a portare alla discussione delle
Commissioni consiliari competenti la problematica dell'adeguamento
dei controlli regionali. Eravamo arrivati a questa determinazione,
perché nel 2007 noi fra i tanti anniversari potremmo celebrare il
quarantennale del primo e unico regolamento di controllo del
casinò, che risale al 1967. Quaranta anni sono tanti, soprattutto
per un regolamento che adottava procedure che nel 1967 potevano
essere soddisfacenti, ma che 40 anni dopo, con l'evoluzione delle
problematiche e dei giochi stessi, sono obsolete e superate dai
tempi. Tant'è che nel 2001 la legge n. 36 all'articolo 2, comma 2,
lettera d), diceva che i rapporti fra la Regione e la nuova società
di gestione, la "Casinò S.p.a.", sarebbero stati retti da un
disciplinare, che avrebbe dovuto fra le varie questioni affrontare
anche le problematiche del servizio ispettivo regionale. Arriviamo
all'aprile 2003, con deliberazione di Giunta viene approvato questo
disciplinare che all'articolo 13 dice testualmente che le modalità
dei controlli dovranno essere previste da apposito regolamento, da
approvarsi in Consiglio regionale entro 180 giorni. Sono passati 3
anni e 8 mesi dalla deliberazione di Giunta che adottava il
disciplinare, che prevedeva i 180 giorni; nell'ottobre 2006 abbiamo
avuto modo di confrontarci in maniera sintetica, convenendo
sull'opportunità che questo impegno del disciplinare venisse
adempiuto. Voglio ricordare alcune parole significative che lei,
Assessore ha espresso.
"Il Governo..."
- lei diceva -
"... non è contrario a questo tipo di mozione"
e, rispetto
ai 90 giorni che avevamo indicato nel testo originario della
mozione, chiedeva un lasso di tempo maggiore per permettere a tutte
le parti di fare valutazioni su quali potrebbero essere le
conseguenze di modifica del regolamento, per poi parlarne in
Commissione ed era particolarmente motivato in quell'ottobre,
perché diceva:
"mi piace questo ragionamento di presentare in
Commissione il regolamento, dove poi si potrà dibatterne"
, poi
suggeriva di sostituire il termine dei 90 giorni con il 28
febbraio, ossia aggiungeva 60 giorni. Alla fine i 60 giorni in più,
che erano 4 mesi, diventano 5 mesi con 150 giorni, per cui alla
fine avevamo concordato anche il percorso in base alle esigenze che
la Giunta riteneva necessarie per poter avviare il confronto con le
delegazioni sindacali, probabilmente con la stessa S.p.a., e
portare nelle commissioni una proposta articolata di regolamento.
Mi sembra di poter dire che ad oggi non sia accaduto molto o
quantomeno non molto di significativo rispetto agli impegni che
questo Consiglio aveva richiesto alla Giunta, in particolare lei,
Assessore, che ha delega in tale materia. Di conseguenza, con
questa interpellanza ritorniamo su tale argomento perché riteniamo
che più il tempo passa più diventa urgente "porvi mano" e le
domandiamo quali sono i motivi e le cause di questi ritardi
rispetto a quell'impegno che è scaduto a marzo scorso; di
conseguenza, le chiedo anche quando pensa di poter portare in
Commissione questa proposta di regolamento, sulla quale poi
iniziare il confronto sul merito delle problematiche, che non è il
caso di affrontare nell'ambito dell'iniziativa odierna.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Ritengo che l'interpellanza dia modo
di dare contezza dell'attività effettuata da quel giorno in cui fu
approvata la risoluzione da parte del Consiglio regionale. Quella
risoluzione fu condivisa e votata convintamente, perché, di fatto,
vi erano degli impegni sanciti dal disciplinare, ma c'erano anche
delle cose che meritano di essere riconsiderate. Il disciplinare e
il regolamento sono strettamente collegati e sin da subito il
Consiglio regionale si è messo ad elaborare con i suoi dirigenti
dei documenti, che sono stati oggetto di un confronto serrato con
le organizzazioni sindacali. Le posizioni purtroppo non sono state
posizioni convergenti e rispetto ad un eventuale nuovo regolamento,
che ha dei riflessi sull'organizzazione del lavoro, ma anche sul
contratto di lavoro, sarebbe stato assurdo proporre alle
commissioni un documento che non fosse stato oggetto di un
confronto e di un responso delle organizzazioni sindacali. I
confronti che si sono susseguiti con uno scambio di reciproca
documentazione hanno generato - e a questo punto faccio un salto
per arrivare alle ultime attività - nello scorso mese addirittura
la dichiarazione dello stato di agitazione dei sindacati e dei
controllori, perché le risposte fornite dall'Amministrazione
regionale erano considerate delle posizioni del tutto
inaccettabili. Rispetto a questo tipo di posizione, vi è stato un
ulteriore incontro e ad oggi la situazione è di un verbale di un
incontro avvenuto fra la Presidenza della Regione e le
organizzazioni sindacali in cui vengono declinate alcune attività
che dovrebbero portare ad un accordo. Tale documento, sottoscritto
dalle organizzazioni sindacali e dalla Regione il 4 giugno, 2007
recita:
"Il Presidente della Regione si impegna a dare specifica
direttiva all'Agenzia regionale delle relazioni sindacali per
analizzare in contrattazione di settore la figura professionale del
controllore regionale, le sue specificità normative ed economiche.
Il Presidente della Regione propone il recupero delle figure
professionali inquadrate dalla categoria "D", attualmente non
ricoperte dalla pianta organica del personale della direzione della
casa da gioco, che prevede ad oggi il numero di 11 istruttori
amministrativi. Il Presidente della Regione e l'Assessore alle
finanze propongono, previa approvazione del nuovo disciplinare da
parte del Consiglio regionale, di procedere al riesame del
regolamento della funzione del controllo regionale. Il Presidente
della Regione, dimostrando sensibilità e attenzione alle proposte
delle organizzazioni sindacali, presentate alla sua attenzione il
28 febbraio 2007, in particolar modo ha evidenziato e concordato
sui punti relativi alla... dei regolamenti dei giochi proposti
dalla gestione, sul riconoscimento del particolare ruolo svolto dai
controllori regionali a tutela degli interessi regionali, sul
controllo delle attrezzature di gioco e sull'accesso da parte del
controllo regionale ai sistemi informatici attraverso specifiche
procedure"
.
In buona sostanza, questa è un'attività decisamente delicata che
deve essere gestita cercando il più possibile di far convergere le
varie posizioni. Questo tipo di attività e di trattativa la dice
lunga: da un lato, quelle date che abbiamo indicato erano delle
date che avremmo voluto rispettare, ci siamo impegnati per
rispettare tali date; il confronto si è dimostrato molto più
complesso rispetto alle aspettative; d'altra parte, lei ha
ricordato i 40 anni del regolamento, forse questa è un'attività non
così semplice se non si è riusciti... lei è partito correttamente
da questa legislatura, ma io ho documenti che risalgono addirittura
al 1997, dove c'è già un'istanza.
Rispetto agli impegni, mi sento di dire che non è stato perso un
giorno nel cercare di dare una soluzione. Vi è stata tutta la buona
volontà; le posizioni ovviamente sono posizioni che meritano
un'attenta analisi, perché qualsiasi tipo di modifica introduce
delle conseguenze sia operative che organizzative, ma anche
retributive ed economiche. Nel dire questo dico anche che, se gli
interpellanti ritengono, si può fare in Commissione un'audizione
con il sottoscritto e con i dirigenti regionali, in modo da darvi
contezza dei documenti e delle posizioni che ad oggi non hanno
permesso di portare un documento articolato, ma danno modo di
evidenziare le posizioni e soprattutto i maggiori oggetti del
contendere, perché, rispetto a questa organizzazione, vi sono dei
riflessi che non sono trascurabili e che coinvolgono più di un
dipartimento.
Presidente
- La parola al Consigliere Frassy.
Frassy (CdL)
- Siamo completamente insoddisfatti della
sua risposta, Assessore, e siamo anche enormemente preoccupati,
perché non è possibile che in questa Regione nulla riesca ad
accadere nei tempi non dico normali, ma quantomeno nei tempi che vi
prefissate. Se partiamo dalle strutture a servizio del turismo, e
cito l'aeroporto perché ne parleremo a breve, ci rendiamo conto che
sono almeno 25 anni che continuiamo a teorizzare un aeroporto
futuribile e siamo ancora all'"aeroclub" di un tempo. Se andiamo a
vedere quello che accade nel settore dei beni culturali, ne abbiamo
parlato ieri e mi è facile citarlo, il Parco archeologico di
Saint-Martin, sono 35 anni che è in fase di riflessione, di studio
e adesso con una fatica incredibile sta andando in cantiere una
pessima realizzazione. Se ci soffermiamo sulle problematiche della
sanità la vicenda dell'Ospedale si commenta da sola, anche qui i
tempi sono biblici. Se parliamo dell'industria e facciamo
riferimento all'"area Cogne", abbiamo tempi biblici con risultati
disastrosi. Se ci soffermiamo sulla problematica del casinò, non
riusciamo a cambiare regolamento di controllo, ma come pensa lei di
poter rilanciare l'attività della casa da gioco quando non riesce a
gestire un regolamento di controllo che è alla base di quei
meccanismi necessari per un buon funzionamento della casa da gioco?
È disarmante il fatalismo con cui affrontate queste situazioni!
Assessore, se lei è prigioniero di una cultura veterocomunista, che
è quella della concertazione, in base alla quale non fate nulla se
non avete il "placet" dei sindacati, ne prendiamo atto, ma i
sindacati hanno un ruolo e l'Esecutivo regionale ha un altro ruolo,
non potete nascondervi dietro ai sindacati, altrimenti andate a
casa, date il casinò ai sindacati e lo fate gestire a loro, che
difficilmente potrebbero fare peggio di quello che avete fatto voi
negli ultimi 10-15 anni! Lei fa bene a sentire i sindacati, li deve
sentire in ossequio a una corretta procedura dialettica fra le
rappresentanze sindacali e chi alla fine ha l'onere della
decisione: la decisione o l'assumete con l'accordo, o l'assumete
recependo le istanze sindacali, o vi assumete l'onere del governo;
di conseguenza, dovete essere in grado di dire certe volte "sì" e
certe volte "no". Non potete continuamente rimandare le decisioni
sul presupposto questa volta che sono i sindacati che vi
impediscono di procedere, tanto più che la materia dei controlli,
se è vero che può implicare dei riflessi anche sull'inquadramento
del personale, ipotizzando figure nuove, sistemisti, se vogliamo
allargare il meccanismo del controllo ai nuovi giochi
elettronici... è evidente che dovremo ipotizzare di avere dei
profili diversi nell'ambito dell'organico dei controllori
regionali.
Questo è un aspetto, Assessore, non può essere bloccata tutta la
problematica su tale vicenda, tant'è che, rispetto a quanto lei ha
detto, penso che ci siano altri documenti e in particolare il
documento del 28 febbraio 2007 esplicitato dalle organizzazioni
sindacali, sui quali penso sia necessario che qualche riflessione
venga fatta. Non so quali riflessioni abbia fatto la Giunta su
quelle richieste di nuove procedure tipo il sistema degli
audiovisivi, tipo il controllo delle attrezzature di gioco che
paradossalmente oggi sono controllate dai tecnici della società,
mentre dovrebbero essere co-controllate anche dal corpo del
controllo regionale. Sulle procedure dei rilievi che devono essere
codificate, come era una volta e come non è più oggi, prendiamo
atto che la Giunta è in attesa che i sindacati propongano non
abbiamo capito bene quale tipo di soluzione, perché le soluzioni i
sindacati le hanno proposte; che lei mi dica che in 3 anni e 8
mesi, piuttosto che negli ultimi 6 mesi la Giunta non sia riuscita
a trovare un punto di incontro e ad assumersi una responsabilità in
merito a questo argomento è la dimostrazione dell'incapacità con la
quale vi state muovendo, ma incapacità politica prima ancora che
amministrativa. Avete la difficoltà ad assumervi la responsabilità
politica di prendere delle decisioni e questo è grave, perché si
parla spesso di costi della politica, ma bisognerebbe parlare dei
danni della politica, che sono di gran lunga maggiori dei costi
della politica, perché la politica ha responsabilità di assumere
delle decisioni e ogni volta che la politica non si fa carico
dell'onere di assumere decisioni e posticipa il momento della
decisione, di conseguenza posticipa il momento dell'ottimizzazione
di quelle scelte e di quelle decisioni, la politica crea dei danni.
Lei, Assessore, in virtù della delega che ricopre, è uno dei
maggiori responsabili dei danni della politica in Val d'Aosta,
perché i conti, i danni, le finanze pubbliche della "Casinò S.p.a."
sono danni di cui prima o poi qualcuno si dovrà assumere delle
responsabilità! È facile fare come lei fa, che non risponde a
nessuno: non risponde alla "Casinò S.p.a." perché ogni 2 anni manda
a casa il "CdA" perché sono degli incapaci, ma chi li ha scelti gli
incapaci? Li ha scelti l'opposizione, li ha scelti la sua
maggioranza? Mi risulta che quelle scelte maturino neppure in
Giunta, ma in una parte della Giunta. Lei allora dovrà rispondere a
qualcuno, ma risponde a qualcuno che è in questo Consiglio o a
qualcuno che è fuori di tale Assemblea? Perché, se così è, sarebbe
interessante capire alla fine di quale fiducia gode nel gestire la
sua delega. La invitiamo allora ad uscire dal torpore, dalla torre
eburnea in cui lei si è rinchiuso, a prendere atto che la società,
e non solo la società "Casinò S.p.a.", ma la società valdostana ha
bisogno di risposte e che il casinò è una delle risposte alle quali
dobbiamo come Consiglio regionale far fronte. Come opposizione ci
facciamo carico di stimolare una risposta, ma vediamo che lei ha
eretto "un muro di gomma" dove molte volte anche dicendo "sì" e
prendendo degli impegni pubblici in aula alla fine è inconcludente
nelle determinazioni politiche. Per l'ennesima volta, Assessore, la
stimoliamo a farsi carico delle sue responsabilità, anche perché
prima o poi qualcuno gliene chiederà il conto e può essere che il
conto - Assessore, lo prenda con benevolenza - possa essere anche
non solo un conto politico, perciò la sollecitiamo nuovamente a
muoversi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK