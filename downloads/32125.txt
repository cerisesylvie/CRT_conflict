Consiglio Regionale della Valle d'Aosta - Oggetto del Consiglio n. 943 del 17 dicembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 943 del 17 dicembre 2009 - Resoconto
OGGETTO N. 943/XIII - Interpellanza: "Situazione gestionale
della società Compagnia Valdostana delle Acque".
Interpellanza
Premesso
che la Compagnia Valdostana delle Acque (CVA)
è una società per azioni controllata dalla Regione tramite Finaosta
S.p.A.;
Considerato
che da diversi mesi gruppi di dirigenti,
funzionari e consulenti dell'azienda citata si recano ripetutamente
in Cina per visionare macchinari, apparecchiature e materiali da
acquistare e impiegare presso gli impianti valdostani;
Appreso che, in questi giorni, è in atto la settima missione
in Estremo Oriente, della quale farebbero parte tre
persone;
Appreso altresì che CVA si sarebbe impegnata ad acquistare
macchinari cinesi - prodotti che peraltro non risultano essere
all'avanguardia tecnologica in questo settore - per circa 15
milioni di euro tramite una società genovese di
import-export;
Rilevato che serpeggiano un certo malcontento e una
comprensibile preoccupazione tra le maestranze in merito alla
conduzione aziendale;
ciò premesso, i sottoscritti Consiglieri regionali
Interpellano
il Presidente della Regione per sapere:
1) chi sono le tre persone che compongono questa settima
missione in terra cinese e quali ruoli o incarichi svolgono
nell'ambito di CVA;
2) se corrisponde al vero l'ipotesi di impiegare i macchinari
cinesi di cui in premessa e, in particolare, un gruppo di
generazione (alternatori, turbine, comandi) in fase di consegna per
la centrale di Champagne II, i cui impianti sono funzionanti e sono
stati revisionati nel 1995 e nel 2004: in caso affermativo per
quali ragioni CVA ha deciso di sostituire questi impianti anziché
altri che risultano più obsoleti;
3) sempre in riferimento alla domanda precedente, se è vero
che il gruppo di generazione di cui si è prevista la sostituzione
sarebbe in procinto di essere rottamato per una cifra irrisoria
(circa 20 mila euro);
4) se corrisponde al vero l'attribuzione di premi sostanziosi
(circa 50 mila euro) ad alcuni dirigenti che hanno partecipato a
più riprese a queste missioni e se sia intenzione del Presidente
della Regione, in quanto titolare delle "partecipazioni regionali",
di consentire la prosecuzione di questo andamento aziendale
disinvolto e di discutibile efficacia.
F.to: Tibaldi - Lattanzi
Président
- La parole au Conseiller Secrétaire
Tibaldi.
Tibaldi (PdL)
- È un argomento che non è una novità,
visto che pare che ci sia un'attrazione fatale per questo paese
dell'Estremo Oriente in CVA; di conseguenza, Presidente, siamo
costretti a tediarla con queste esplorazioni in terra d'Oriente,
giunte ormai alla settima missione, quindi noi le chiediamo conto
di cosa succede, qual è la nuova vocazione di CVA.
È vero, la Cina ha interessi diversi, è un paese grande, è un
paese in forte fase di emergenza sullo scenario mondiale. È
altrettanto vero che certe politiche di investimento e commerciali
che stanno portando avanti in CVA destano qualche perplessità.
Adesso, ironia a parte, perché fa sorridere la questione, ma ci
dobbiamo mettere un po' di ironia altrimenti ci sarebbe da
rattristarsi, giungono diverse informazioni di disagio e
preoccupazione soprattutto dalle persone che vi lavorano da anni, e
penso che lei abbia avuto occasione di cogliere questa
preoccupazione. Preoccupazione da persone che hanno una certa
professionalità e che si manifestano allibite di fronte a delle
decisioni fatte dal vertice dirigenziale di CVA che dovrebbe
distinguersi per scelte qualificate da un punto di vista tecnico;
invece sembra che ciò non avvenga. Questo esempio che abbiamo
voluto portare con questa interpellanza che è particolarmente
dettagliato - ripeto, non è la prima, ma è la terza interpellanza
che facciamo su questo argomento -, crediamo che sia illuminante.
Sono decisioni che appaiono tecnicamente ingiustificabili ed
economicamente incomprensibili e adesso cercherò di spiegare
perché, entrando nel dettaglio tecnico, fermo restando che non sono
uno specialista del settore, ma che è diritto-dovere di ogni
consigliere informarsi di quello che accade ed istruire le proprie
iniziative con riferimenti più precisi.
Dunque, abbiamo evidenziato che CVA è andata in Cina per
acquistare macchinari, attrezzature ed impianti e una delle prime
debolezze che appare agli occhi è che, al di là dell'operazione
divisione di ordine, di acquisto, che immagino sia in fase di
perfezionamento o si sia appena perfezionato, è stata poi nominata
una società tedesca per controllare e collaudare i prodotti
acquistati. Allora, andiamo in Cina e poi ci andiamo tramite una
società intermediaria genovese, ad acquistare prodotti, macchinari
per l'idroelettrico e poi nominiamo una società tedesca per
controllare e collaudare ciò che abbiamo acquistato. Si compra in
Cina, ma i cinesi producono e i tedeschi devono verificare la
qualità e la sicurezza del prodotto in oggetto: questo comporta
in primis
una contraddizione - tanto valeva comprare dai
tedeschi, prima osservazione elementare che può fare una persona
qualunque - e poi, soprattutto, si tratta di nominare il consulente
che deve verificare se il prodotto acquistato presso il venditore
ha le corrispondenze tecniche di sicurezza e di qualità previste.
Prima osservazione.
Nel giugno 2009 è stata bandita una gara europea da CVA per
individuare il miglior fornitore di questi macchinari, la gara è
andata deserta perché le ditte europee che hanno partecipato si
sono ritirate di fronte a dei requisiti tecnici molto rigidi che
erano stati fissati nel bando. Le ditte concorrenti, con un senso
di responsabilità, hanno fatto un passo indietro: CVA chiede delle
specifiche tecniche estremamente elevate, quindi gli europei fanno
un passo indietro... gara deserta! Si procede quindi per interpello
diretto, individuando una società genovese, tal WaterGenPower, sono
andato a vedere su Internet chi è WaterGenPower ed è una società
nella cui homepage campeggia la scritta "Una società giovane, ma
con cuore antico", 30 anni... questa è diventata il tramite con i
fornitori cinesi. Innanzitutto ammettono che sono giovani,
immaginiamo che comunque un po' di esperienza ce l'abbiano, però
tutta l'esperienza che risiede in CVA è stata accantonata per
dedicarsi a questa società esterna.
Sembra che questa società esterna abbia un capitale sociale che
sia inferiore al 20 percento della commessa ordinata da CVA, che
ammonta a 15.800.000 di euro, quindi noi compriamo materiale dalla
Cina per questo importo. Altro dubbio: come è possibile che ci
affidiamo ad una società con capitale sociale minimo rispetto
all'operazione che è stata posta in essere. Fra l'altro sembra che
CVA abbia già anticipato un acconto di circa 3.000.000 di euro a
fronte di cosa? c'è un progetto? boh... non si direbbe, però il
Presidente non so se risponderà anche a queste osservazioni. Ecco,
noi nell'illustrazione noi vorremmo dare un quadro d'insieme di
quello che abbiamo acquisito facendo un'istruttoria abbastanza
approfondita, poi ovviamente lei risponderà alle domande, perché ci
può dire: ci sono 4 domande, io rispondo a quelle domande. Però le
diamo qualche elemento in più di conoscenza, che forse già
possiede, ma è indispensabile saperlo.
Un altro dubbio che sorge spontaneo, di fronte a questa gara che
va deserta perché le ditte europee fanno un passo indietro, in
quanto i requisiti tecnici del capitolato sono troppo rigorosi...
c'è da chiedersi: ma questi requisiti tecnici verranno rispettati
dal fornitore cinese? Anche perché quando si parla di Cina, con
buona pace del progresso economico che la sta caratterizzando, del
PIL che cresce a ritmi del 9-10 percento annuo, con l'esplosione
dei prodotti che riesce a dissipare su tutto il mercato globale,
sappiamo che quando parliamo di prodotti cinesi, parliamo di
prodotti scadenti e che non seguono determinate normative di
sicurezza e di qualità. Tanto per fare un esempio, cito i
giocattoli dei bambini: quante volte anche la televisione ci
ammonisce richiamando la nostra attenzione su certi giocattoli
fabbricati in Estremo Oriente perché possono essere pericolosi per
i materiali utilizzati! Non dico che sia così per i prodotti
dell'idroelettrico, però quando si parla di "Cina", di "prodotto
cinese", che sia l'abbigliamento o i giocattoli, per fare degli
esempi, non è che siano prodotti che spiccano per qualità! Speriamo
che le specifiche tecniche che erano richieste nel bando non siano
state ignorate o derogate solo perché si è proceduto per interpello
diretto.
Sembrerebbe anche che, con riferimento alle caratteristiche
tecniche della girante - che è quella ruota con le pale che
raccoglie l'acqua, il cui giro serve per generare l'energia
elettrica -, si prediliga un prodotto a fusione monolitica, che è
un prodotto obsoleto nel 2010, rispetto a quello a disco forgiato
che è ormai utilizzato ovunque in Europa. Lei, Presidente, mi dirà
che sono questioni tecniche, è vero, ma sono questioni che pesano
16.000.000 di euro e devono dare delle garanzie di funzionalità e
di sicurezza, ma questo è un elemento sul quale lei potrà fare
qualche approfondimento.
Nella Champagne II, che è la centrale oggetto dell'intervento di
ristrutturazione e d'innovazione, le giranti attualmente in
funzione su una turbina sono state installate nel 2004 da una ditta
che si chiama Vatech e sono già del tipo forgiato, quindi sono più
sicure e performanti rispetto a quelle cinesi che le sostituiranno
che, se del tipo monolitico, sono invece meno moderne.
Un altro esempio tecnico che è opportuno fare riguarda
l'involucro della girante, ovvero il coperchio: anche questo e i
suoi supporti sarebbero realizzati in ghisa, una lega che sappiamo
appartenere al passato. Una volta c'erano le pentole in ghisa, le
attrezzature in ghisa e anche gli involucri delle giranti in ghisa;
materiale non più utilizzato da anni, poiché poco elastico e, in
caso di spaccatura, potrebbe risultare molto pericoloso anche per
chi lavora nelle vicinanze. Domanda: non è che le specifiche
tecniche rigorosamente previste nel bando siano state
successivamente adeguate per il mercato cinese? Quindi, sulla base
di queste prime informazioni - poi avrò ancora 10 minuti di tempo
nella replica - noi le poniamo 4 domande che non sto a ripetere,
perché sono sufficientemente chiare nel documento che è stato
allegato.
Président
- La parole au Président de la Région,
Rollandin.
Rollandin (UV)
- Grazie al collega Tibaldi che, ben
supportato dai tecnici CVA, sta diventando un esperto! Io rispondo
volentieri a tutte queste domande. Il fatto è che... si parlassero
in CVA fra il tecnico che fa queste domande e che è a due porte dal
responsabile, forse si capirebbero meglio, perché io rispondo
adesso alle domande, poi sul tipo di girante, siccome non è
chiesto, io sul tipo forgiato o sul tipo monolitico mi permetto di
dire che non rispondo immediatamente, direi delle stupidaggini; non
vorrei adesso passare per il tecnico di giranti, perché qui girano
tante cose... Spero che questa produca energia riutilizzabile,
rispetto alle altre giranti che molte volte girano a vuoto! Al di
là di questo cercherò di dare risposte puntuali alle domande, al di
là di queste considerazioni che il collega mi passerà.
Per quanto riguarda la prima domanda: "chi sono le tre persone
che compongono in terra cinese la missione, quali ruoli e incarichi
svolgono nell'ambito CVA", si segnala che la delegazione in visita
tecnica di novembre dal 24 al 4 dicembre, era formata dal direttore
gestione impianti e dal responsabile esercizio impianti ingegneria
(uno dei tre non è andato, sono andati in due).
Secondo punto:
"se corrisponde al vero l'ipotesi di impiegare
i macchinari cinesi di cui in premessa e, in particolare, un gruppo
di generazione... in fase di consegna per la centrale di Champagne
II, i cui impianti sono funzionanti e sono stati revisionati nel
1995 e nel 2004: in caso affermativo per quali ragioni CVA ha
deciso di sostituire questi impianti..."
; con riferimento a
questo punto si segnala che CVA ha un contratto per la fornitura ed
installazione di 3 gruppi di generazione per la centrale di
Champagne II stipulato a seguito di una gara d'appalto indetta allo
scopo, contratto che prevede anche l'impiego di macchinari di
produzione cinese.
Entrando nel merito della fornitura, si è specificato che le
turbine sono progettate e costruite secondo consolidati standard
universalmente riconosciuti a livello internazionale e che CVA ha
avuto modo di verificare. I materiali sono gli stessi utilizzati in
Europa, mentre alcuni dettagli, ad esempio coperchio superiore
delle turbine a cui faceva riferimento per quanto riguarda la
ghisa, sono fabbricati secondo tradizionali e pregiati metodi
costruttivi che, in Europa, sono stati abbandonati per ragioni di
costo. I generatori sono progettati e costruiti presso la stessa
azienda che fornisce le turbine, rispondono anch'essi a consolidati
criteri di progettazione. In particolare, il metodo utilizzato
prevede l'impiego di sistemi di isolamento facilmente manutentibili
direttamente in centrale. Questa caratteristica purtroppo non trova
più riscontro presso i costruttori europei, i quali preferiscono,
sempre per ragioni economiche, un sistema integrato di isolamento.
Questo sistema ha il difetto di costringere ad eseguire eventuali
riparazioni non in centrale, ma in officina, con conseguenti
aumenti del periodo di fuori servizio del gruppo con un notevole
danno economico per il gestore per mancata produzione, oltre ai
maggiori oneri per smontaggio, trasporto e rimontaggio. Credo che
questo sia un aspetto piuttosto consistente, perché quando ci sono
i periodi di manutenzione superiori alla norma c'è una perdita di
esercizio piuttosto rilevante. Il sistema di comando e controllo
della centrale verrà fornito ed installato da una multinazionale
con sede in Europa, leader a livello mondiale nel proprio
campo.
La ragione per cui CVA ha deciso di rinnovare il macchinario
rotante e il sistema di controllo di questo impianto, è da
ricercarsi nell'obsolescenza tecnica e nel grado di usura del
macchinario stesso, nonché nella possibilità di accedere al
meccanismo di incentivazione economica dei certificati verdi.
Infatti i lavori elettromeccanici eseguiti nell'ormai lontano 1995,
e poi nel 2004, hanno interessato parti di impianto non oggetto
dell'attuale fornitura, ad esempio trasformatori, stazione esterna
e valvole rotative, oppure altre parti come il sistema di
automazione che non sono più rispondenti allo standard adottato da
CVA. Inoltre i recenti lavori di rinnovamento della condotta
forzata e del canale derivatore, lavori svolti in questi anni,
resisi necessari a causa del normale degrado dovuto all'uso,
possono essere considerati una prima fase di rifacimento
dell'intero impianto che si completa con la sostituzione del
macchinario rotante, configurando una situazione di rifacimento
parziale che consentirà di accedere ad un cospicuo recupero
economico mediante i certificati verdi.
Per quanto riguarda il punto 3:
"sempre in riferimento alla
domanda precedente, se è vero che il gruppo di generazione di cui
si è prevista la sostituzione sarebbe in procinto di essere
rottamato per una cifra irrisoria..."
, si segnala che i gruppi
di generazione composti da 2 turbine ed un alternatore ciascuno,
non appaiono più utilizzabili per le ragioni di usura sopra citate.
Si è quindi deciso di fare contrattualmente carico al fornitore di
tutti gli oneri relativi allo smantellamento ed al trasporto; il
valore del rottame è stato stimato dall'azienda in 52.000 euro che,
al netto dei costi forfettari per le attività di cui sopra
(smantellamento e rimozione), porta a un saldo netto attivo di
22.000 euro.
Con riferimento al punto 4:
"se corrisponde al vero
l'attribuzione di premi... ad alcuni dirigenti che hanno
partecipato a più riprese a queste missioni..."
, si segnala che
quanto riportato non corrisponde al vero.
Per le altre osservazioni che sono state fatte, io, rispetto ai
prodotti, mi permetto di dire che le valutazioni fatte, come il
collega sa, sono essenzialmente di ordine economico, relative a
prodotti che hanno le stesse caratteristiche. Condivido le
affermazioni che sui prodotti cinesi molto spesso ci sono delle
situazioni di qualità che sono dubbie, qui la differenza di valore
è tale per cui è giusto che precauzionalmente ci sia una
certificazione ulteriore della qualità del materiale fatto con
analisi specifiche, come sta facendo questa ditta tedesca, per
essere sicuri al 100 percento che quello che si va a pagare
corrisponda a tutti i criteri, che - ripeto - sono mantenuti.
Purtroppo c'è un'azione che sta succedendo anche in altri settori,
là dove purtroppo la concorrenza è minima, perché adesso le società
che producono questi impianti hanno avuto una crescita esponenziale
di richieste, hanno alzato i prezzi e hanno delle consegne
lunghissime, poiché ormai sia l'ENEL che le società private
Sorgenia, EDF, che hanno spinto molto sul settore idroelettrico...
ci sono richieste altissime; ad esempio la società Vatech, che è
stata menzionata, ha dei tempi di consegna lunghissimi, per cui
anche questo influisce sull'esigenza di poter recuperare le
forniture in tempi brevi, perché questo comporta la possibilità di
utilizzo con una produzione che inizia molto prima.
Sugli altri temi più tecnici non sono in grado di rispondere.
Prendo atto e spero che il dialogo riprenda fra gli interessati in
CVA e che possano avere le informazioni necessarie. Grazie.
Président
- La parole au Conseiller Secrétaire
Tibaldi.
Tibaldi (PdL)
- Vede, Presidente, questa questione non va
personalizzata, non dobbiamo confrontarci come se CVA fosse una
cosa sua e io sono lì a verificare, insieme al mio gruppo, se lei
sta facendo le cose come si deve... no! CVA è una cosa di tutti, è
una società valdostana alla quale tutti quanti teniamo. D'altronde
lei, Presidente, lo sa, perché grazie a questa interpellanza è
riuscito a strapparsi un applauso caloroso nell'ultima giornata
della comunicazione in CVA... giusto? Così mi è stato riferito,
anche perché di fronte ad un mormorio diffuso da parte delle
maestranze su certe scelte aziendali, mi è giunta informazione che
anche lei abbia stroncato in maniera decisa determinate scelte e
ovviamente non è che le abbia accolte
tout court
come
qualcuno vorrebbe far sembrare!
Non è un caso, infatti adesso faccio anche un riferimento a
quello che sto dicendo, che le persone che compongono questa
settima missione sono state 3, forse qualcuno non rientrava nel
contesto aziendale, ma in un contesto familiare che immagino sia
poi stato pagato per conto proprio, però le persone che si sono
recate in Cina sono 3 e la quarta che doveva andare in Cina non è
andata, perché ha rinviato la visita a fine gennaio 2010, quindi
c'è un'ottava missione in procinto di essere organizzata: questa è
un'informazione che penso che anche a lei sia stata riferita.
D'altronde anche lei, durante l'assemblea annuale in CVA, ha
definito il "Trio Lescano" queste persone che si sono recate in
Cina e che è opportuno che il "Trio Lescano" smetta di fare delle
esplorazioni in terra orientale. Questo è auspicabile, perché dopo
tanti viaggi penso che uno possa anche formare una decisione
definitiva in merito.
Per quanto riguarda la seconda risposta, che è quella più
corposa, lei ha sottolineato ancora una volta che ci sono ragioni
di costo che hanno portato CVA a finire in Cina, non ragioni di
qualità e di sicurezza o di performance tecnologica, ma di costo. E
questo non è un fatto secondario, si fa un ragionamento meramente
economico che, speriamo, non sia poi a detrimento dei rendimenti,
della qualità e della sicurezza. C'è da dire che anche l'accenno
che lei ha fatto ai certificati verdi è un po' uno specchietto per
allodole, perché se si fanno i conti in proiezione sugli
investimenti fra interessi e flussi di cassa che ovviamente devono
essere spalmati su un periodo di tempo più lungo, si vede che i
margini di guadagno su 20 anni sono piuttosto ridotti.
Lei parlava anche di prodotti standardizzati; la Cina ci offre
prodotti standardizzati; mi risulta, qui sarà opportuno che le
"porte tecniche" - come le chiama lei - tornino a comunicare,
perché il discorso è, sì, tecnico, ma ha anche dei riflessi
politici, in quanto CVA è una controllata al 100 percento dal
sistema regionale... dicevo, sui prodotti standardizzati,
sembrerebbe che sono prodotti copiati dai tedeschi sulla base di
taglie ben precise. Nel caso di Champagne II sono stati ordinati
giranti e gruppi per 3,1 metri cubi di portata, quando la portata
attuale con la nuova condotta, sempre su Champagne II, è di 3,2
metri cubi; quindi anziché un incremento nello sfruttamento, avremo
una leggera riduzione in termini di kilowatt prodotti e anche di
soldi incassati.
Voglio ripetere che la centrale è stata rifatta nel 1995 e con
essa gli alternatori e i servizi ausiliari, che nel 2004 sono stati
rifatti i comandi oleodinamici e, secondo lo standard tecnico,
questo impianto avrebbe una vita utile di 25 anni, e ovviamente con
il macchinario cinese verrà completamente sostituito. Ci risulta
che ci siano altri impianti più obsoleti nelle centrali disseminate
sul territorio valdostano, però evidentemente questi impianti non
sono stati presi in considerazione dai dirigenti.
Per quanto riguarda la terza risposta, lei ha confermato che
vengono ricavati dalla rottamazione di un impianto funzionante
21.900 euro, lei ha detto 22.000 euro; è un impianto funzionante
che genera energia idroelettrica e che sta producendo centinaia di
migliaia di euro annualmente. Ci sembra un insulto al valore
economico, visto che i ragionamenti vengono ponderati su base
economica di quello che noi dismettiamo rispetto a quello che noi
acquistiamo; piuttosto che dismetterlo per una cifra da
rottamazione che non ha nemmeno questo valore la rottamazione,
minimo dovrebbe essere quintuplicata, regaliamolo ad un paese del
terzo mondo, facciamo più bella figura anche in termini di
immagine, a chi deve produrre energia elettrica. Anche qui, chi ha
peritato questi valori di un impianto che non è lì, accantonato in
un magazzino... ma è funzionante, è una turbina che funziona e
viene dismessa per 21.900 euro. La compriamo noi; forse noi, come
gruppo PdL, potremmo fare un investimento nel settore, 21.900 euro
ne valgono la pena... faccio una proposta in aula ai miei
colleghi.
Per quanto riguarda la quarta risposta, lei dice non corrisponde
al vero; a noi, invece, risulta che sia vero. Per carità, non
vogliamo entrare nel merito; sembrerebbe che ad una persona siano
stati riconosciuti 35.000 euro di bonus di produzione perché i
viaggi in Cina hanno comportato sacrificio della famiglia, tempo
libero e pessima nutrizione, oltre ai viaggi scomodi, e ad un
altro, invece, 15.000 euro. Lei dice che questa notizia non
corrisponde al vero; noi ne prendiamo semplicemente atto e non
aggiungiamo nulla, ma di fatto è così.
A conclusione della replica, le voglio solo far notare che
un'importante società di produzione di impianti idroelettrici, la
Voith Hydro europea, ha fornito questa estate ai cinesi un super
impianto tecnologico che è stato installato sul Fiume Giallo per
una potenza di 714 megawatt (la notizia è su Internet, poi le
lascio una copia); paradossalmente i cinesi vendono tecnologia a
noi valdostani e noi europei esportiamo tecnologie innovative,
moderne, performanti e di sicurezza ai cinesi! È naturale che
qualche dubbio ci resti, forse non solo a noi, ma anche a chi
lavora in CVA, che per anni si è formato sotto quella grande
società che era l'ENEL e che oggi vede umiliate delle potenzialità
a scapito, con tutto il rispetto dell'Estremo Oriente e dei cinesi
che ci vendono forse materiali che non sono all'altezza di quella
che potrebbe essere la produzione idroelettrica valdostana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK