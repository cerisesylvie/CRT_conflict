Consiglio Regionale della Valle d'Aosta - Oggetto del Consiglio n. 1546 del 26 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1546 del 26 maggio 2022 - Resoconto
OGGETTO N. 1546/XVI - Interrogazione: "Andamento delle
iscrizioni all'Università della Valle d'Aosta".
Bertin (Presidente) -
Punto n. 26. Risponde l'assessore
Caveri.
Caveri (AV-VdA Unie) -
Il tema proposto è un tema
interessante e devo dire che, proprio in occasione del Consiglio
dell'Università delle scorse ore, si è sviluppato su questo un
dibattito legato in parte a decisioni più amministrative che
didattiche, cioè alle azioni di spostamento, quindi agli acquisti
necessari per consentire l'apertura della quasi conclusa nuova sede
dell'Università presso la ex Caserma Testafochi; in effetti, questa
questione dei numeri non è una questione banale a fronte
dell'investimento che è stato fatto e anche naturalmente degli
investimenti che dovranno essere fatti per il completamento del
campus.
Devo dire che anche in questa occasione, lo dico proprio in
premessa, si è scelta la strada di aprire un dibattito anche presso
la società civile rispetto agli obiettivi e fare un po' una sorta
di punto a capo partendo anche dal presupposto, lo dico sempre,
della diminuzione dei bambini che avremo, quindi di potenziali
allievi della nostra Università, e sapendo che o avremo un impatto
più forte di internazionalizzazione e di attrattività
dell'Università, oppure è vero che questo gioco dei numeri che
adesso andrò a dettagliare è in qualche maniera una questione seria
da affrontare.
Naturalmente io mi rifaccio a dati che sono stati acquisiti
dall'Università.
Il dato relativo alle iscrizioni ai corsi di laurea e di laurea
magistrale dell'Università della Valle d'Aosta mostra dall'anno
2000-2001, anno di istituzione dell'Ateneo, un incremento
progressivo sino al 2010-2011, particolarmente significativo nei
primi anni e più contenuto negli anni successivi.
A partire dall'anno 2011-2012 c'è stata una graduale diminuzione
che si è attestata negli ultimi anni poco sopra le mille unità,
scendendo per la prima volta sotto tale quota nel corrente anno
2021-2022; quanto sopra in generale, mentre la rappresentazione più
dettagliata dell'evoluzione degli scritti necessiterebbe di tempo,
quindi rinvio a un'apposita tabella e a dei grafici che le farò
consegnare, perché è del tutto evidente che altrimenti mi metto a
citare dei numeri e facciamo confusione.
Una risposta significativa rispetto alla seconda domanda può
essere fornita limitando brevemente l'analisi ai seguenti due
diversi periodi temporali: confronto fra l'anno con maggior numero
d'iscritti, come ho detto 2010-2011, e quello con minor numero
d'iscritti: 2021/2022.
Il numero d'iscritti totale è passato da 1.244 a 927, con una
differenza di 317 iscritti pari a una diminuzione del 25%.
Questo necessiterà, come dicevo, di ulteriori approfondimenti,
perché è chiaro che c'è stato questo boom a cui poi è seguita
questa situazione di décalage.
Dall'anno 2016-2017 al 2020-2021, mi limiterei quindi agli
ultimi anni, il numero di iscritti è stato sostanzialmente stabile
in quanto è osservabile una flessione del 2%, pertanto nei suddetti
anni non è osservabile una sensibile diminuzione. Cioè nel 2016,
2017, 2020 e 2021 c'è una sorta di assestamento.
È da segnalare una particolare flessione dell'11% avvenuta in un
solo anno, 2020-2021, rispetto al 2021-2022; peraltro occorre
attendere, per valutare questa flessione, anche con riferimento al
complesso dell'Università, l'entità dell'impatto connesso al Covid
e alle modalità emergenziali di erogazione della didattica.
Quando c'è stato il Covid, si vede che le persone si sono un po'
liberate e hanno avuto più tempo libero, ed essendo le lezioni
erogate anche on line, c'è stato un boom di cui quest'anno invece
prendiamo il rinculo, cioè molte persone erano a casa, si sono
iscritte all'Università, hanno frequentato i corsi dando gli esami
on-line e quindi c'è stata una specie di facilità, tanto che nella
discussione che è emersa, si è aperto un grosso dibattito nel
Consiglio dell'Università della Valle d'Aosta dicendo: "Ma dessimo
anche una connotazione più on-line", qualcuno del corpo accademico
è intervenuto dicendo: "Per carità", devo dire il Sindaco di Aosta
che è anche professore dell'Università, ha detto: "No, l'Università
deve essere un luogo fisico e non può essere un luogo
virtuale".
Terza domanda: sulla base di quanto anzidetto, ribadisco che non
è possibile affermare la presenza di una sensibile diminuzione
d'iscritti negli ultimi anni e comunque bisogna, in maniera più
approfondita di quanto possiamo fare qui, e lo possiamo fare ad
esempio in Commissione, poterne contestualizzare le cause.
Il calo d'iscritti, di 317 iscritti, pari al 25% fra l'anno con
maggior numero di iscritti a quello con il minore cui ho accennato,
è spiegato addirittura nella misura dell'80% dalla scelta che fu
fatta di disattivare due corsi di laurea. Il primo è il corso di
laurea in Scienze dell'educazione: nell'anno 10-11 contava 150
iscritti, nell'anno 21-22 solo tre in conclusione di carriera,
anche se poi su Scienze dell'educazione dobbiamo riflettere per la
semplice ragione che in questo momento - chi si occupa della scuola
lo sa - abbiamo un surplus.
Noi quest'anno lo abbiamo attivato con 25 posti, però i concorsi
che sono stati fatti e la diminuzione demografica rischiano di
creare delle illusioni, quindi si tratta veramente di pensare a
come rimodulare questa facoltà.
Poi ci fu il corso di laurea specialistica magistrale in
Psicologia che andava fortissimo all'inizio, poi c'era una
tipologia di persone anche un po' attempate che decidevano di
diventare psicologi, e nel 2010-2011 aveva 106 iscritti, nel
2021-2022 solo due in conclusione di carriera. Questo è un dato,
anche di abbandono, che fa riflettere.
Sulla base dei documenti di programmazione dell'epoca, la
disattivazione di entrambi i corsi era stata necessaria in quanto
il Consiglio dell'Università aveva valutato non sostenibile
finanziariamente la loro offerta formativa, in particolare sotto il
profilo di reclutamento del personale per i requisiti minimi di
docenza, perché poi quando tu attivi un corso universitario, devi
avere i professori, e il giorno in cui tu lo dovessi disattivare
non è neanche così banale il loro reimpiego.
Per ciò che concerne il corso di studi in Scienze
dell'educazione, il corso è stato disattivato perché poi è nato il
ciclo unico in Scienze della formazione primaria, che è quella
appunto sulla quale dobbiamo riflettere.
Non solo, ma se si esclude il corrente anno accademico
2021-2022, quindi si fa un confronto più significativo sempre a
partire dal 2010-2011 ma sino al 2020-2021, e se per lo stesso
periodo si analizza l'evoluzione dell'offerta formativa in termini
di numero di corsi di studio attivati, si arriva a ulteriori e
interessanti considerazioni, ossia il calo diminuisce a 205
iscritti pari al 16%, percentuale che rimarrebbe comunque
significativa, ma i corsi di studio triennali di Scienze
dell'educazione e magistrale di Psicologia non sono stati più
attivati rispettivamente nel 2011-2012, 2012-2013; ciò ha causato
il correlato e inevitabile calo di iscritti, potendosi dunque
limitare l'analisi agli altri corsi di studio, storici rimasti o
nuovi attivati, essendo registrato un incremento di 46
iscritti.
Le lascio poi lo scritto, perché già io leggendo ho difficoltà,
quando l'ho letto la prima volta, l'ho dovuto rileggere.
Risulta opportuno segnalare ancora che oltre l'offerta di corsi
di laurea e laurea magistrale che non ha purtroppo registrato
nell'ultimo decennio sviluppi in termini numerici, l'Ateneo ha
sempre garantito, anche in risposta a specifiche esigenze del
territorio, l'attivazione di ulteriori percorsi formativi che non
sono inclusi negli scritti; glieli lascio, sono corsi manageriali:
corso di formazione per la sanità, educatore professionale, tutta
una serie di cose che io le lascio per ragioni di brevità.
Infine nel campo della ricerca, con riferimento alla valutazione
dell'ANVUR, a esito del processo di accreditamento periodico
dell'Ateneo che si è concluso positivamente lo scorso anno, nel
confermare la soddisfazione per i riscontri ottenuti sul versante
delle attività didattiche dei servizi amministrativi di supporto
agli studenti, si precisa che ci sono state delle criticità
rilevate sul versante della ricerca che non attengono alla quantità
e ai prodotti della stessa, bensì alla necessità di strutturare
maggiormente l'attività di definizione, gli obiettivi ed il
monitoraggio dei risultati ottenuti, anche rafforzando le strutture
preordinate a tale attività.
In sostanza si fa la ricerca ma non lo si viene a sapere. Questa
è l'accusa principale dell'ANVUR.
Le fornisco, vista la complessità, sia la tabella, sia il testo
della mia risposta.
Presidente -
Per replica, la consigliera Minelli.
Minelli (PCP) -
Grazie, Assessore, per la risposta molto
articolata e soprattutto per il documento che vorrà fornirmi,
perché effettivamente era denso.
Colgo anche favorevolmente la sua disponibilità a fare un
passaggio in Commissione, perché questo è un argomento sicuramente
di grande interesse per tutti.
Abbiamo presentato l'interrogazione, poi ovviamente i dati che
lei ci ha fornito sono quelli dell'Università e alcuni sono
disponibili anche sui siti, quindi alcune cose c'erano, abbiamo
guardato anche il sito di Almalaurea per confrontare, però è anche
vero che questi dati non sono forniti in modo omogeneo e
complessivo, quindi diventava difficile evincere dall'andamento
delle iscrizioni di riflesso la situazione di salute del nostro
Ateneo. Siamo convinti che qualsiasi valutazione del presente e
soprattutto dell'organizzazione futura dell'Università debba
passare anche, e non solo ovviamente, attraverso un'analisi delle
iscrizioni che, come lei ha confermato, sono in calo e soprattutto
se facciamo riferimento a quel 25%, poi lei ci ha anche spiegato
che se controlliamo tutto è un 16 per gli anni presi in
considerazione, quelli più recenti, però è un calo di cui non si
può non tener conto.
Tra l'altro segnalo che c'è un'anomalia, lei mi ha fornito un
dato che io non conoscevo: 927 iscritti per questo anno accademico;
sul sito del Miur risultano 1.003 iscrizioni, quindi c'è qualche
cosa che non funziona, ma verificheremo.
Sulla questione delle cause, lei ha spiegato: la chiusura di
alcuni corsi, la non attivazione di altri eccetera eccetera; quello
che ci poniamo come interrogativo è anche questo: possono esserci
anche altre cause per quanto riguarda soprattutto l'attrattività
degli studenti da fuori Valle?
Penso per esempio che abbiamo un solo corso di laurea
magistrale, questa è una cosa su cui bisognerà riflettere perché le
lauree triennali sono state importanti, e lo sappiamo, perché hanno
contribuito a un miglioramento del livello di preparazione di studi
degli studenti valdostani, ma anche di quelli fuori Valle, però io
credo che attrarre studenti da oltre Pont-Saint-Martin, significa
avere anche dei corsi di laurea magistrale interessanti.
Potrebbe essere un'altra causa quella della tipologia dei
singoli insegnamenti, ma anche l'assenza di uno studentato o
comunque di soluzioni abitative adeguate anche dal punto di vista
economico.
Credo che in un'analisi approfondita delle criticità della
nostra realtà universitaria, varrà la pena di fare una valutazione
a tutto tondo.
Riguardo alla questione della ricerca, lei ha detto che l'ANVUR
non ha i risultati delle attività di ricerca, è anche vero però che
il bilancio dell'Università è di circa 10 milioni, il finanziamento
della Regione è di circa 7, ci sono degli Atenei simili al nostro
che hanno dal 50% al 100% in più di risorse.
Io credo che molto, come lei ha spiegato, vada per gli stipendi,
per le spese fisse, quindi rimarrà anche poco per la ricerca.
Al di là della non precisa valutazione dei risultati, credo che
ci sia anche questa criticità.
C'è poi un terzo elemento che, secondo noi, dovrebbe essere
preso in considerazione insieme alle due prime missioni
dell'Università, cioè la didattica e la ricerca. La terza missione
è il rapporto che ogni Ateneo instaura con il proprio territorio di
riferimento.
La presenza dell'Università della Valle d'Aosta ha aumentato
nella regione il numero di primi laureati in famiglia, lo sappiamo
e questo è molto importante, sia pure con una laurea triennale e
anche un livello più generale dell'istruzione, però bisogna fare
probabilmente un salto di qualità migliorando il livello della
nostra offerta.
Secondo noi, ci sono due criticità principali alla base della
situazione: una è la mancanza di un progetto più chiaro e definito,
di una
mission
per l'Università, bisogna infatti decidere se
ci accontentiamo di una buona didattica triennale oppure se vale la
pena prevedere il completamento della formazione fuori Valle o far
sì che il nostro Ateneo locale abbia delle lauree magistrali e dei
dottorati; la seconda è l'incertezza dei finanziamenti che non
consente, credo, un'efficace programmazione dell'attività didattica
e di ricerca.
Lei Assessore aveva già detto, rispondendo a un'interpellanza
del collega Sammaritani, il 14 gennaio 2021, che era opportuno-
fatti salvi i problemi della pandemia, che in effetti ci sono stati
- fare in primavera una sorta di consultazione pubblica, e l'ha
detto anche in apertura del suo intervento.
Io credo che sia davvero opportuno fare questo e coinvolgere,
come diceva lei, tutta la società su una valutazione della nostra
Università e del suo futuro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK