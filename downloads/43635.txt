Consiglio Regionale della Valle d'Aosta - Oggetto del Consiglio n. 856 del 22 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 856 del 22 settembre 2021 - Resoconto
OGGETTO N. 856/XVI - Interrogazione: "Mancata partecipazione
delle massime cariche regionali alla celebrazione eucaristica di
San Grato."
Bertin (Presidente) -
Punto n. 13 all'ordine del giorno.
Per la risposta, il Presidente della Regione ne ha facoltà.
Lavevaz (UV) -
Vorrei rassicurare fin da subito il
collega Distort sul fatto che sia io che il presidente Bertin
conosciamo bene il ruolo e l'importanza del santo Patrono della
nostra Diocesi, per tutta la Diocesi e di conseguenza per tutte le
nostre parrocchie e quindi anche la sua importanza dal punto di
vista culturale, storico e anche sociale.
Il caso ha voluto che quest'anno, nei primi giorni di settembre,
sia io che il presidente Bertin, ci trovassimo fuori Valle per
alcuni giorni di vacanza. Nel caso del presidente Bertin qualche
giorno di vacanza in Catalogna, che ha coinciso anche con alcuni
impegni istituzionali. Nel mio caso, i primi giorni di settembre
erano quelli che avevo deciso di passare insieme alla famiglia,
giorni che poi si sono ridotti a essere tre giorni nei quali non mi
sono recato in ufficio, perché tra giunte e tavoli prefettizi alla
fine la settimana che avevo previsto si è ridotta a tre giorni, uno
di questi giorni era proprio, il giorno di San Grato nel quale ero
fuori Valle. Mi è dispiaciuto non essere presente alla festa
patronale, mi ero anche premurato di avvisare monsignor Vescovo nei
giorni precedenti del fatto che non sarei stato presente,
scusandomi, essendo comunque molto dispiaciuto di questo fatto che
è stato anche causato da una serie di coincidenze stante che
eravamo tutti e due fuori Valle.
Presidente -
Per la replica il consigliere Distort.
Distort (LEGA VDA) -
Grazie per la risposta, che fra
l'altro contiene la spiegazione per entrambe le figure apicali.
Vorrei comunque ricordare - non c'è bisogno, però è necessario -
che esistono i vicepresidenti, tanto per la Presidenza del
Consiglio quanto per la Giunta. Però non è mia intenzione svolgere
il ruolo del grillo parlante, anche perché tra l'altro ha fatto una
brutta fine, così come non voglio neanche abbassarmi alla dinamica
che abbiamo già visto in azione nel 2018 quando, per l'assenza
dell'allora presidente Spelgatti all'edizione della Rencontre
Valdôtaine, l''opposizione aveva fatto fuoco e fiamme per
stigmatizzare questo atteggiamento, senza peraltro riconoscere che
proprio in quell'occasione tutto l'intero gruppo consiliare Lega
era presente, oltre alle autorità di maggioranza.
Non è nel mio stile raccontare polemiche in quest'aula, tuttavia
è fuori da ogni dubbio che l'assenza dei due presidenti della
maggioranza alla celebrazione di San Grato, patrono della Diocesi
di Aosta, è un atto che stona. Quando parlo di presenza, parlo
ovviamente anche della possibilità di essere sostituiti e
rappresentati. È vero, c'era vicino a me al banco: è arrivato
l'assessore Guichardaz, ritengo più per questione personale, per
partecipazione personale che non istituzionale, anche perché, non
per evidenziare una questione che avrà sicuramente le sue
spiegazioni, ma l'arrivo è avvenuto a celebrazione già iniziata e
quindi questo dimostra ancora di più che non era presente per via
istituzionale, ma per via di una coscienza che, per amicizia, io
riconosco nella sua persona.
L'assenza, tra l'altro, a fronte dei contributi invece di altre
istituzioni, che evidenzia ancora di più questo vuoto che si è
creato, vuoto istituzionale. Per esempio la Polizia ha provveduto a
fornire due rappresentanti della Polizia a cavallo: questo è stata
un po' una sorta di contributo, un regalo del Questore. Lo dico non
tanto per lodare il fatto che merita lode, ma per rappresentare
proprio lo stile con cui chi ha partecipato ha cercato di dare il
suo contributo.
Scopo invece di questa interrogazione è ribadire e porre di
nuovo l'accento sul fatto che la partecipazione a un evento
religioso che riguarda l'intera diocesi non è un atto di formalismo
e neanche di sudditanza della vita civile alla sfera religiosa, ma
è affermazione del principio di laicità. Questo deve essere chiaro
per chi ci governa: il principio di laicità è saper riconoscere la
struttura genetica della propria comunità agli effetti della sua
storia, della sua cultura, in una parola della sua anima
collettiva; è estremamente importante. Questa non è una riflessione
intellettuale, perché da qui discende il disegno di società che noi
abbiamo in testa. Ma soprattutto in questo periodo, in un'epoca
come la nostra nel quale assistiamo a un sistematico smontaggio e
annullamento dell'identità, in nome di un globalismo che oltre a
essere commerciale è fondamentalmente culturale, finalizzato a
generare una società liquida e confusa, senza più miti e priva
quindi di ogni riferimento superiore, è estremamente importante che
avvengano dei gesti, perché l'albero si riconosce dai suoi frutti.
Ricordo, proprio per la concretezza di una sana sociologia, sana
antropologia e sana politica, che negare la discendenza dal sacro
non equivale a indebolire la dimensione religiosa, ma equivale a
indebolire la comunità, e con questa le persone che la compongono.
Allora, o la comunità la si costruisce o la si smonta, perché non
esistono situazioni di neutralità. Permettetemi, questo è il mio
contributo al Governo della Regione perché la Regione merita
questo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK