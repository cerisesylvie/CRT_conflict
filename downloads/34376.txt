Consiglio Regionale della Valle d'Aosta - Oggetto del Consiglio n. 2162 del 11 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2162 del 11 gennaio 2012 - Resoconto
OGGETTO N. 2162/XIII - Reiezione di risoluzione: "Iniziative
per ridurre le tariffe sulle autostrade valdostane".
Risoluzione
II Consiglio regionale della Valle d'Aosta/Vallée
d'Aoste
Preso atto che a decorrere dal 1° gennaio 2012 il pedaggio
delle autostrade valdostane è aumentato del 14,17% nella tratta da
Aosta a Courmayeur, gestita da RAV e dell'11,75% nella tratta da
Aosta a Quincinetto, gestita da SAV;
Rilevato che le tariffe erano state riviste al rialzo in modo
altrettanto pesante nel 2011;
Ribadita l'importanza strategica dell'autostrada per tutta
l'economia valdostana e, in particolare per quella che fa capo al
turismo;
Considerato che l'autostrada è sempre più utilizzata
dall'utenza valdostana per raggiungere i servizi concentrati presso
la città di Aosta;
Appurato che è già previsto il pedaggio gratuito, a totale
onere della Regione Valle d'Aosta per residenti e non, nel tratto
Aosta est e Aosta ovest, limitatamente alla funzione di
tangenziale;
Appurato altresì che sono stati introdotti sconti del 50% per
pendolari-lavoratori e professionisti nelle tratte da Courmayeur a
Pont-Saint-Martin, a totale onere della Regione Autonoma Valle
d'Aosta;
Tenuto conto delle risultanze dei lavori della Commissione
consiliare permanente "Affari generali" in merito alla Petizione
per la riduzione dei pedaggi sull'autostrada
Courmayeur-Aosta-Pont-Saint-Martin, nelle quali si auspicava una
tempestiva risposta dell'Anas in merito alla richiesta di una
riduzione del 50% degli aumenti previsti;
Constatato che i cittadini valdostani sono costretti a pagare
una tariffa altissima sia direttamente sia indirettamente
attraverso il "rimborso" degli sconti a RAV e SAV ad opera della
Regione Autonoma Valle d'Aosta, e che tali oneri cresceranno
sensibilmente nel 2012;
Impegna
La Giunta regionale
- a sollecitare una ferma presa di posizione ai rappresentati
della Regione Autonoma nei CdA di RAV e SAV contro aumenti
superiori all'inflazione programmata;
- a rivedere il sistema di sconti in modo da allargare a
tutti i valdostani il diritto a formule di sconto e introducendo il
limite del reddito per il beneficio.
F.to: Donzel - Rigo - Carmela Fontana - Chatrian - Patrizia
Morelli - Bertin - Giuseppe Cerise
Presidente
- La parola al Consigliere Donzel.
Donzel (PD)
- Grazie Presidente.
Il dibattito è stato anticipato sui social network, perché
qualcuno ha ritenuto opportuno precisare che questo tipo di
risoluzione è un semplice spot della minoranza. Voglio ricordare a
questa persona che milita in una maggioranza che essa stessa ha
promosso una raccolta firme per una proposta di legge di iniziativa
popolare e, con altre forze politiche, ha sostenuto addirittura
l'acquisto della maggioranza delle quote azionarie dell'autostrada,
quindi il dibattito è più che mai aperto, e credo che la sede
migliore per farlo sia il Consiglio regionale. Quindi non è che
solo le forze di maggioranza hanno titolo a dire la loro su questo
argomento, credo che sia anche legittimo da parte delle forze di
minoranza proporre una riflessione. La riflessione si rende
necessaria perché, al di là degli aumenti riscontrati, della loro
esosità, che è stata riconosciuta non solo da noi forze di
minoranza, ma credo da tutti, perché molti soggetti della
maggioranza ritengono che questi aumenti siano particolarmente
onerosi, siano un colpo duro per noi...la riflessione si rende
necessaria perché c'era stato un sollecito da parte della
Commissione permanente "Affari generali", che aveva affrontato
questo dibattito ed aveva deciso di chiedere una risposta all'ANAS
in tempi brevi, ma questa risposta non è arrivata e sono arrivati
prima gli aumenti.
Ci fosse qui il Presidente ci direbbe: "noi stiamo alacremente
lavorando". È chiaro che l'obiettivo per la maggioranza è lavorare
alacremente per arrivare almeno a gennaio 2013, qualche mese prima
delle elezioni, e dire: guardate, tutte le autostrade italiane
aumentano e noi, invece, aumentiamo di meno. Certo, un bel
trucchetto! Prima salassiamo per due-tre anni i valdostani, poi
l'anno delle elezioni
coup de théâtre
, gli aumenti sono
contenuti! Ho tirato il collo al cavallo, l'ho dissanguato prima e
poi, nell'anno delle elezioni, posso fare la figura: "guarda quanto
è stata incisiva la nostra azione di maggioranza", e riempire di
titoloni le pagine dei giornali! Nel frattempo, però, veniamo da
due anni di rincari terribili a cui si aggiunge la terribile era
della crisi economica che stiamo vivendo; quindi questa è la
condizione in cui ci troviamo a vivere.
L'altra cosa che non è abbastanza chiara nell'opinione pubblica
è che coloro che godono di sconti o che non pagano, come può
succedere al turista straniero che usa la tangenziale Aosta
est-Aosta ovest, lui non paga, ma il contribuente valdostano paga,
cioè non è che si circola gratis sulla tangenziale, bensì è la
Regione che versa alle società RAV e SAV - di cui riversa una parte
anche a sé stessa - il costo di quel passaggio gratuito, anche se
il turista è belga, rumeno, e quant'altro. Quindi è il valdostano
che paga, ma lì è una necessità che serve a decongestionare il
traffico della città di Aosta, pertanto i valdostani saranno ben
contenti di pagare con le loro tasse il fatto che decongestioniamo
dal traffico la città di Aosta.
Diverso è il valdostano che dice: "io pago le tasse per fare lo
sconto a chi, pendolare o professionista, usa l'autostrada".
Siccome questo lo avevo già introdotto nella discussione della
petizione ed il Presidente aveva obiettato che non era quella la
sede - non è mai la sede per parlarne, ma prima o poi ci sarà una
sede dove parlarne! -, il ragionamento che facciamo ora è: quando
noi, del Partito Democratico, sostenemmo che l'erogazione del
bon chauffage
avrebbe dovuto tenere conto del reddito,
sembravamo degli eretici. Il
bon chauffage
fu erogato a
tutti il primo anno, dopodiché fu la maggioranza a decidere di
erogarlo in funzione del reddito. Non viviamo in tempi di vacche
grasse per cui anche persone che hanno 100.000 euro di reddito
all'anno beneficiano di
bon chauffage
, gratuità,
eccetera...cioè: chi ha un certo reddito perché deve beneficiare di
uno sconto, quando il pensionato ed il cittadino normale non
accedono a questo sconto? È una contraddizione, bisogna mettere
mano al sistema degli sconti stradali e cercare di favorire di più
le fasce deboli che utilizzano l'autostrada. Che senso ha che una
persona con un reddito alto non paghi l'autostrada, se la paga il
pensionato che prende 417 euro al mese? Non ha senso! Quindi, come
per il
bon chauffage
, la nostra sollecitazione va nella
direzione: uno, di una presa più ferma da parte dei consiglieri che
ci rappresentano nei Consigli di amministrazione, volta a contenere
questi sconti non solo nel solito anno meraviglioso delle elezioni
che è il 2013, ma negli anni che precedono e che seguono, cioè non
solo sgambare il passaggio elettorale; due, serve un ripensamento
sul sistema degli sconti, perché sarebbe curioso che - come oggi ha
dimostrato la collega Fontana - si tagliassero dei servizi nel
settore della sanità e poi spendessimo dei soldi per consentire ai
dirigenti di viaggiare gratuitamente in autostrada!
Presidente
- Dichiaro aperta la discussione generale. Se
non vi sono richieste di intervento, chiudo la discussione
generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente.
Cercherò di utilizzare un'espressione che ha utilizzato molto
bene il collega Laurent Viérin, cercherò di mettere ordine alla sua
rappresentazione. Al di là dell'informazione che ci ha dato, che su
Internet qualcuno le ha detto che questa è una speculazione dal
punto di vista politico, con molta pacatezza chiederei che i suoi
pensieri di "speculazione politica", che dimostrano probabilmente
di far parte del suo patrimonio, non li trasferisse ad altri,
perché nessuno di noi ha mai parlato di attività pre-elettorali, ha
mai immaginato delle attività di questo genere. Quindi, per
correttezza, chiederei che le sue affermazioni o siano motivate
oppure, essendo gratuite, siano ritirate, perché se lei immagina
che attorno a questi tavoli ci siano delle persone che speculano
sulla crisi per fare campagna elettorale, ebbene, io respingo con
fermezza questo suo pensiero, che appartiene a lei, ma non
appartiene a noi!
Dopodiché, nell'ambito delle risoluzioni mi permetterà di
suggerirle, non per fare il censore, ma per correttezza, di
prepararle meglio, e soprattutto di introdurre delle affermazioni
vere, perché in caso contrario la gente rischia di essere
disorientata. Mi spiego meglio. Da quello che voi scrivete:
"appurato altresì che sono stati introdotti sconti del 50
percento per pendolari-lavoratori e professionisti nelle tratte da
Courmayeur a Pont-Saint-Martin, a totale onere della Regione
Autonoma Valle d'Aosta"
, le dico che è falso! Se lei avesse
partecipato ai lavori della commissione, a cui probabilmente ha
partecipato, o non ha seguito, oppure le è sfuggito qualcosa,
perché il 50 percento dello sconto è a totale carico della società,
quindi non c'è alcuna erogazione da parte dell'Amministrazione
regionale! Sulla parte della tangenziale, anche lì, abbiamo la
copertura di un terzo: un terzo è a carico dell'Amministrazione
regionale e due terzi sono a carico delle società, quindi il
panorama degli sconti che sono stati ottenuti è questo.
Dal punto di vista del miglioramento dell'azione che la
Presidenza della Regione in particolare e poi tutte le forze di
maggioranza stanno facendo, non hanno aspettato la vigilia delle
elezioni, perché nel 2007 lo sconto era del 20 percento e, in virtù
dell'attività corale che è stata fatta, è stato portato al 50
percento, ma non alla vigilia delle elezioni! È un'azione che noi
sentiamo, quindi al di là di queste questioni la risoluzione non
aggiunge nulla a quello che viene già fatto oggi dalle forze di
maggioranza.
Siamo assolutamente consapevoli del fatto che il problema delle
autostrade, del carovita è un problema che hanno le nostre famiglie
e che cerchiamo di risolvere, c'è un'attività costante. E, anche
lì, nell'ambito delle attività, quando cerco di fare dei
ragionamenti faccio sempre delle analisi comparative; non mi pare
che in altre regioni ci siano degli sconti così importanti per i
residenti, non mi sembra che lei possa trovare in altre situazioni
degli sconti così importanti, per cui dovrà dare atto che
l'attività fatta dall'Amministrazione regionale è particolarmente
efficace ed efficiente. Le faccio anche notare che purtroppo gli
aumenti previsti non sono legati a delle politiche particolari
dell'ultima ora, ma sono dei piani finanziari che sono stati
approvati
in illo tempore
, e credo che voi abbiate tutti gli
strumenti per capire i piani finanziari approvati negli anni. Mi
pare che avevate addirittura dei rappresentanti nei Consigli di
amministrazione, quindi sicuramente questi piani finanziari li
conoscete meglio di noi!
Abbandonata la dialettica politica, credo che il lavoro fatto
dalla commissione sia abbastanza soddisfacente, che può essere
questa la soluzione, senza richiedere delle vetrine, e rispetto a
questo pensiero vi chiediamo di ritirare la risoluzione; in caso
contrario, il voto della maggioranza sarà un voto contrario.
Presidente
- La parola al Consigliere Donzel.
Donzel (PD)
- Naturalmente mi scuso se ho sostenuto
alcune inesattezze, ma quella dell'un terzo che è previsto per il
tragitto è assolutamente una
gaffe
da parte mia e l'ammetto
senza alcuna esitazione. Ma vorrei permettermi, visto che lei è
stato così gentile da ricordare il ruolo di altri soggetti nei
Consigli di amministrazione, e naturalmente l'autostrada costa così
cara per colpa del Partito Comunista e dei Comunisti che sono
stati...
(interruzione dell'Assessore Marguerettaz, fuori
microfono)
...ci consenta, Marguerettaz, lei ha detto: avete più
responsabilità voi, rivolgendosi a me, come a dire: l'Union
Valdôtaine non conta nulla nei Consigli di amministrazione, è lì di
passaggio, sono stati ancora una volta i Comunisti a mettere queste
tariffe, ad approvare questi piani faraonici...è un po' una
soluzione di quel tipo. Visto che lei è molto più puntuale di me,
quello che non ha riportato qui è quanti siano i soggetti che
beneficiano degli sconti, visto che aveva tutti questi dati, e se
il principio che stiamo sostenendo del consentire non solo ad una
fascia di persone di accedere all'autostrada con gli sconti sia un
principio che la maggioranza condivide.
Lei mi dice: "abbiamo fatto tantissimo"...però, mi consenta, io
l'ho appreso in commissione che c'erano dei professionisti che
beneficiavano degli sconti; è un principio valido, il
professionista lavora ed è giusto che abbia degli sconti, ma mi
dovrebbe spiegare perché avete pensato alla categoria dei
professionisti e non alla categoria dei pensionati...sempre
valdostani, e sempre residenti, sono! Nessuno ha messo in dubbio
che avete lavorato, ma lei non dice quanti sono questi beneficiari
e mi sembra siano una fetta non così significativa della
popolazione.
L'altra questione che rimane di una certa gravità è che esistono
fasce deboli che devono usare l'autostrada, e su questo lato noi
facciamo pressione politica perché si modifichino le cose. Siete
così bravi che siete riusciti a portare dal 20 al 50 percento lo
sconto...bene, allora continuiamo su quella strada e non vedo
perché lei debba essere infastidito se si chiede che altre fasce di
reddito siano coinvolte nel meccanismo dello sconto! Penso
soprattutto ai più deboli, a quelli che magari essendo disoccupati,
non avendo un lavoro, ma dovendo usufruire di servizi che sono
collocati nella città di Aosta, a questo tipo di servizio devono
ricorrere, perché non voglio, qui, tirare fuori quali sono gli
altri mezzi di trasporto che funzionano così bene in Valle d'Aosta
e che alle volte obbligano tutti ad usare l'autostrada...questo è
il principio della risoluzione!
Presidente
- Pongo in votazione la risoluzione in
oggetto:
Consiglieri presenti e votanti: 29
Favorevoli: 7
Contrari: 22
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK