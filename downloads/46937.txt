Consiglio Regionale della Valle d'Aosta - Oggetto del Consiglio n. 3285 del 9 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
COMMERCIO
Fiere, mostre e mercati
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3285 del 9 febbraio 2024 - Resoconto
OGGETTO N. 3285/XVI - Ritiro di mozione: "Allestimento di uno
stand dell'Ente Parco Naturale Mont Avic alle prossime edizioni
della Fiera di Sant'Orso di Donnas".
Bertin (Presidente) -
Punto n. 93. Il Consigliere Brunod
si è prenotato, ne ha facoltà.
Brunod (RV) -
Come tutti sappiamo, dal 19 al 21 di
gennaio 2024 si è svolta con grande successo la Fiera di Sant'Orso
di Donnas, alla quale hanno partecipato circa 400 artigiani.
Tenuto conto che, come viene anche riportato all'interno del
sito della Fiera Sant'Orso di Donnas, "La Fiera di Donnas, nata per
la vendita degli attrezzi agricoli, costruiti durante l'inverno, si
è trasformata nel tempo nella vetrina dell'artigianato tipico e
della tradizione della Valle d'Aosta".
Ammirando le diverse opere esposte, è possibile ancor oggi
trovare oggetti utili per la vita quotidiana, quali rastrelli,
ceste, cucchiai, sabot, gli zoccoli in legno, ma soprattutto è
l'occasione per meravigliarsi di fronte a vere e proprie opere
d'arte create da artisti valdostani.
La scultura sul legno fa da padrona, ma negli ultimi anni sono
apparsi nuovi materiali lavorati quali la pietra ollare, il ferro
battuto, il cuoio e la tessitura dei drap, di dimensioni più
ridotte rispetto a quella aostana.
La Petite Foire di Donnas è un'occasione imperdibile per
rivivere le tradizioni e i saperi di un tempo in un'atmosfera
intima e impregnata di storia.
Ricordiamo che il 28 maggio 2021 è stato approvato, con
deliberazione del Consiglio d'Amministrazione dell'Ente Parco Mont
Avic, il regolamento d'uso del marchio di certificazione di qualità
del Parco naturale Mont Avic.
Nella parte delle premesse del regolamento, viene riportato
quanto segue: "Il marchio di certificazione, oggetto del presente
regolamento, è uno strumento d'identificazione che l'Ente Parco
intende assegnare coerentemente agli indirizzi normativi,
pianificatori e gestionali vigenti a operatori appartenenti ai
settori della ricettività alberghiera ed extra-alberghiera della
ristorazione, ai servizi turistici, dell'artigianato,
dell'agroalimentare e agli esercizi commerciali di vicinato, che
svolgono la loro attività nei Comuni riportati nell'allegato A del
presente regolamento e che s'impegnano in un percorso di qualità e
rispetto dell'ambiente, per garantire ai fruitori di beni e servizi
la provenienza dal territorio del Parco o dai territori limitrofi,
la sostenibilità delle lavorazioni, un'accoglienza all'insegna del
rispetto per l'ambiente, oltre che della cortesia delle tradizioni
locali, ove vi siano ampliamenti territoriali dei confini del
Parco, come recentemente vi è stato.
I confini comunali di nuovi Comuni, ricompresi in tale
ampliamento, sono da considerarsi automaticamente inseriti
nell'allegato A del presente regolamento.
Il Parco naturale Mont Avic considera inoltre il marchio di
qualità un importante strumento per la promozione dello sviluppo
economico e sociale del territorio in quanto favorisce la creazione
di valore aggiunto dei prodotti e dei servizi, stimolando e
rafforzando la creazione di reti e collaborazioni fra gli operatori
del territorio e contribuendo alla tutela delle risorse ambientali
e culturali.
Il Parco, attraverso la promozione e la diffusione del marchio
di qualità, intende far convergere, verso un'unica direzione
comune, tutti i produttori ed erogatori di servizi locali
attraverso criteri di qualità ambientale, condivisi e controllati
alla fonte e migliorare gli standard di sostenibilità ambientale e
di valorizzazione delle risorse del territorio, dare maggiore
visibilità alle produzioni e ai servizi attraverso una
comunicazione uniforme, dare garanzie ai consumatori e ai fruitori
dei servizi favorendo l'accesso a prodotti di origine controllata e
a basso impatto ambientale.
Evidenziamo che all'articolo 5 del regolamento sono riportati i
seguenti obiettivi e finalità del marchio: "Il Parco intende,
attraverso il marchio: promuovere e certificare le produzioni e i
servizi presenti sul territorio, valorizzandone le qualità ai fini
di aumentare il livello qualitativo dell'offerta turistica e
produttiva del territorio e di garantire la salvaguardia del suo
ambiente naturale; garantire i consumatori che fruiscono di beni e
servizi del territorio, favorendo l'accesso ai servizi di prodotti
a minor impatto ambientale, rispettosi del territorio e delle
tradizioni locali anche realizzate con modalità innovative;
incentivare l'imprenditoria locale a produrre beni e servizi in
modo sostenibile nei confronti dell'ambiente; semplificare le
attività di promozione, attraverso la valorizzazione di un'immagine
unitaria che l'utente finale possa riconoscere quale indicazione
della qualità dell'offerta del territorio; creare maggiore valore
aggiunto dei prodotti dei servizi e, in ultimo, stimolare e
rafforzare la creazione di reti e collaborazioni con gli operatori
del territorio e sinergie con altre istituzioni nazionali e
regionali.
Ricordiamo che attraverso la deliberazione della Giunta
regionale n. 794/2018, è stato approvato il Piano di gestione
territoriale del parco ai sensi delle leggi regionali 10 agosto
2004 n. 16 e 21 maggio 2007 n. 8, dove - tra le finalità del Piano
- si apprende che - oltre a rispondere alle finalità specifiche,
adesso attribuite dalla legge regionale - si propone come strumento
di raccordo tra le politiche di salvaguardia delle risorse naturali
e le più ampie strategie di valorizzazione del territorio e
dell'economia locale promosse da altri enti e soggetti
istituzionali e privati.
Inoltre, sempre nella parte introduttiva del Piano, vi è
riportato il seguente passaggio: "Il ruolo del Parco, per lo
sviluppo locale della Bassa Valle": il Parco intende contribuire in
modo attivo allo sviluppo del territorio dell'economia della Bassa
Valle e dell'intera Valle d'Aosta, mettendo a disposizione il suo
potenziale di attrattività turistica e di capacità di attività
didattiche e scientifiche nel quadro di piani e programmi che
coinvolgono sia i Comuni delle Vallate centrali, sia le Valli di
Champdepraz e di Champorcher. Il Parco costituisce, per l'intera
Regione Valle d'Aosta, un centro di competenze, esperienze e
conoscenze nella gestione delle risorse naturali, che può
alimentare circuiti virtuosi nel settore della ricerca scientifica,
della didattica e della comunicazione ambientale.
Nello specifico, il Parco intende partecipare a tavoli di
lavoro, oggetti integrati, programmi di sviluppo dal settore
agricolo a quello turistico, mettendo a disposizione in ciascuna
iniziativa i propri mezzi, le proprie risorse, le proprie
competenze, sempre nel rispetto delle finalità istituzionali e
senza un aggravio dei costi complessivi di gestione.
Ricordiamo che il 27 novembre 2021 vi è stata, presso il Centro
visitatori di Covarey nel Comune di Champdepraz, la consegna
ufficiale del marchio di certificazione di qualità del Parco ai
primi diciotto operatori economici che hanno aderito
all'iniziativa.
Ovviamente dopo questi primi diciotto, se ne sono aggiunti
ulteriori dieci ai quali credo debba ancora essere ufficialmente
consegnato il marchio di qualità.
Tenendo conto che si tratterebbe di replicare quanto è già stato
fatto nel mese di ottobre 2023, in occasione dell'evento Marché au
Fort, dove per la prima volta è stato allestito anche uno stand
espositivo dell'Ente Parco Mont Avic, riteniamo che potremmo
intraprendere un percorso che permetta di avere alla Fiera di
Sant'Orso di Donnas anche la presenza di uno spazio espositivo di
promozione e valorizzazione del Parco del Mont Avic, in modo
particolare per quanto riguarda la comunicazione e promozione del
recente oggetto marchio di certificazione di qualità e riteniamo
che possa essere un'azione che integri maggiormente l'offerta della
manifestazione e soprattutto permetta di far conoscere a numerosi
visitatori e turisti presenti le meravigliose qualità del Parco
Mont Avic e dei relativi progetti realizzati o in corso.
Si impegnano quindi gli Assessori competenti ad avviare le
necessarie interlocuzioni con gli organizzatori della Fiera di
Sant'Orso di Donnas e con l'Ente Parco, con l'obiettivo di valutare
la possibilità d'individuare uno spazio espositivo per
l'allestimento di uno stand dell'Ente Parco durante le prossime
edizioni della Fiera di Sant'Orso di Donnas.
Presidente -
Apriamo la discussione generale. La
discussione generale è aperta. Chi vuole intervenire in discussione
generale si prenoti. Si è prenotato il consigliere Distort.
Distort (LEGA VDA) -
Ringrazio il collega Brunod per aver
esposto temi assolutamente importanti e condivisibili per
l'economia della Valle d'Aosta, infatti
nulla quaestio
assolutamente sulla dignità della Fiera, sia nell'edizione di
Aosta, sia nell'edizione di Donnas,
nulla quaestio
sulla
vetrina che queste due grandi opportunità storiche danno al nostro
tessuto economico, al nostro tessuto di attività tradizionale, e
nulla quaestio
sulla visibilità che sarebbe importante per
il Parco del Mont Avic in quanto promotore del territorio.
Colgo l'occasione di questo spazio d'intervento per chiedere dei
chiarimenti, quindi, collega Brunod, le pongo dei quesiti a cui
sicuramente potrà rispondere, perché dal testo della mozione e
anche dall'esposizione, c'è qualcosa che mi risulta poco
chiaro.
Mi spiego: per quale motivo si chiede, attraverso lo strumento
della mozione, che il Governo regionale avvii interlocuzioni con
l'Ente Parco del Mont Avic e con il comitato organizzatore de la
Foire de Saint Ours di Donnas, nelle finalità di promuovere in
particolare il territorio della Bassa Valle? Io ho letto sulla
mozione che lei ha riportato molto chiaramente il discorso del
regolamento, del marchio di certificazione, e quindi di quella
mission, che è espressa in modo molto articolato, del parco del
Mont Avic esattamente per valorizzare il territorio.
È il Parco del Mont Avic che è il soggetto che si è assunto
l'incarico e ha espresso, nella sua mission, la valorizzazione del
territorio.
Allora dico: se è vero che il marchio di certificazione di
qualità del Parco Mont Avic è uno strumento costituito nel 2021 per
la promozione dello sviluppo economico e sociale del territorio
della Bassa Valle in tutte le sue realtà, allora significa che
l'Ente Parco è strutturato per gestire sé stesso e per gestire i
vari meccanismi di promozione del territorio con tutti gli elementi
necessari, in prima persona, con gli Enti locali, con
l'Amministrazione regionale, con il Comitato della Foire.
Mi sembra che dovrebbero essere invertiti i ruoli, cioè ha tutti
gli elementi e tutti gli strumenti alla visione di Parco del Mont
Avic per operare quest'iniziativa in perfetta autonomia, perché
così come è messa - mi permetta - verrebbe da pensare un po' due
cose, o che bisogna stimolare a livello di Governo regionale
attraverso questa mozione la sensibilità dell'Ente Parco, come se
l'Ente Parco non avesse sufficiente sensibilità per attivare
un'iniziativa in modo autonomo in tal senso, oppure magari la
sensibilità ce l'ha ma non ha gli strumenti per farlo, non è
strutturato per farlo, e allora mi verrebbe da dire: allora questo
marchio di certificazione, tutta questa codifica, questa
definizione di un regolamento che individua esattamente una
posizione cardine del Parco del Mont Avic nell'ambito della
valorizzazione del territorio, è soltanto un qualcosa di fittizio,
non è strutturato per operare questo rapporto in prima persona.
Allora a questo punto il Parco del Mont Avic avrebbe bisogno di
una sorta di aiuto, di un curatore d'interessi, di uno sponsor, di
un tutore.
Insomma, è ovvio che non è così, perché questa sarebbe una
visione diminutiva del ruolo del Parco, cioè vorrebbe dire che il
Parco ha bisogno che ci sia qualcuno che in Consiglio regionale si
alzi in piedi e porti avanti un'iniziativa che dica al Governo:
"Ascoltate, prendete interlocuzioni con il Parco e con il Comitato
della Foire e fate in modo che ci sia questo punto d'incontro
perché questo serve a promuovere il territorio", ma questo dovrebbe
essere già il Parco che lo fa, e poi mi viene anche da dire: ma
questa visione per cui è il Governo regionale che deve prendere le
redini di andare a chiamare e interloquire con il Parco e con il
comitato organizzatore della Foire e dire: "Adesso noi abbiamo
questo progetto, vogliamo che ci sia questo spazio all'interno
della Foire in cui il Parco abbia il suo spazio, il suo ruolo e
voi, comitato organizzatore, cercate di trovare questo spazio", mi
sembra un po' una sorta d'interferenza, mi sembra un po' uno
scavalcamento anche della volontà dell'Ente Parco, mi sembra
riduttivo nei confronti della capacità di operare dell'Ente Parco
e, infine, mi sembra un po' una visione che è anche un po'
socialista, cioè: è il Governo regionale che deve intervenire per
gestire queste dinamiche per cui realtà che escono da questa
visione di controllo governativo hanno tutta la capacità, tutta
l'autonomia e tutte le risorse per poter operare di propria
iniziativa.
Io le chiedo se può chiarire questi aspetti, perché messa così,
non me ne vogliano i sottoscrittori della mozione - uso proprio
l'espressione di rispetto - ma mancano degli elementi per rendere
la mozione significativa dal punto di vista dell'attività dell'Aula
consiliare e quindi in questi termini noi ci asterremo.
Presidente -
Altri in discussione generale? Non vedo
altre richieste, chiudiamo la discussione generale. La discussione
generale è chiusa. Per il Governo, replica l'assessore Sapinet, ne
ha facoltà.
Sapinet (UV) -
Si parla di Foire e si parla di Mont Avic,
artigianato e ambiente, quindi andremo in tandem, io con il collega
Bertschy.
Dal 2018 al 2021 l'Ente Parco ha intrapreso tutta una serie di
attività di animazione, di confronto con gli operatori economici,
anche del territorio limitrofo all'area protetta e il tutto si è
concretizzato in quello che è lo sviluppo del marchio qualità del
Parco naturale del Mont Avic - che il collega Brunod conosce bene
essendo stato anche amministratore comunale del Comune di
Champderaz - un marchio - ha ben specificato il collega Brunod -
che ha anche un obiettivo, quello di un'offerta turistica
sostenibile con i primi diciotto operatori che hanno ottenuto
l'assegnazione del marchio, quindi adottano politiche di sviluppo
sostenibile e attenzione alle problematiche ambientali, attività
che sono tutte concordate con il Parco con cui intrattengono un
dialogo e un confronto costante, grazie anche a dei finanziamenti
ottenuti: partecipando a un bando CRT, l'Ente Parco ha recentemente
dato avvio a nuove attività per consolidare ed estendere
quest'importante risultato raggiunto, il marchio di qualità.
Direi che il 2023 è stato un anno strategico, importante per il
Parco naturale del Mont Avic e per l'ente che lo gestisce. Vi sono
stati vari passaggi che abbiamo anche discusso e affrontato sia in
Aula che in Commissione: l'ampliamento da parte del Parco sul
territorio di Fénis; il sostegno normativo legato all'ampliamento
della pianta organica e alle deroghe assunzionali; il sostegno
economico con l'aumento del trasferimento da parte della Regione;
il rinnovo del CdA con il nuovo mandato per il Presidente, il dott.
Bolognini, che insieme al suo staff e insieme al direttore, Daniele
Stellin, che è stato nominato nel 2022, lavorano con grande
competenza e grande professionalità ma soprattutto - e lo dico con
cognizione di causa avendo vissuto l'Ente Parco sia da Assessore
all'agricoltura prima ma in quest'ultimo anno con un confronto
importante e continuo, direi con grande passione, ed è questo a
volte che fa la differenza; si è andati avanti con le nuove
procedure concorsuali che seguono l'adeguamento della pianta
organica, quindi azioni concrete come la determina del 22 di
dicembre del 2023, dove l'ufficio direzione ha fatto un servizio di
supporto alle attività di consolidamento ed estensione del marchio
di qualità dell'Ente gestore del Parco naturale del Mont Avic e sua
registrazione finale nell'ambito dell'omonimo progetto.
Un'attività quindi che continua e che noi continuiamo a
sostenere, un sostegno che c'è stato, che c'è e che sicuramente ci
sarà.
Nel corso del 2024 dunque il Parco procederà con l'assegnazione
del marchio anche a nuovi operatori, andando a includere anche
coloro del Comune di Fénis che sono interessati, aumentando sia il
numero di aderenti ma anche le tipologie di attività.
Sempre nel corso del 2024, sono previste diverse valorizzazioni
e azioni tese a valorizzare e a promuovere il marchio di qualità,
che fanno seguito anche alla partecipazione al Marché au Fort,
della quale abbiamo anche trattato.
Si procederà anche con l'ideazione e la realizzazione,
congiuntamente con gli operatori del marchio, a soggiorni turistici
a tema e con la contestuale promozione di tale offerta, quindi
diverse attività di valorizzazione saranno coordinate tra loro con
un piano di comunicazione del Parco, nonché ovviamente con
l'Amministrazione regionale e gli Assessorati competenti.
L'Ente Parco, siccome abbiamo un confronto continuo e si lavora
costantemente fianco a fianco, ha già preso in considerazione la
partecipazione alla Petite Foire, alla fiera di Sant'Orso di Donnas
e ad altre manifestazioni e stanno vagliando le varie ipotesi, non
solo locali, che potrebbero rientrare in tale contesto, ed è aperto
ovviamente a suggerimenti che potranno implementare l'elenco.
Un invito affinché ciò di fatto avvenga, in un dialogo diretto e
costruttivo con l'Ente Parco per verificare la fattibilità, per
armonizzare le diverse attività sulla pianificazione preventiva e
concordata, perché sicuramente ne scaturisca un'attività il più
possibile coerente e concreta.
In sostanza si condivide un po' l'obiettivo, che è la
collaborazione tra vari enti e tra vari enti importanti di una
parte di territorio che va assolutamente valorizzata, ma crediamo
che il percorso per raggiungere quest'obiettivo possa essere anche
un altro, ovvero quello che l'Ente Parco sta già percorrendo in
autonomia, con le interlocuzioni che sono in corso e che noi
sicuramente sosterremo, senza però entrare nel merito, dettando
magari i tempi e i modi.
L'Ente Parco sta lavorando tanto e sta lavorando bene, da parte
nostra c'è il sostegno, quindi io chiederei il ritiro
dell'iniziativa da parte del collega.
Presidente -
Consigliere Brunod, a lei la parola.
Brunod (RV) -
Abbiamo portato questa mozione che per
Rassemblement Valdôtain è molto chiara, molto semplice magari
rispetto al collega Distort che è a dei livelli superiori al mio, è
molto più filosofico e io, come sempre, sono molto più sintetico e
concreto sui temi, quindi non ho da aggiungere nient'altro, perché
se è stato poco comprensibile quello che ho messo, ci potrebbe
essere qualche problema a livelli di capacità di quest'Aula... per
fortuna non tutti siamo allo stesso livello, in modo tale da
portare i temi su diversi piani.
Tornando rapidamente sulla risposta dell'Assessore, che
apprezziamo per i contenuti e le modalità, abbiamo fatto questa
mozione perché crediamo fortemente nelle potenzialità dell'Ente
Parco e nei suoi progetti e - come abbiamo detto più volte - si è
parlato spesso, ripetutamente - magari nelle occasioni in cui ci
sono stati gli ampliamenti - rispetto a un parlare, promuovere e
valorizzare l'ente in modo concreto per fare una promozione a
livello nazionale e internazionale di questo piccolo angolo della
nostra regione.
Come era già stato fatto tempo fa, a una precedente mozione con
la quale cercavamo di portare per la prima volta uno stand
dell'Ente Parco con i suoi progetti all'interno del Marché au Fort
la risposta fu la medesima che lei oggi ci ha fornito, quindi ci ha
fatto molto piacere perché se per tanti anni non si era arrivati a
fare questo e finalmente si è arrivati, ovviamente anche il lavoro
della minoranza porta i suoi frutti.
Oggi siamo qui con un'altra mozione che vuole portare
all'interno della Fiera di Sant'Orso di Donnas, e sappiamo tutti
bene che la Fiera di Sant'Orso di Donnas, o la Sagra del lardo di
Arnad o altri eventi con dei numeri così alti, sono un'occasione
per promuovere e valorizzare le nostre eccellenze a costo zero,
perché, come tutti sapete, al Marchè au Fort c'era uno stand,
c'erano tre roll up, due striscioni, dei monitor, quindi non stiamo
parlando di risorse economiche o di impegni maggiori, basta una
figura del personale presente quel giorno e, con un minimo sforzo,
a costo zero, si possono ottenere dei grandi risultati per una
realtà che sempre più in questi ultimi anni stiamo valorizzando, e
ci stiamo credendo un po' tutti, all'unanimità, su quest'aspetto
qui.
Questa era la nostra intenzione. Ovviamente noi siamo convinti,
come abbiamo già detto altre volte, che l'attività della minoranza
è quella di stimolare il Governo a prendere in carico delle
iniziative positive e costruttive; come abbiamo visto  in
precedenza, è accaduto anche questa volta perché, come abbiamo
detto, Marché au Fort si è svolto a ottobre, la Foire di Donnas era
a metà di gennaio e non è stato fatto, quindi lei giustamente ha
detto che è preso in carico, ma, essendo che tutto il materiale era
già pronto, si sarebbe potuto, volendo, già farlo quest'anno.
Siamo arrivati con questa mozione e abbiamo detto: è stato un
esordio positivo al Marché au Fort, replichiamolo anche alla Foire
di Donnas per il bene della Valle d'Aosta, del Parco del Mont Avic
e di tutto il rilancio della Bassa Valle, che è poi quello che è
indicato all'interno del piano di gestione, nelle finalità e negli
obiettivi.
Accogliamo favorevolmente che le nostre proposte e le nostre
iniziative vengano accolte dal Governo e quindi sappiamo che le
prossime edizioni avranno uno stand del Parco anche alla Foire di
Donnas; per esempio all'interno della Foire di Sant'Orso di Aosta,
oltre a tutta una serie di attività che riguardano più strettamente
la Foire, ci sono anche degli stand di promozione, per esempio
quelli dell'Uvgam e quello della Fondazione turistica, quindi
cerchiamo di avvicinarci a questo modello di promozione all'interno
dei momenti che vedono dei numeri di visitatori che poche volte
nella nostra Regione si vedono.
Credo che condividiamo tutti questa strada e questo
obiettivo.
In seguito alla sua risposta, noi intendiamo ritirare la
mozione.
Presidente -
La mozione è ritirata. Sospendiamo
brevemente i lavori del Consiglio per arieggiare i locali. Il
Consiglio è sospeso.
La seduta è sospesa dalle ore17:17 alle ore 17:31.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK