Consiglio Regionale della Valle d'Aosta - Oggetto del Consiglio n. 1930 del 20 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1930 del 20 ottobre 2022 - Resoconto
OGGETTO N. 1930/XVI - Interpellanza: "Modalità di gestione
della struttura sportiva Palaindoor di Aosta e notizie sulla sua
riapertura".
Bertin (Presidente) -
Alla presenza di 33 Consiglieri,
possiamo riprendere l'analisi dell'ordine del giorno. Siamo al
punto n. 35. Per l'illustrazione dell'interpellanza, si è prenotato
il consigliere Baccega, ne ha facoltà.
Baccega (FI) -
In realtà poco fa, prima dell'inizio della
seduta, abbiamo un po' sorriso sui quesiti che avevo posto, perché
in realtà lunedì una testata giornalistica valdostana,
Gazzetta
Matin
, ha praticamente risposto ai tre quesiti. Il fatto che
noi presentiamo le interpellanze quindici giorni prima fa sì che
escano. Ora poi l'Assessore mi dirà se in realtà le risposte sono
le stesse, perché hanno risposto i due assessori comunali. È bello
perché in realtà vuol dire che le nostre attività ispettive in
qualche modo entrano nel vivo dei problemi, pungolano la
maggioranza e cercano di sollecitare le amministrazioni, affinché
ci si muova; "Sono ragazzi!", dice il collega Marguerettaz.
C'è da dire che quando si vuole demolire un percorso come quello
che è stato demolito al Comune di Aosta, ricordo Aosta capitale:
quei famosi 30 milioni di euro che una Giunta comunale di
centro-destra e una maggioranza regionale liberale autonomista
avevano assegnato alla città, 15 milioni di euro in parte di
investimenti e 15 milioni in parte corrente; purtroppo poi è
subentrata un'amministrazione di centro-sinistra e quei soldi non
sono stati spesi tutti. Poi successivamente è nata Aosta capitale
dello sport, fino allora direi tutto più o meno
ok
, però poi
sparisce il maneggio comunale, ne abbiamo parlato ieri, sparisce il
Puchoz per il calcio, che sta per essere utilizzato per le
iniziative più svariate, chiude il Palaindoor perché viene
utilizzato come centro vaccinale, malgrado i suggerimenti che
arrivavano da quest'opposizione dicendo che forse era meglio
localizzare
l'hub
di Aosta e della
plaine
dove è
adesso, a Pollein, quindi ginnastica artistica, pugilato, karate,
atletica leggera, arrampicata sportiva, tennis, UISP, le
associazioni, le federazioni, la medicina sportiva; e ovviamente un
esodo totale di giovani sportivi e meno giovani, che in molti casi
hanno dovuto anche abbandonare l'attività per oggettive difficoltà
nel raggiungere quelle che erano
location
che avevano
recuperato da lì a pochi mesi.
Quindi Aosta non più città dello sport, e per questo ancora una
volta noi chiediamo se il tavolo, che si era costituito all'inizio
di questa legislatura tra Comune di Aosta e Regione per valutare
gli approfondimenti che riguardavano gli interventi sulla città, è
ancora operativo, è ancora aperto, visto e considerato le
esternazioni del Sindaco nei confronti della Presidenza del
Consiglio che non ha voluto sostenere Aosta capitale della cultura,
dopo la candidatura del 2005 di Aosta capitale europea, quando poi
vinse Matera.
Alla fine i quesiti che noi abbiamo posto sono questi: quando
potrà essere utilizzato il Palaindoor dalle società sportive; se
nel frattempo sarà possibile utilizzare il tennis coperto, che è
all'esterno della struttura, procedendo a una agibilità parziale,
questo si può fare e si poteva anche fare prima; se si ritiene
perseguibile, sentito il Comune di Aosta, l'ipotesi di rendere il
Palaindoor una struttura regionale. Grazie Assessore.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Il 23 settembre sugli organi di
stampa si leggeva: "Il caro energia costringe la Giunta comunale di
Aosta a rivedere a rialzo il costo dei lavori per il Palaindoor e
il campo di atletica Tesolin. Nella seduta di ieri, giovedì 22
settembre, l'esecutivo del capoluogo ha infatti approvato le nuove
bozze di convenzione che saranno sottoscritte con la Regione per i
cofinanziamenti dei lavori di adeguamento antincendio: la fase 0
del primo lotto e la fase 1 del secondo lotto, del primo, e per i
lavori di rifacimento e adeguamento della pista di atletica leggera
del secondo". Questo per aggiornare rispetto alla precedente
iniziativa che vedo è stata ripresa nelle dichiarazioni dal
giornale che lei citava.
Sicuramente il notevole aumento dei costi e la difficoltà di
reperimento dei materiali sono un problema all'ordine del giorno di
qualunque cantiere; quello del Palaindoor evidentemente non è stato
risparmiato. In ogni caso, sentito il Comune di Aosta, ci è stato
riferito che l'acquisizione di tutte le certificazioni degli
impianti e dei materiali, la redazione della SCIA e il successivo
inoltro al comando regionale dei Vigili del fuoco renderà
possibile, nell'ambito della fase 0 dei lavori, quindi pista di
atletica, arrampicata e tennis, l'apertura della porzione
interessata dai lavori a novembre 2022.
Alla domanda n. 2: sentito il Comune di Aosta, ci è stato
specificato che il tennis scoperto è già attualmente utilizzabile,
però senza gli spogliatoi. Al termine della fase 0 potranno essere
utilizzati i campi coperti e scoperti e i relativi spogliatoi.
Alla domanda n. 3: il Palaindoor di Aosta è a tutti gli effetti
una infrastruttura classificata di interesse regionale a partire
dall'anno 1993, in quanto oggetto di un provvedimento del Consiglio
regionale del 6 aprile 1993, il n. 4450/IX, la quale ha consentito
alla Regione di procedere direttamente alla realizzazione
dell'intera opera complessiva, che è stata successivamente ceduta
al Comune proprietario secondo il seguente dettaglio. È bene che si
dia conto di questa cessione, perché effettivamente c'è un po' di
confusione rispetto a chi ha fatto i lavori, alla proprietà,
eccetera: gennaio 2006 parte della struttura coperta; novembre 2008
la restante parte della struttura coperta e tutti gli arredi; nel
luglio 2009 sono stati ceduti i campi da tennis; nell'agosto 2012
la palestra di arrampicata.
Proprio il possesso del requisito di interesse regionale ha
consentito alla Regione di finanziare al Comune di Aosta, ai sensi
della legge regionale 16/2007, il 50 percento degli interventi di
adeguamento necessari al rilascio del CPI, che risultano
attualmente in corso, quindi credo di poter dire che questa
qualificazione a interesse regionale ha già avuto negli anni
diversi frutti. Se si riferisce invece alla possibilità che il
Palaindoor ritorni a essere a gestione regionale, attualmente la
risposta è no, anche perché non vi è stata nessuna richiesta
specifica in merito; forse lei ha già fatto questa domanda un paio
di volte, ma il Comune non ha mai manifestato l'interesse che la
gestione fosse direttamente fatta dalla Regione.
Alla domanda n. 4: l'assessora Sapinet del Comune di Aosta ha
spiegato, e nell'articolo emerge, che per il primo anno è prevista
una gestione temporanea il cui soggetto attuatore è ancora in fase
di individuazione e riferisce che è già iniziato un percorso per la
coprogettazione con tutte le società sportive ed enti del terzo
settore, per la gestione dell'intero fabbricato per gli anni
successivi al primo.
Queste sono le notizie che abbiamo acquisito direttamente dal
Comune.
Presidente -
Per la replica, consigliere Baccega.
Baccega (FI) -
Grazie Assessore. Ovviamente
quest'interpellanza nasceva da tutta una serie di passaggi:
dapprima la disponibilità della struttura doveva essere all'inizio
dell'estate, poi a settembre, a ottobre, ora è novembre e
l'auspicio è che apra quanto prima e che si possa fare in modo che
le società sportive possano fare attività.
Non si capisce bene a livello di gestione cosa vorranno fare e
io la invito anche a vigilare, perché questa sorta di
coprogettazione, coinvolgendo il Terzo settore e non dando la
priorità al mondo dello sport, in qualche modo ci preoccupa e ci
preoccupa enormemente. Il Terzo settore ha un suo valore, ha un suo
peso importante nel contesto di una gestione sociale delle
opportunità che il Terzo settore mette a disposizione della
collettività valdostana, ma riteniamo che quando si parla di sport,
abbiano priorità le federazioni e le società sportive. Mi auguro
che da parte vostra, visto che c'è un tavolo aperto, ci sia un
minimo di attenzione in questo senso. La ringrazio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK