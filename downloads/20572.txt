Consiglio Regionale della Valle d'Aosta - Oggetto del Consiglio n. 582 del 12 maggio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 582 del 12 maggio 2004 - Resoconto
OGGETTO N. 582/XII - Soluzioni delle problematiche concernenti
l'I.P.R.A di Châtillon. (Interrogazione)
Interrogazione
Preso atto dei continui disagi a cui sono sottoposti gli
studenti dell'I.P.R.A. di Chatillon;
Tenuto conto che sembra che, nonostante le rassicurazioni in
merito ad una immediata soluzione dei vari problemi riguardanti
l'I.P.R.A., fornite dalla Giunta lo scorso anno, nel corso della
discussione, nell'aula consiliare, a seguito di una analoga
iniziativa presentata dal nostro Gruppo consiliare, a tutt'oggi
tali problemi (spazi per l'attività sportiva e ricreativa,
funzionalità completa della struttura, sede del convitto,
attivazione dei corsi...) continuino a sussistere;
Evidenziato che, per il chiaro disagio a cui sono sottoposti
gli studenti dell'I.P.R.A., tali problemi devono essere risolti con
la massima celerità, visto anche il tempo già trascorso;
Tenuto conto altresì del fatto che l'I.P.R.A. ha il
privilegio di essere un istituto scolastico in collegamento diretto
e formativo con il mondo del lavoro e che quindi necessita di poter
mettere i propri studenti nelle migliori condizioni per poter
ultimare il proprio ciclo di studi;
I sottoscritti Consiglieri regionali
Interrogano
l'Assessore competente per sapere con quali modalità e tempi
si pensa di poter dare finalmente soluzione a tutte le
problematiche concernenti l'I.P.R.A. di Chatillon.
F.to: Lanièce - Comé - Viérin Marco - Stacchetti
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Nell'interloquire nuovamente con il Consigliere
Lanièce vorrei proporgli una cosa di metodo: ho una lunghissima
relazione che è frutto degli uffici dell'Assessorato ai lavori
pubblici; se è d'accordo, gliene darei una copia e mi limiterei, al
posto di snocciolargliela come in una specie di rosario, di
fargliene una sintesi politica e di consegnargli gli aspetti più
tecnici.
Questa relazione parte da molto distante, addirittura dalla fine
degli anni '90 quando nella zona delle palazzine dirigenziali
dell'"ex Montefibre" di Châtillon si era deciso di installare delle
scuole, che si riteneva dovesse essere, all'epoca, l'Istituto
tecnico commerciale di Châtillon. Nel tempo, soprattutto all'inizio
degli anni 2000, si è ragionato sulla necessità - su spinta delle
associazioni di categoria - di avere un istituto regionale
alberghiero, che fosse non sostitutivo, ma complementare dei corsi
di formazione presenti in quella che chiamerò, per comodità, l'ex
scuola alberghiera, in quanto oggi entrambe le strutture sono poste
sotto il cappello della Fondazione per il turismo.
La Fondazione per il turismo per il momento è ancora
commissariata; siamo in una fase di riflessione con l'attuale
commissario, dr. Vietti, per vedere di uscire dalla fase
commissariale, ma non prima di aver chiarito cosa ne sarà
dell'insieme di formazione e istruzione derivante dalla "riforma
Moratti". Infatti, è del tutto evidente che l'importanza di questa
scuola è che mantenga quelle caratteristiche di tipo tecnico, che
hanno reso importante nel tempo l'ex scuola alberghiera, sapendo
però - questa è la ragione per la quale gli immobili sono stati
costruiti nell'area "ex Montefibre" - che oggi dobbiamo avere un
corso di studi (come si sta realizzando) che porti fino al diploma
di maturità.
So bene i disagi nei quali si sono dibattuti i ragazzi. Sono
andato a vedere molte volte questa scuola; credo che sia da dire ai
ragazzi che purtroppo la palazzina a fianco a quella già
funzionante, dove ci sono le cucine, la parte di ristorazione, sarà
pronta di sicuro per il prossimo anno scolastico. Lei vedrà i
contenziosi, le difficoltà, tutte quelle cose che rendono
lastricata di mille ostacoli qualunque opera costruita
dall'amministrazione pubblica; devo dirle però che l'impegno che è
stato profuso fino adesso è un impegno colossale. Abbiamo speso già
6.975.000 euro e ci apprestiamo, nella fase
collegio-palestra-completamento delle aree di pertinenza, ad
investire altri 10 milioni di euro. Sarà uno degli investimenti più
colossali dal punto di vista di realizzazione, comunque, di un polo
scolastico per il turismo di assoluta eccellenza. Per capirci,
palazzina 3, corpo centrale, cabina di trasformazione, arredi,
accessibilità delle strutture saranno funzionali dal prossimo anno
scolastico, oltre alla palazzina già esistente e funzionante.
La sistemazione delle aree di proprietà, fatta esclusione per
quelle interessate dalla costruzione del collegio e della palestra,
saranno disponibile nel 2005-2006; il collegio, la palestra e il
completamento delle aree di pertinenza, quindi per questa opera di
10 milioni di euro, fra progettazione, gara, aggiudicazione e
costruzione, credo che sia realistico immaginare circa 4-5 anni.
Nel frattempo i giovani non hanno grandissimi disagi, perché
attraverso dei servizi di autotrasporto di pullman alcuni vanno a
dormire al "Don Bosco" che è a due passi, altri vanno nella
struttura della scuola alberghiera, altri nel "Gervasone", quindi
dal punto di vista strutturale i ragazzi non stanno male. Tenga
conto, Consigliere, che sono convittori a titolo gratuito, quindi è
già una scuola abbastanza privilegiata.
Naturalmente si tratta di guardare avanti, al raggiungimento del
pieno pareggiamento della scuola; si tratta di mantenere questo
carattere privatistico della struttura che consente oggi di poter
avere degli insegnanti di materia in analogia a quello che capita
all'Ecole d'agriculture, quindi vorrei rassicurarla sul fatto che
quotidianamente, in piena intesa con l'Assessore Cerise, cerchiamo
di fare in modo che la parte costruttiva di questa scuola abbia
quegli esiti positivi che tutti noi, "in primis" i ragazzi che
frequentano la scuola, si aspettano.
Come concordato, per non "sciorinare" le date, mi permetterò di
farle avere la risposta più esatta e sarò in grado di fornirle
tutte le ulteriori informazioni che lei ritenesse opportuno
chiedere.
Presidente - La parola al Consigliere Lanièce.
Lanièce (SA) - Prendo atto dell'intervento dell'Assessore, dal
quale emerge che c'è la volontà di completare al più presto questo
polo scolastico.
Abbiamo ripresentato questa iniziativa, che avevamo presentato
già ad aprile 2003, per sollecitare l'eliminazione di certi disagi
per questi studenti, perché già allora c'erano alcuni problemi al
di là del fatto che dal punto di vista del convitto - ancora oggi -
alcuni dormono al "Don Bosco", altri al "Gervasone" o alla scuola
alberghiera e stanno tutto "il giorno in giro", per cui molte volte
partono al mattino presto e tornano alla sera tardi. È ovvio che
avere una struttura dove uno può in qualsiasi momento recarsi nella
propria stanza è una cosa diversa. Poi capisco anche che c'è di
peggio...
(interruzione dell'Assessore Caveri, fuori microfono)
... però stare nella stessa sede dove si studia è molto più
comodo.
Poi c'erano altri problemi e già durante la discussione della
precedente iniziativa ci era stato risposto che entro l'anno
scolastico 2003-2004 i problemi si sarebbero risolti. Invece, oggi
verifichiamo che i problemi sono stati solo posticipati di un anno
e quindi ci auguriamo che questa volta alle parole seguano i fatti
concreti e cioè che alla dichiarazione di buoni intenti del Governo
di rendere praticabili entro il prossimo anno scolastico almeno la
palazzina n. 3 segua il fatto che dal prossimo anno scolastico
questa palazzina possa essere veramente utilizzata.
Per quanto riguarda il convitto sappiamo che occorrono altri 4-5
anni, come pure per quanto riguarda la palestra; già lo scorso anno
ci era stato detto che per l'area ricreativo-sportiva si sarebbe
installata una tensostruttura che avrebbe garantito...
(nuova interruzione dell'Assessore Caveri, fuori
microfono)
... quindi ci auguriamo che anche questa venga fatta nel
frattempo, in modo da venire incontro alle istanze degli
alunni.
Mi sembra che dalle parole dell'Assessore sia emersa la volontà
di prendersi a cuore la situazione, in modo da poter risolvere i
problemi esistenti. Sappiamo che ci sono dei contenziosi, magari
dovuti a vari problemi: mancano ad esempio alcune certificazioni
dell'impianto elettrico e altri problemi più piccoli; però, di
fatto, penso che visto anche l'investimento oneroso, occorra far sì
che, tenuto conto dell'importanza di questo istituto, ci sia la
massima attenzione per poter mettere questi studenti nelle
condizioni migliori per poter completare il loro ciclo di studi,
quindi fornendogli una struttura completa al più presto.
Ci auguriamo che brevemente si possa completare tutto quello che
non si è ancora completato e che si possa mettere in funzionalità
l'intero istituto; vigileremo e speriamo di non dover ripresentare
in aula, il prossimo anno, una iniziativa simile, per sollecitare
gli interventi. Ringrazio l'Assessore della documentazione che mi
fornirà, in modo da verificare tutti gli interventi che sono stati
posti in essere e quelli che lo saranno in futuro, per completare
questa struttura.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK