Consiglio Regionale della Valle d'Aosta - Oggetto del Consiglio n. 1965 del 5 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1965 del 5 aprile 2016 - Resoconto
OGGETTO N. 1965/XIV - Interrogazione: "Istituzione di un
tavolo tecnico per la risoluzione della problematica relativa al
passaggio da tassa a tariffa del nuovo Piano regionale dei
rifiuti".
Viérin M. (Presidente) -
Punto n. 16 dell'ordine del
giorno. La parola all'Assessore Bianchi.
Bianchi (UV) -
Merci Président.
Con la risoluzione approvata dal Consiglio regionale nella
seduta del 19 novembre 2015 l'Assessorato del territorio e ambiente
si impegnava, oltre che a sottoporre all'esame e all'approvazione
dell'Assemblea l'aggiornamento del Piano regionale di gestione dei
rifiuti, ad istituire un tavolo tecnico di lavoro composto da
rappresentanti dell'Assessorato e dal Consiglio permanente degli
enti locali.
Relativamente ai primi tre quesiti, e cioè "se è stato istituito
un tavolo tecnico regionale per analizzare e risolvere le
problematiche relative al passaggio da tassa a tariffa", "se al
suddetto tavolo è presente un rappresentante del Comune di Aosta" e
"se sono rappresentati altri Comuni e se sì quali", come indicato
nella risoluzione del Consiglio regionale soprarichiamata,
l'Assessorato del territorio e ambiente ha istituito il tavolo
tecnico di lavoro per l'esame delle problematiche connesse con
l'applicazione puntuale della tariffa di gestione dei rifiuti.
Il tavolo tecnico è costituito oltre che dal Dirigente della
Struttura attività estrattive e rifiuti, da due Dirigenti nominati
dal Consiglio permanente degli enti locali, i quali sono
precisamente i signori Fulvio Bovet del subATO Grand Combin e
Stefano Thédy del subATO Monte Emilius. Partecipa inoltre al tavolo
tecnico di lavoro anche il rappresentante politico del Consiglio
permanente degli enti locali, responsabile della gestione dei
rifiuti, il Sindaco di Arnad, Pierre Bonel.
La nomina dei rappresentanti è stata comunicata dal Consiglio
permanente degli enti locali con una nota del 27 gennaio 2016, che
le fornirò. È stata dunque una scelta del CPEL al quale
l'Assessorato aveva richiesto l'indicazione di propri
rappresentanti, tenuto conto che la designazione dei propri
rappresentanti nei gruppi di lavoro istituzionali rappresenta un
importante strumento di partecipazione nella definizione delle
politiche regionali.
Rispetto invece all'ultimo quesito, e quindi: "a che punto è
l'analisi e quali sono i problemi emersi finora", i componenti del
tavolo tecnico si sono riuniti più volte e hanno impostato il
lavoro da svolgere, tenuto conto in particolare che le questioni
inerenti all'applicazione della tariffa puntuale sono conseguenti
alla riorganizzazione dei subATO, così come indicato nel nuovo
Piano regionale di gestione dei rifiuti. Infatti i subATO passano,
come si ricorderà il collega Cognetta, da nove a cinque. I
componenti del tavolo hanno proposto di lavorare in via prioritaria
sulle linee guida per supportare le autorità di subATO nel percorso
di predisposizione dei nuovi piani di subATO, piani che dovranno
riportare il piano economico finanziario e tariffario di
riferimento. La bozza del documento è in fase di avanzata
predisposizione, sarà presentato all'Assessorato entro la metà di
questo mese e, successivamente, anche a tutte le autorità di
subATO, quindi sia alla rappresentanza politica che a quella
tecnica, pertanto anche al Comune di Aosta. I componenti del tavolo
hanno inoltre avviato contatti con i referenti del CELVA che stanno
predisponendo le bozze delle convenzioni del regolamento per la
determinazione della tariffa di riferimento e per l'applicazione
della tariffa stessa, al fine di collaborare per l'adeguamento di
tali documenti. In particolare, si tratta di predisporre le
convenzioni che dovranno essere sottoscritte fra le
Unités des
Communes
per l'istituzione di nuovi subATO ed integrare il
regolamento con le proposte operative di applicazione della
tariffazione puntuale. Tale lavoro è in corso e richiederà
chiaramente anche un confronto con l'assemblea del CELVA per
valutare congiuntamente la possibilità e la modalità di
applicazione della tariffazione puntuale secondo le proposte,
proprio avere uniformità su tutto il territorio della Valle.
Grazie.
Presidente -
La parola al collega Cognetta.
Cognetta (M5S) -
Grazie Presidente e grazie Assessore. In
effetti, era una mia curiosità il fatto che non ci fosse il Comune
di Aosta all'interno di questo tavolo, in quanto poi è quello che
da solo fa la metà dei rifiuti della Valle e quindi pensavamo fosse
abbastanza importante che ci fosse.
Rispetto all'analisi del problema e a come sta andando avanti,
io spero che poi ci sia un corretto passaggio in commissione per
darci un'informazione puntuale e precisa di tutto ciò che sta
accadendo, soprattutto per quello che riguarda i nuovi piani di
subATO, che in effetti sono il nocciolo più importante della
questione. Se, come lei sa, si continua imperterriti ad andare
avanti verso un certo tipo di scelta di raccolta senza tenere in
considerazione né un piano di subATO, né tanto meno quello che
abbiamo deciso a livello regionale, vuol dire che probabilmente le
scelte non sono fatte sulla base di questioni esclusivamente
tecniche, ma sulla base di altre questioni. Siccome ci sono state
riunioni sul territorio, che lei ha avuto modo magari di conoscere
attraverso i giornali come me, nelle quali si continua ad insistere
e a valutare che la scelta ricade su un certo tipo di raccolta, e
soprattutto che poi gli esperti dicono che per fare invece una
tariffazione puntuale quel tipo di raccolta non va bene, allora
dobbiamo capirci anche rispetto a questo tavolo tecnico cosa sta
accadendo. Da una parte c'è un tavolo che magari fa un lavoro e non
si capisce ancora bene perché non è arrivato ancora a conclusione
di questo lavoro, dall'altra parte sul territorio si fanno scelte
senza avere nessun tipo di indicazione; lei capisce che la
situazione continua ad essere sempre più problematica, e
soprattutto non si risolve un problema, che è quello di far pagare
chi inquina di più e non "alla come viene".
Io confido nel fatto che appena abbiamo un documento definitivo
venga diffuso anche a questo Consiglio e che si possa discuterne,
non che poi diventi il Verbo e il Vangelo, un po' come è accaduto
per il Piano rifiuti (tra di noi ce lo possiamo dire). Grazie.
Presidente -
Come comunicato nelle premesse, il punto n.
17 verrà discusso con il punto n. 36.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK