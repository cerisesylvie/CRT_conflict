Consiglio Regionale della Valle d'Aosta - Oggetto del Consiglio n. 2474 del 22 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2474 del 22 novembre 2016 - Resoconto
OGGETTO N. 2474/XIV - Interpellanza: "Iniziative per
controllare e ridurre il fenomeno dell'assimilazione dei
rifiuti".
Rosset (Presidente) -
Punto n. 9 dell'ordine del giorno.
Ha chiesto la parola il Consigliere Roscio; ne ha facoltà.
Roscio (ALPE) -
Per illustrare questa iniziativa che
rischia di cadere un po' in aspetti tecnici, vorrei fare giusto due
precisazioni. Forse non tutti conoscono questo problema dei rifiuti
assimilabili, né cosa sono. Brevemente, sono rifiuti che hanno una
natura che è confrontabile con i rifiuti urbani prodotti dalle
utenze domestiche, ma in generale hanno una provenienza che non è
quella: provengono da attività commerciali, industriali o
artigianali e quindi dovrebbero seguire un percorso, anche dal
punto di vista economico, diverso da quello seguito normalmente dai
rifiuti. La regolamentazione del percorso sta ad oggi in capo agli
Enti locali, in particolare ai Comuni.
Do la motivazione di questa iniziativa. Andando a vedere le
pubblicazioni dell'Osservatorio regionale sui rifiuti, abbiamo
notato che fino ai dati relativi al 2010 si metteva in evidenza
questa problematica, dopodiché i dati di questa produzione, e anche
i relativi costi, non sono più stati aggiornati e sono spariti
dall'Osservatorio. Sono dati che hanno una certa importanza, e vado
subito a spiegarne il perché. Questa assimilazione che avviene di
fatto produce un inquinamento della raccolta differenziata: se io
nel multimateriale butto un sacco pieno di indifferenziato, il
guadagno che derivava da quel multimateriale viene vanificato,
quindi il lavoro di molti cittadini che hanno cercato di operare al
meglio viene vanificato non dal punto di vista ambientale, ma
economico. Secondo punto: ovviamente aumentando questo tipo di
conferimento aumenta anche la produzione complessiva dei rifiuti, e
siccome chi conferisce lo fa in cassonetti destinati alle raccolte
urbane, queste vengono pagate dai cittadini, per cui ci sono dei
costi in più a carico dei cittadini, che sono indebiti.
Altro punto: spesso e volentieri chi conferisce in questo modo
non fa attenzione ad una corretta differenziazione dei rifiuti, per
cui conferisce e aumenta la produzione ma non aumenta la raccolta
del differenziato, quindi è un minor introito. Sostanzialmente
tutti questi aspetti si configurano alla fine in un danno economico
nei confronti della collettività, che invece cerca di operare
bene.
Nonostante si sia approvato in Valle d'Aosta un nuovo Piano di
gestione dei rifiuti che prevede tutta una serie di iniziative che
vanno dal riconoscimento dell'utenza all'applicazione delle tariffe
secondo il principio "chi inquina paga", ad oggi queste pratiche
non sono ancora diventate realtà e la conseguenza è che vi sono dei
danni. Il mancato presidio dei cassonetti, unito alla raccolta
stradale e ad uno scarso controllo in alcuni casi del territorio,
consente questa pratica che è deleteria. Laddove sono stati invece
introdotti dei sistemi di raccolta domiciliarizzati, che non vuol
dire per forza quello del porta a porta, ma sistemi che consentono
il riconoscimento dell'utenza - come d'altronde sarebbe previsto
anche nel nostro Piano di gestione dei rifiuti - mediamente si ha
una riduzione del 20 percento della produzione complessiva dei
rifiuti, il che vuol dire: minori costi di discarica, un
innalzamento dei livelli di recupero del differenziato e quindi,
complessivamente, dei vantaggi economici. Questa è la
spiegazione.
Con la nostra interpellanza vogliamo chiedere se presso
l'Assessorato siano stati raccolti dei dati - è dal 2010 che non ne
abbiamo più - o almeno delle stime dal punto di vista sia
qualitativo che quantitativo del fenomeno; in seconda battuta, se e
quali iniziative si intendono assumere per controllare e ridurre
questo fenomeno, che alla fine - come ho già detto in premessa -
costituisce un vantaggio per chi conferisce ma uno svantaggio per
la collettività.
Dalle ore 10:07 assume la presidenza il Vicepresidente Viérin
Marco.
Viérin M. (Presidente) -
Ha chiesto la parola l'Assessore
Bianchi.
Bianchi (UV) -
Come ha ben esposto il collega Roscio,
l'assimilazione è un problema.
Innanzitutto, in via preliminare e prima di entrare nel
dettaglio della risposta dell'interpellanza, occorre tenere
presente che l'assimilazione dei rifiuti speciali a rifiuti urbani
è disciplinata da una normativa statale che rientra nelle
competenze esclusive dello Stato. L'articolo 184 della n. 152
indica chiaramente che possono essere assimilati agli urbani i
rifiuti speciali provenienti da attività diverse da quelle
domestiche, purché non pericolosi e che risultino qualitativamente
e quantitativamente assimilabili ai rifiuti domestici. L'articolo
195, sempre della n. 152, indica chiaramente che è attribuita -
come aveva già evidenziato lei - la determinazione dei criteri
qualitativi e quali-quantitativi per l'assimilazione ai fini della
raccolta e dello smaltimento dei rifiuti speciali e dei rifiuti
urbani, e che a tal fine è prevista l'emanazione da parte del
Ministero dell'ambiente, della tutela del territorio e del mare di
uno specifico decreto d'intesa con il Ministero dello sviluppo
economico. Tale articolo inoltre specifica espressamente che non
sono assimilabili ai rifiuti urbani i rifiuti che si formano nelle
aree produttive, compresi i magazzini di materie prime e di
prodotti finiti, salvo i rifiuti prodotti negli uffici, nelle
mense, negli spacci, nei bar e nei locali a servizio dei lavoratori
o comunque aperti al pubblico. Allo stesso modo non sono
assimilabili ai rifiuti urbani i rifiuti che si formano nelle
strutture di vendita con superficie due volte superiore ai limiti
di cui all'articolo 4, sempre del decreto legislativo n. 114/1998.
Tali limiti sono: esercizi aventi superficie di vendita non
superiore a centocinquanta metri quadrati nei Comuni con
popolazione residente inferiore a diecimila abitanti, e
duecentocinquanta metri quadrati per i Comuni con popolazione
residente superiore ai diecimila abitanti. Sempre per inquadrare la
problematica sull'aspetto legislativo, l'articolo 198 della n. 152
stabilisce che siano i Comuni - come evidenziava lei, collega
Roscio, anche se qui in Valle non sono i Comuni, bensì i subAto,
chiaramente - con propri regolamenti a disciplinare il servizio di
gestione dei rifiuti urbani e l'assimilazione per qualità e
quantità dei rifiuti speciali non pericolosi e dei rifiuti urbani
secondo i criteri dell'articolo 195, ferma restando la definizione
dell'articolo 184.
Chiarito questo aspetto, entriamo sulle singole domande. Così
come delineato il quadro normativo, con riferimento al quesito n.
1: "se vi siano dati, o almeno stime, quantitativi e/o qualitativi
relativi ai rifiuti assimilati", le informazioni in merito ai
quantitativi di rifiuti speciali qualitativamente e
quantitativamente assimilabili agli urbani potranno essere
disponibili nel momento in cui saranno ridefiniti i piani di
organizzazione e gestione dei servizi di raccolta e trasporto dei
rifiuti urbani da parte dei nuovi subAto - quindi parliamo dei
cinque - così come individuati dal Piano regionale di gestione dei
rifiuti, nonché approvati i nuovi regolamenti per la disciplina dei
servizi medesimi. Tali regolamenti dovranno infatti riportare le
modalità di assimilazione, tenuto conto delle disposizioni
attualmente vigenti a livello statale anche in mancanza del decreto
ministeriale previsto. A tale proposito, con il documento
predisposto dalla struttura regionale competente in materia di
rifiuti e riportante le indicazioni per la redazione dei nuovi
piani di subAto, documento attualmente all'esame preliminare da
parte delle strutture tecniche dei subAto, sono state fornite
indicazioni per l'applicazione delle disposizioni statali
richiamate al fine di consentire un censimento delle attività, i
cui rifiuti prodotti non pericolosi possano essere oggetto di una
prima assimilazione, applicando le norme statali vigenti in assenza
del decreto previsto.
Relativamente al punto n. 2: "quali azioni si intendano
intraprendere per controllare e ridurre il fenomeno
dell'assimilazione de facto", l'individuazione delle modalità di
controllo per evitare l'improprio conferimento attraverso il
sistema di raccolta dei rifiuti urbani previsto per gli utenti
domestici di rifiuti derivanti da attività non domestiche devono
essere esplicitate nei regolamenti dei subAto. So che alcuni subAto
oggi stanno facendo dei controlli. Sappiamo che diversi subAto
hanno avviato azioni di controllo sul territorio presso i punti di
conferimento, proprio per ridurre eventuali fenomeni anomali di
conferimento di rifiuti. Peraltro, per quanto di competenza della
Regione, tutti i conferimenti di rifiuti effettuati presso il
centro regionale di trattamento dei rifiuti urbani - quindi tutti:
urbani e assimilati - vengono sottoposti a controlli visivi per
verificare eventuali conferimenti anomali. A seguito dei controlli
eseguiti vengono quindi effettuate le dovute segnalazioni ai subAto
interessati, con la specificazione delle anomalie rilevate, e
addebitati i relativi costi di eventuale separazione delle frazioni
valorizzabili e di smaltimento di quelle non recuperabili. Dalle
risultanze dei controlli giornalieri eseguiti nel 2016, quindi fino
a fine ottobre, ad oggi sono state rilevate ottantanove situazioni
di conferimenti anomali, per le quali sono state avviate le
procedure di segnalazione ai subAto competenti.
Mi sembra di aver risposto alle sue domande.
Dalle ore 10:12 riassume la presidenza il Presidente
Rosset.
Rosset (Presidente) -
Ha chiesto la parola il Consigliere
Roscio; ne ha facoltà.
Roscio (ALPE) -
Grazie Assessore per la risposta, che
però mi lascia non particolarmente soddisfatto. Cerco di spiegare
le motivazioni.
Lei mi ha fatto tutto un
excursus
sull'assimilazione
de iure
: quello che succede secondo la legge. A noi premeva
invece di più sottolineare quello che succede di fatto, e di fatto
immagino che l'Assessorato e l'Assessore conoscano meglio di noi
cosa succede sul territorio. Penso che quando arrivano in discarica
gli automezzi e si fanno i controlli vi siano quotidianamente delle
anomalie non solo sull'indifferenziato, ma anche sul differenziato,
quindi la nostra preoccupazione non è tanto su come avviene
l'assimilazione, perché quella avviene secondo le regole, e non
vedo motivazioni per distinguere un cartone per esempio prodotto da
un'utenza domestica rispetto ad uno prodotto da un'utenza
artigianale, non vi è motivazione. Vi è invece motivazione laddove
del materiale completamente indifferenziato viene conferito per
esempio nella carta. Ho della documentazione e queste cose
banalmente le riscontro tutti i giorni: laddove vi sono raccolte
stradali non presidiate, il conferimento improprio non corretto
avviene quotidianamente. È vero che le verifiche competerebbero ai
sotto Ambiti, però generalmente succede che, anche dopo la
segnalazione, i sotto Ambiti si giustificano con il fatto che
dovrebbero mandare i Vigili, che però sono occupati, hanno mille
altre cose da fare, per cui non si riesce a fare.
La motivazione della nostra iniziativa non è quella di fare un
rimprovero all'Assessore, ma è quella di riuscire a capire quanto è
rilevante questo fenomeno e come fare per ridurlo, perché se la
Regione dice che compete ai sotto Ambiti, i quali a loro volta
denunciano una mancanza di risorse per cui non riescono a farlo,
alla fine è un gatto che si morde la coda, con la conseguenza che
alla fine chi paga sono i cittadini. Sarà colpa anche della crisi
che continua a permanere, ma è un fenomeno che, anziché diminuire,
è in aumento. Osservazioni mie personali dirette testimoniano che,
mentre prima succedevano di notte - perché ovviamente queste cose
sono improprie e la gente lo sa - ora avvengono anche di giorno
poiché si sa che non ci sono più i controlli. Pertanto chi ha
bisogno di sversare in maniera sistematica e non ha intenzione di
andare a pagare - perché poi nelle isole ecologiche i rifiuti
speciali vengono pagati - sversa nel cassonetto. Il risultato è che
questi costi vanno ripartiti su tutti, anche su coloro che invece
fanno dei conferimenti corretti; in più, vanno ad inficiare i
risultati, perché io immagino che nei sotto Ambiti dove le raccolte
stentano a decollare i risultati stentano ad arrivare, quindi un
motivo è anche questo.
Bisogna pertanto trovare un sistema per cui questi controlli
vengano fatti e mettere in condizione i sotto Ambiti di poterli
realizzare, perché finché si dice che devono farlo i sotto Ambiti e
questi ultimi lamentano una mancanza di risorse per farlo qui non
si muove niente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK