Consiglio Regionale della Valle d'Aosta - Oggetto del Consiglio n. 1492 del 25 settembre 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1492 del 25 settembre 1985 - Resoconto
OGGETTO N. 1492/VIII - NECESSITA' DI UNA STRUTTURA
REGOLAMENTARE PER L'EFFETTUAZIONE DI INCONTRI DEL CAMPIONATO
NAZIONALE DI PALLAMANO. (Interpellanza).
PRESIDENTE
: Signori Consiglieri, l'oggetto n. 15, come
inteso, verrà discusso unitamente all'oggetto n. 50. Quindi si
passa alla trattazione del punto n. 16 all'ordine del giorno,
interpellanza presentata dal Consigliere Pascale, di cui do
lettura:
INTERPELLANZA
In questi giorni è stata ufficializzata la disposizione del
Consiglio Federale che tende ad escludere la squadra femminile
della "Casetta Hôtels" di pallamano dal campionato di serie B,
perchè non esistono in Valle d'Aosta strutture regolamentari dove
disputare gli incontri.
Infatti la palestra del Quartiere Dora, sinora utilizzata, ha
le dimensioni di 30 metri x 20, mentre per disputare un qualsiasi
campionato di serie B o serie C, occorre un terreno di gioco
coperto di 40 metri x 20.
Tali dimensioni esistono solo presso la palestra recentemente
realizzata a Verrès, che però non è ancora agibile e per ottenere i
necessari collaudi si prevedono tempi fino a sei mesi dalla
richiesta; inoltre, sembra che l'intenzione del Comune di Verrès
sia quella di gestire il complesso sportivo ad uso esclusivo della
Comunità, per cui si arriverebbe all'assurdo di aver speso 5
miliardi di lire senza avere la possibilità di sviluppare in Valle
d'Aosta tutte le discipline sportive.
Per tre anni la Lega aveva concesso alle società valdostane
di pallamano delle deroghe speciali che la Regione si dotasse delle
strutture regolamentari e risulta che l'Assessorato competente è
stato sempre avvertito di queste esigenze; in particolare, nel
settembre dello scorso anno l'Assessore regionale al Turismo aveva
avuto in visione la lettera della Lega che, nell'accordare alla
"Casetta Hôtels" la deroga per l'anno 1984/1985, specificava che si
trattava dell'ultima concessione.
Inoltre l'Assessore aveva richiesto ed ottenuto già nel
novembre 1984 dal Comune di Aosta un progetto relativo ad un campo
scoperto da realizzare n Corso Ivrea - zona Saint-Roch; tale campo
poteva essere poi ricoperto con un pallone per permettere lo
svolgimento dell'attività agonistica alle squadre impegnate nei
campionati nei mesi invernali: ma anche su questo progetto è calato
inspiegabilmente il silenzio.
Giustificata appare oggi l'amarezza dei dirigenti e degli
atleti della "Casetta Hôtels", che rischiano di vedere vanificati
tutti gli sforzi profusi sinora e che appena due mesi fa avevano
portato alla vittoria in Coppa Italia, primo ed unico prestigioso
trofeo nazionale conquistato dalla nostra Regione; ma al di là di
questo, rimane il problema di una disciplina sportiva come la
pallamano che da 6 anni è entrata nel mondo della scuola come
attività ufficiale e che, per carenza di strutture, non presenta
oggi valide prospettive per i giovani che vogliono avvicinarsi ad
essa.
Alla luce di tali considerazioni il sottoscritto Consigliere
regionale del Gruppo socialista
INTERPELLA
l'Assessore al Turismo, Urbanistica e Beni Culturali al fine
di conoscere:
a)
quali interventi ha effettuato l'Assessore dopo le
ripetute richieste, ultima quella del settembre 1984, per
soddisfare le esigenze di tale disciplina e fronteggiare le
prevedibili difficoltà che sarebbero emerse quest'anno;
b)
perchè non si è dato seguito al progetto del Comune
di Aosta da realizzare in zona Saint-Roch;
c)
quali interventi immediati l'Assessore intende
assumere per permettere alla "Casetta Hôtels" di disputare il
prossimo campionato di serie B;
d) quali interventi prevede di effettuare per dare un futuro
al settore della pallamano, in particolare, per quanto riguarda
l'utilizzazione della palestra di Verrès da parte di tutte le
società che ne abbiano l'esigenza.
PRESIDENTE
: Ha chiesto di illustrare l'interpellanza il
Consigliere Pascale, ne ha facoltà.
PASCALE (P.S.I.):
Nella relazione della Assemblea
sportiva che è all'ordine del giorno di questo Consiglio, la
pallamano viene citata come una delle discipline che nella scorsa
stagione agonistica hanno raggiunto un notevole incremento di
valore nel livello di collocazione interregionale dei rispettivi
campionati.
In effetti, questa disciplina che è stata introdotta solo da
pochi anni nel mondo della scuola, ha avuto un notevole sviluppo,
sia a livello di formazione che agonistico, però, nonostante
questo, mi pare che rimanga la Cenerentola dello sport valdostano,
sia perchè nella ripartizione dei contributi viene notevolmente
penalizzata, sia perchè mancano in tutta la Regione Valle d'Aosta
delle strutture adatte, in particolare mancano strutture
regolamentari che possano permettere alle squadre di pallamano di
disputare gli incontri di campionato.
L'unica struttura che abbia le dimensioni regolamentari, a
termini di regolamento della Lega, è la palestra del complesso
sportivo recentemente costruito a verrès, che però - l'abbiamo
sentito poco fa dall'Assessore - deve essere ancora completato, per
cui non si sa quando questa palestra potrà essere utilizzata e non
si sa neanche quale sarà la gestione di questo complesso sportivo e
se sarà permesso eventualmente alle società di Aosta di utilizzare
questa struttura.
Fino ad oggi le strutture sono state quelle della palestra Dora,
del Comune di Aosta, che però non ha le dimensioni regolari, e
l'Assessore sa bene che le società che partecipano ai campionati,
in modo particolare la "Casetta Hôtels" che partecipa al campionato
di serie B, e che lo scorso anno, detto fra parentesi, ha vinto
anche la Coppa Italia, quindi un trofeo a carattere nazionale,
aveva avuto ogni anno per tre anni di seguito una deroga speciale
da parte della Lega per poter disputare i propri campionati in
questa palestra, che comunque non aveva le dimensioni regolari.
Ovviamente questa deroga, concessa per tre anni, è venuta a mancare
per i campionato che si deve svolgere, per cui c'è il rischio che
la Casetta Hôtels non possa partecipare a questo campionato, in
quanto nell'ambito della Regione valle d'Aosta non esistono
strutture regolamentari.
Attraverso questa interpellanza chiediamo quindi se potrà essere
utilizzata fin dall'inizio di questo campionato la palestra di
Verrès per fare questi campionati di serie B ed anche quelli di
serie C; - se è intenzione dell'Assessorato portare avanti un
progetto che era già stato definito lo scorso anno con il Comune di
Aosta, da realizzare in Corso Ivrea, zona Saint-Roch, relativo ad
un campo scoperto di pallano di dimensioni regolari con possibilità
di copertura e quindi prestarsi a questa attività; in linea di
massima, qual'è la prospettiva delle strutture che si vogliono
realizzare per dare un futuro a questa disciplina sportiva ed ai
giovani che si apprestano a praticarla.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
Innanzitutto vorrei fare, come premessa,
questa dichiarazione: siamo tutti indirizzati favorevolmente verso
qualunque attività sportiva in Valle d'Aosta, ma certamente
dobbiamo tener conto che la nostra è una Regione con 113 mila
abitanti e che purtroppo la presenza di tutte le federazioni e
sottofederazioni di tutte le attività sportive che esistono in
campo nazionale rende difficile soddisfare le esigenze volte ad
avere strutture sportive magari solo per una squadra in una certa
attività.
Non mi riferisco al fatto che a volte certe federazioni sono
rappresentate con una sola squadra e per questa squadra dobbiamo
trovare la struttura sportiva.
Non è facile, ed anche molte città pur avendo magari un milione
di abitanti, sono in difficoltà non avendo questo tipo di
strutture. La dimostrazione, parlando proprio della pallamano, è
data dal fatto che c'è una delle più grosse società di pallamano
del Veneto, di cui adesso mi sfugge il nome, che milita proprio in
serie B come la Casetta Hôtels femminile, la quale ha un campo non
regolamentare ma solo di 36 metri x 20, ed ogni anno ottiene la
deroga da parte della Federazione della pallamano nazionale.
Questa è una dichiarazione generale, non riferita alla
pallamano, ma la difficoltà esiste perchè nasce una certa società
ed il giorno dopo dovremmo avere la struttura pronta; una palestra
non può sorgere dall'oggi al domani, ma ci vogliono minimo due anni
di costruzione. Proprio per soddisfare le esigenze della pallamano,
anche se decentrato e distante da Aosta a Verrès è in costruzione
il complesso sportivo con una palestra che ha le dimensioni
richieste per questo sport. Già da un me se il sottoscritto,
sentito il Comune di verrès e gli Assessorati competenti, ha dato
ampie garanzie al signor De Michelis ed all'allenatore Cardellina
della squadra di pallamano Casetta-Hôtels, che per il 26 ottobre,
data di inizio del campionato della pallamano, la palestra sarebbe
stata a disposizione.
A onor del vero dobbiamo dichiarare, caro Collega, che i
responsabili della Casetta-Hôtels non hanno nessuna voglia di
andare a giocare a verrès, perchè c'è la maggior distanza, i costi
in più e poi non hanno il pubblico, cioè sono preoccupati perchè il
pubblico non li seguirebbe. Non è vero allora che la palestra di
Verrès non è a disposizione, anzi è già stato dichiarato da più di
un mese che c'è la disponibilità.
E' altrettanto vera la preoccupazione dei responsabili della
Casetta Hôtels, che hanno chiesto il nostro intervento; ho
telefonato personalmente al mio collega di partito ed arbitro
internazionale, Concetto Lo Bello, che è il Presidente della
Federazione, il quale ha ribadito la sua impossibilità di derogare,
anche perchè la Casetta Hôtels aveva dichiarato, pur di essere
inserita in campionato, di avere a disposizione un terreno
regolamentare. Ora questo terreno non c'è perché è quello di fronte
alla piscina scoperta; quindi mettiamo le cose nell'ambito giusto.
Quest'anno, con la difficoltà da parte della Casetta Hôtels, c'è la
disponibilità (e l'abbiamo dichiarata assieme all'Assessore Faval
perchè ne abbiamo parlato in Giunta) per il campionato che si farà
in casa ed al coperto, a verrès.
Certo c'è un impegno da parte nostra, ma invito il Consigliere
Pascale a farsi promotore della questione con il Sindaco di Aosta.
Noi abbiamo sempre dichiarato di avere la disponibilità finanziaria
per fare una struttura coperta adatta anche alla pallamano; d'altra
parte non possiamo essere noi a fare il progetto o ad andare alla
ricerca del terreno in Comune di Aosta, perchè il Comune altrimenti
lamenterebbe che andiamo oltre le nostre competenze.
Quando uno dei responsabili della pallamano, il giornalista
Assanti, aveva chiesto di asfaltare il terreno adiacente alla
scuola Saint-Roch, il sottoscritto aveva interpellato il collega
Assessore Comunale ed eravamo disposti ad asfaltarlo, tracciando un
campo adatto per la pallamano, ma da parte del Comune c'è stato in
definitiva il diniego, perchè si è detto che quel terreno doveva
servire alla scuola e che si sarebbe andati alla ricerca di un
nuovo terreno, anche perché quello spazio non poteva essere coperto
da una struttura in quanto avrebbe portato un danno visivo alla
scuola Saint-Roch.
Vi è la piena disponibilità da parte nostra, se da parte del
Comune ci perverrà una richiesta con progetto esecutivo, per
finanziare o in base alla legge del 60% di contributo, o anche, se
proprio lo riterremo a livello di Consiglio, a spese completamente
regionali.
PRESIDENTE
: Ha chiesto di parlare il Consigliere Pascale,
ne ha facoltà.
PASCALE (P.S.I
.): Per ringraziare l'Assessore e per fare
due considerazioni.
La prima è che questo problema non riguarda solo la
Casetta-Hôtels, perchè dalla risposta dell'Assessore sembra che si
faccia tutto in funzione di questa squadra; il problema riguarda
invece tutte le squadre di pallamano che disputano i campionati sia
di serie B che di serie C, visto che per la serie C occorrono campi
regolamentari che non esistono presso le palestre di Aosta.
Attualmente hanno delle deroghe, però da un giorno all'altro la
Lega può non concedere più deroghe anche alle squadre che disputano
i campionati di serie C. Quindi il problema si pone in prospettiva
e si pone di conseguenza la necessità di una struttura
regolamentare in Aosta, perchè nessuna squadra può sobbarcarsi i
disagi e la spesa necessari per disputare questo campionato nella
nuova palestra di verrès.
La seconda considerazione riguarda proprio il progetto relativo
al campo scoperto da realizzare in Corso Ivrea. Qui bisognerà che
all'interno della D.C. si mettano d'accordo, perchè proprio l'ex
Assessore ai Lavori Pubblici del Comune di Aosta, che è un compagno
di partito dell'Assessore Borbey, aveva presentato all'Assessorato
regionale al Turismo un progetto definito ed aveva richiesto il
finanziamento regionale. Adesso vedremo con il nuovo Assessore ai
Lavori Pubblici del Comune di Aosta di portare avanti questo
progetto, perché il progetto esiste ed il Comune aveva già
richiesto alla Regione il finanziamento, ma poi non se ne è saputo
più niente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK