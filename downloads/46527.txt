Consiglio Regionale della Valle d'Aosta - Oggetto del Consiglio n. 2935 del 22 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2935 del 22 novembre 2023 - Resoconto
OGGETTO N. 2935/XVI - D.L. n. 123: "Modificazioni alla legge
regionale 1° settembre 1997, n. 29". (Norme in materia di servizi
di trasporto pubblico di linea). (Reiezione di un ordine del
giorno)
Bertin (Presidente) -
Passiamo al punto n. 7. Al disegno
di legge n. 123, composto da tre articoli, è stato depositato un
emendamento da parte dell'assessore Bertschy e un ordine del giorno
da parte del gruppo di RV. Relatore è il consigliere Jordan, a cui
passo la parola.
Jordan (AV-VdA Unie) -
Il presente disegno di legge reca:
"Modificazioni all'articolo 24 della legge regionale 1° settembre
1997, n. 29 (Norme in materia di servizi di trasporto pubblico di
linea)", ampliando il campo delle possibili agevolazioni
tariffarie, al fine di consentire l'introduzione di specifiche
ulteriori tipologie di agevolazioni, in concomitanza con
l'interruzione del servizio ferroviario tra Aosta e Ivrea per la
realizzazione dei lavori di elettrificazione della linea.
Questo provvedimento si compone di tre articoli: l'articolo 1 è
composto da due commi, che recano modificazioni all'articolo 24
della legge 29. Il comma 1, inserendo il comma 5ter, introduce
titoli di viaggio forfetari estesi a intere modalità di trasporto.
L'inquadramento della misura come agevolazione tariffaria ne
consente l'introduzione nel rispetto dell'equilibrio dei contratti
vigenti e la rende operativa con l'attivazione del nuovo sistema di
bigliettazione previsto sul territorio regionale in modo così da
promuovere l'utilizzo e sfruttarne le potenzialità e funzionalità.
Si tratta di una misura di sostegno finanziario finalizzata a
incentivare l'utilizzo dei sistemi di trasporto pubblico di linea,
con l'obiettivo di migliorare l'efficacia della mobilità pubblica,
ridurre il traffico veicolare privato e promuovere obiettivi di
sviluppo sostenibile. Per questo motivo il testo proposto non pone
a priori limitazioni riferite al tipo di mezzo pubblico utilizzato
(bus o treni), alla residenza o alla situazione reddituale e
patrimoniale degli utenti.
Il comma 2, sostituendo il comma 6 dell'articolo 24, prevede,
rispetto alla formulazione precedente, la possibilità di rimodulare
in modo più ampio, ed eventualmente anche incrementare, le
agevolazioni a favore degli studenti residenti in Valle d'Aosta che
frequentino università, percorsi di istruzione tecnica superiore o
di istruzione e formazione tecnica superiore. Anche la scelta di
non limitare le agevolazioni ai biglietti di corsa semplice per
fare invece riferimento più in generale ai titoli di viaggio è
finalizzata a conferire maggiore ampiezza alle agevolazioni stesse,
consentendo, in particolare, di introdurre per gli studenti
universitari che viaggiano molto frequentemente un'eventuale
facilitazione sugli abbonamenti. I successivi atti deliberativi
permetteranno l'applicazione della norma con una migliore
modulazione degli aiuti che questa norma prevede, a integrazione di
quanto già attualmente in essere. L'iniziativa andrà pertanto
nell'ottica di una migliore ed equa distribuzione delle risorse,
che avrà come obiettivo un maggiore sostegno economico per
l'acquisto dei titoli di viaggio e una diversificazione del
sostegno in modo da tener conto, aumentandone però l'intensità,
delle situazioni di maggior necessità, ma che vada anche a
incidere, seppur in modo decrescente, su una platea più ampia di
soggetti.
Tale norma, di cui l'applicazione è pressoché immediata, è
considerata un primo passo verso una ridefinizione complessiva
delle politiche sui trasporti pubblici, che, data la complessità
del tema e considerata la ridefinizione del sistema
conseguentemente all'interruzione della linea ferroviaria per i
lavori, sarà ed è oggetto di attenzioni particolari da parte del
Governo regionale e del Consiglio stesso.
L'articolo 2 reca le disposizioni finanziarie, pari a 197 mila
euro per l'anno 2023, 916 mila euro per l'anno 2024 e 788 mila euro
per il 2025.
L'articolo 3 reca infine la dichiarazione d'urgenza.
Presidente -
La discussione generale è aperta.
Consigliere Aggravi, a lei la parola.
Aggravi (RV) -
Volevo approfittare, se è possibile, per
presentare l'ordine del giorno in modo tale che così recuperiamo
del tempo. Il gruppo di RV aveva già presentato un ordine del
giorno nel corso dello scorso Consiglio e ha scelto di modificarlo
oggi solo per aggiornarlo, considerato che, quando avevamo
elaborato l'altro testo, non era ancora a disposizione il bilancio
di previsione, però l'obiettivo sostanzialmente non cambia potremmo
dire.
All'interno del disegno di legge presentato dal collega Jordan
in particolare c'è un passaggio: quello del comma 2 dell'articolo
1, quello che sostituisce un ulteriore comma appunto della legge
oggetto di modifica, che, come ha detto il collega, darà la
potestà, sostanzialmente l'indicazione alla Giunta di andare a
identificare delle agevolazioni sul costo dei titoli di viaggio per
l'uso di qualunque mezzo agli studenti residenti in Valle d'Aosta
delle istituzioni sia universitarie che d'istruzione e formazione
tecnica superiore previsti dalla normativa e anche di tipo
universitario e
post
universitario.
Abbiamo anche visto quelli che oggi sono gli stanziamenti
previsti all'interno del bilancio di previsione, questo ci ha
permesso di comprendere un po' meglio anche la
ratio
di
definizione degli stanziamenti poi oggetto, tra l'altro, di un
emendamento da parte dell'Assessore competente, proprio perché è
stato presentato il bilancio. Il bilancio di previsione avremo modo
anche di approfondirlo meglio poi ancora in Commissione quando ci
sarà la discussione sul programma relativo al trasporto pubblico
locale. Si trova uno stanziamento importante sul 2024 e sugli altri
due anni c'è un
trend
che però è abbastanza comune a tutti i
programmi di spesa e avremo, come ho detto, modo di approfondirlo
perché oggettivamente vediamo un calo delle risorse.
Detto questo, quello che volevamo proporre come ordine del
giorno è un impegno all'Assessore competente nell'ambito delle
procedure di applicazione dei contenuti del comma che ho citato,
chiedo scusa ma mi sono perso un verbo nel testo, quindi "a
promuovere l'applicazione della gratuità del servizio di trasporto
pubblico a favore degli studenti residenti in Valle d'Aosta che
frequentino università, percorsi di istruzione tecnica superiore o
di istruzione e formazione tecnica superiore, previsti dalla
normativa vigente o corsi di tipo universitario e
post
universitario", ovviamente con riferimento agli spostamenti
relativi al raggiungimento delle sedi di studio e al ritorno.
Questo anche per cercare di compensare o contemperare anche tutta
una serie di disagi che comunque ci saranno e di cui già ampiamente
abbiamo parlato per la chiusura di un'importante arteria di
trasporto che interessa anche e soprattutto gli studenti di ogni
grado. È un ordine del giorno molto semplice e, ripeto, chiedo
soltanto scusa di essermi perso un verbo nella tastiera, che è
"promuovere", quindi attendiamo poi una presa di posizione da parte
del Governo.
Presidente -
Altri Consiglieri vogliono intervenire in
discussione generale? Si è prenotata la consigliera Minelli, a lei
la parola.
Minelli (PCP) -
Abbiamo esaminato il disegno di legge già
durante i lavori della Commissione: è un provvedimento che nella
sostanza condividiamo perché l'obiettivo e la finalità principale è
quella comunque di agevolare in qualche modo il trasporto pubblico,
in questo caso ampliando il campo degli sconti e delle agevolazioni
tariffarie.
Intervengo nello stesso tempo anche sull'ordine del giorno del
collega Aggravi, che chiede un impegno maggiore rispetto a quello
che è previsto nell'articolato della legge; condividiamo questa
richiesta e ci associamo alla domanda di uno sforzo in più per
quello che riguarda proprio un'agevolazione piena per tutti gli
studenti universitari, non soltanto nell'ambito delle varie fasce
di reddito.
Crediamo infine che questo disegno di legge sia un primo passo,
o almeno noi riteniamo debba essere un primo passo verso una
riflessione più profonda e che dovrà essere fatta, a nostro avviso,
nell'immediato futuro per favorire ancora di più tutto ciò che è
legato al trasporto pubblico locale, nell'ottica di una progressiva
diminuzione dell'uso del mezzo privato che ha delle ricadute
importanti anche per quello che riguarda non solo l'ambiente, ma
anche la salute dei cittadini, quindi voteremo questo disegno di
legge.
Presidente -
Consigliere Marquis, a lei la parola.
Marquis (FI) -
Alcune considerazioni per esprimere la
nostra condivisione a questo disegno di legge che interviene
attraverso le modifiche all'articolo 24 sul sistema delle
agevolazioni e delle gratuità rispetto alla fruizione del servizio
di trasporto pubblico locale. Riteniamo che sia anche la risposta
all'interpellanza che avevamo presentato il mese scorso in quanto
l'approvazione di questo disegno di legge consentirà anche ai
beneficiari delle agevolazioni di poter fruire del bonus trasporti
che è previsto a livello nazionale. Pertanto riteniamo che sia una
cosa positiva introdurre non solo delle agevolazioni rispetto alle
categorie che erano previste sino ad ora, le categorie dei giovani
e degli over 65 ed altre situazioni di difficoltà, ma anche a
coloro che vogliono beneficiare di abbonamenti per l'incentivazione
dell'utilizzo di questa modalità di trasporto.
Sicuramente questo va considerato come un passo di partenza e
crediamo che possa essere utile fare delle riflessioni riguardo a
maggiori forme incentivanti sui giovani che utilizzano i mezzi
pubblici per lo studio perché, a mio avviso e a nostro avviso come
gruppo, il diritto allo studio è un diritto universale, quindi che
prescinde dalle disponibilità reddituali delle famiglie, ma deve
essere anche una modalità per riconoscere a ciascun ragazzo e a
ciascuna ragazza l'indipendenza per poter accedere, senza chiedere
sacrifici alla propria famiglia o disponibilità alla famiglia che
non sempre comunque è comodo, al diritto allo studio.
Crediamo che questa sia una riflessione da fare e, per quanto ci
riguarda, saremmo favorevoli se venissero introdotte, quindi,
ulteriori forme d'incentivazione verso questa tipologia di
utenza.
Presidente -
Se non vi sono altre richieste, chiudo la
discussione generale. Non vedo prenotazioni, la discussione
generale è chiusa. Per il Governo, ha chiesto la parola l'assessore
Bertschy, ne ha facoltà.
Bertschy (AV-VdA Unie) -
Ringrazio il relatore,
Presidente della Commissione, e i componenti della Commissione per
aver portato all'attenzione del Consiglio il disegno di legge, che
è semplice nella sua composizione, tre articoli, ma si propone di
raggiungere alcuni obiettivi che sono di fondamentale importanza in
questa fase in attesa, come ho detto durante l'illustrazione in
Commissione, di una revisione completa della legge 29/1997 perché
solo la data della legge dice della necessità di attualizzare una
norma al nostro sistema dei trasporti.
Il disegno di legge si propone di togliere una serie di
limitazioni che oggi abbiamo per istituire un titolo di viaggio al
quale affidiamo molta importanza in questi prossimi tre anni:
quello di un titolo di viaggio che permetterà di rompere l'attuale
limitazione del trasporto su gomma, ma non solo, passando con oneri
che poi dovremo discutere insieme alle aziende a un titolo di
viaggio che permetterà un utilizzo libero durante la giornata e il
mese di validità su tutto il TPL, così da cercare di favorire
sempre più un'educazione all'utilizzo dei mezzi pubblici, in
particolare per i giovani, per le persone che hanno difficoltà di
mobilità per utilizzare i servizi.
Come ci siamo detti durante il confronto, con questa
disponibilità e con quest'apertura di tipo legislativo, ci
proponiamo nel corso del 2024 di portare le aziende che oggi
svolgono servizio sul ferro e le aziende che svolgono servizio su
gomma a trovare, insieme a noi, una modalità per arrivare poi ad
avere quel biglietto unico per tutto il modello di trasporto
valdostano al quale tendiamo e sarebbe un grande obiettivo per
tutti quanti, perché andremo a semplificare la vita alle persone e
soprattutto favoriremmo ancora di più l'utilizzo al trasporto
pubblico.
Per quanto riguarda il secondo articolo, che è quello che va a
limitare l'attuale percentuale, che è al 75% della possibilità di
aiuto sulla modalità di contributo per studenti universitari,
l'eliminare questa percentuale ci permetterà di intensificare con
le attuali modalità l'intervento per le fasce più deboli: le fasce
ISEE per le quali siamo già arrivati al massimo dell'intervento,
quelle fino a 22 mila euro, cercando di introdurre, anche qui con
le attuali modalità una percentuale maggiore, così da arrivare a un
aiuto progressivo, che è importante già su questo bilancio perché
si è passati dagli 80 mila euro stanziati fino ad ora a circa 300
mila euro. È un intervento che va nella direzione di favorire
sempre più il diritto allo studio, tant'è vero che abbiamo
introdotto nelle nuove modalità la possibilità di ottenere un
rimborso anche senza presentazione di fasce ISEE; abbiamo esteso la
fascia ISEE fino a 44 mila euro di reddito, quindi tutto quello che
è stato modificato in questo periodo va esattamente nell'obiettivo
di garantire il più possibile le modalità necessarie per il diritto
allo studio e favorire l'utilizzo del nostro trasporto anche per
gli studenti.
Rispetto all'ordine del giorno, l'obiettivo a tendere della
maggioranza è assolutamente quello di andare verso formule
incentivanti sempre maggiori, se non arrivare alla gratuità, con
l'occhio, che però deve essere ben attento, agli attuali
numeri.
Sono dati forniti questa mattina proprio perché, una volta
arrivata la seconda edizione dell'ordine del giorno, abbiamo
chiesto dati aggiornati, abbiamo residenti iscritti alle
università, compresi i Valdostani, nel numero di 3.553 ragazzi,
divisi per varie università italiane, alcuni università
telematiche, conservatori, poi le accademie e gli istituti tecnici,
sono circa 3.500 ragazzi: 1780 in Piemonte, una parte in Lombardia
e poi ci sono anche i 546 studenti valdostani. Facendo dei rapidi
calcoli, solamente per i ragazzi che studiano in Piemonte parliamo
di cifre che vanno ben oltre le 100 mila ma arriviamo a qualche
milione.
Capisco ed è giusto, nel senso che l'obiettivo deve essere
quello di favorire e semplificare anche un po' la vita delle
persone, però dobbiamo studiare un modello che sia sostenibile non
solo in termini finanziari, ma anche in termini proprio di
utilizzo, perché ad oggi i titoli di viaggio non sono personali,
sono titoli di viaggio che possono essere utilizzati in maniera
onesta da chi li acquista ma evidentemente sono titoli di viaggio
che non hanno una limitazione al momento.
Dobbiamo anche costruire un modello che ci permetta di andare a
riconoscere... le formule dell'abbonamento sono possibili, perché
quelle invece diventano diverse come modalità di controllo ma sul
titolo di viaggio, se ci apriamo anche a un acquisto... ci sono le
università piemontesi ma noi abbiamo anche definito la possibilità
di dare una risposta anche a coloro che studiano all'estero con
delle limitazioni.
Credo che quel modello vada studiato, al momento applicheremo le
modalità che abbiamo previsto, cercando di rendere ancora più
incentivanti, con l'impegno nel corso del prossimo anno di arrivare
a definire, se possibile, ancora una formula migliore di quella
attuale, però - ripeto - facendo un rapido calcolo, già solo per i
1.780 studenti che viaggiano in Piemonte, 80 viaggi per una cifra
media di 15 euro, si fa in fretta a capire a che valore
arriviamo.
Da parte nostra ci sarà un'astensione ma con l'obiettivo di
costruire politiche che vadano in questa direzione e, se possibile,
renderli sostenibili nella modalità di utilizzo e anche nel
sostegno finanziario.
Io ringrazio per la disponibilità che c'è stata a trattare
questa modifica e, una volta approvata, andremo a completare le
modalità attuative, in particolare del nuovo titolo di viaggio,
riunendo le aziende di trasporto, prima per il titolo di viaggio su
gomma e poi per il titolo da viaggio unico da pensare come ho detto
e da riuscire a raggiungere come obiettivo nel corso del 2024.
Presidente -
Consigliere Padovani per dichiarazione di
voto, a lei la parola.
Padovani (FP-PD) -
Intervengo in dichiarazione di voto
sperando di non scatenare interventi talmente improvvisati da
essere stampati sulla carta.
Questo disegno di legge credo abbia diversi aspetti positivi:
dall'incentivazione all'utilizzo dei mezzi pubblici, che ha effetti
positivi sull'ambiente perché tende a disincentivare il trasporto
con mezzo privato alle incentivazioni economiche che si avranno per
gli studenti universitari. Nella relazione è ben scritto: si va dal
40% per le fasce più alte al 90% per le fasce più basse. Credo che
sia davvero positivo perché segue la linea che io condivido: quella
che chi ha di più ovviamente può pagare di più e chi ha di meno
deve pagare di meno. È positivo anche il fatto che si cancelli il
limite di corse giornaliero per abbonato perché permette un
utilizzo maggiore del mezzo pubblico; come positivo è che si
arriverà a un abbonamento unico per gomma e rotaia, perché aiuta a
sburocratizzare e a velocizzare il tutto.
Infine penso che sia anche positivo l'impegno preso
dall'Assessore, e che penso si porterà in maggioranza, di arrivare
a incentivi maggiori cercando le risorse necessarie.
Io penso, ma questo credo sia abbastanza pubblico, che il
trasporto pubblico debba essere gratuito per tutte e tutti perché
sarebbe davvero un incentivo a non utilizzare il mezzo privato per
il trasporto. Capisco che si debbano trovare le risorse necessarie,
io credo che l'impegno preso dall'Assessore di arrivare a incentivi
maggiori, se non addirittura alla gratuità, per il prossimo periodo
sia positivo, quindi voterò favorevolmente quest'atto.
Presidente -
Ha chiesto la parola il consigliere Perron,
ne ha facoltà.
Perron (LEGA VDA) -
Il nostro gruppo si è astenuto
durante le Commissioni, abbiamo ascoltato con attenzione le
audizioni, in particolare il Consiglio degli studenti
dell'Università della Valle d'Aosta ma anche le altre associazioni
intervenute; abbiamo visto che i confronti su questo tema con altre
Regioni più virtuose di noi sono decisamente impietosi. Si è
parlato, ad esempio, della Lombardia nella quale c'è un abbonamento
mensile che costa 22 euro, ci hanno parlato del Trentino che ha un
abbonamento di 50 euro annuale per tutti gli utenti, il Piemonte
che riesce a fare un solo abbonamento urbano ed extraurbano, quindi
le nostre critiche legittime sono che ad ora non si era fatto
abbastanza su questo ed è quanto è uscito fuori dalle audizioni in
Commissione.
Ciò detto, però, la direzione intrapresa a questo punto è quella
di un miglioramento, quindi, come dichiarazione di voto, voteremo
favorevolmente, come voteremo anche l'ordine del giorno presentato
dai colleghi di RV.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Per ribadire l'intenzione di voto e anche
per un paio di osservazioni.
L'Assessore ha fatto riferimento al titolo di viaggio che non è
nominativo, penso si riferisse al titolo di viaggio/biglietto,
perché invece per quello che riguarda gli abbonamenti, è
assolutamente nominativo, però anche gli acquisti che adesso si
fanno dei biglietti
on-line
necessitano anche lì del
nominativo dell'acquirente.
C'è tutta una serie di titoli di viaggio che già oggi riportano
il nome di chi utilizza poi il biglietto; capisco che invece,
laddove non è possibile, si rischia di finanziare anche qualcuno
che magari non si sposta per motivi di studio ma per qualcos'altro.
Forse bisognerà mettere anche attenzione a questa cosa e prevedere,
insieme alle società che gestiscono il trasporto pubblico, anche
forme per andare in una direzione più precisa.
Mi compiaccio poi della dichiarazione del collega Padovani,
soprattutto nella parte in cui si riferisce a un'attenzione
all'ambiente, spero che si manifesterà anche nel voto di altri
provvedimenti e cose che verranno decise e anche la sua
dichiarazione a favore per un trasporto pubblico che sia per tutti
e senza limitazioni di ISEE.
Spero che la sua azione incisiva nei confronti della sua
maggioranza andrà in quella direzione, quindi mi immagino anche che
come noi voterà anche l'ordine del giorno del collega Aggravi.
Presidente -
Consigliere Chatrian, a lei la parola.
Chatrian (AV-VdA Unie) -
Per dichiarazione di voto,
abbiamo avuto modo di approfondire in Commissione parecchio questo
disegno di legge, approfondendo ed elaborando anche altri modelli,
sicuramente questo è un passo avanti notevole e sul piano politico
pensiamo sia positivo il fatto che tutti i gruppi consiliari si
posizionino positivamente, quindi vuol dire che la direzione
tracciata da questa maggioranza, da questo Governo e dall'Assessore
è corretta, quindi questo è il primo dato di natura politica, visto
e considerato che abbiamo avuto modo in Commissione di declinare
molto bene quello che si sta facendo e soprattutto quello che si
vorrà fare.
Ne approfitto per fare un passo ulteriore, penso che abbiamo
avuto già modo in maggioranza di confrontarci, ma non è
sufficiente, perché poi dovremo avere la capacità e la forza di
dare corso, di rivedere nel suo insieme sicuramente anche l'assegno
di studio e il contributo alloggio, perché se veramente crediamo di
accompagnare i nostri studenti, quelli che hanno voglia comunque di
studiare e che decidono di raggiungere per il loro percorso i lori
sogni e che, di conseguenza, sono i nostri sogni, di una nostra
comunità, noi pensiamo che sia nostro dovere magari andare a
rivedere le regole del gioco. C'è spazio per poter migliorare e
accompagnare meglio quelli che decidono di uscire dalla Valle
d'Aosta e farsi un loro percorso universitario, quindi di studio,
di bagaglio, di crescita personale per raggiungere non solo i loro
sogni ma, come dicevo, sono i sogni per tutta la nostra
comunità.
Pensiamo che ci sia veramente la necessità di andare a rivedere
i sostegni di natura pubblica, soprattutto per le fasce più
fragili, dove ad oggi la statistica ci dice che pochi sono i
ragazzi o le ragazze che continuano a studiare e penso che, da un
punto di vista proprio sociale, autonomistico e di una realtà
piccola come la nostra, sia nostro dovere riuscire a creare quelle
condizioni utili per raggiungere questi grandi obiettivi della
vita.
Voteremo convintamente questo disegno di legge con l'auspicio di
andare a rivedere quello che è nel suo complesso il sostegno a chi
decide di studiare, ai ragazzi e ragazze che decidono di studiare e
nello stesso tempo, in base anche a queste prime modifiche che
citava prima l'assessore Bertschy, avremo modo di avere ulteriori
dati statistici per andare a ritoccare eventualmente e a integrare
gli aiuti in questo caso per i trasporti.
Presidente -
Ha chiesto la parola il consigliere Aggravi,
ne ha facoltà.
Aggravi (RV) -
Al di là della posizione che in parte
forse mi aspettavo sull'ordine del giorno, noi voteremo comunque la
proposta di legge.
Ringrazio anche l'assessore Bertschy per i primi dati che ci ha
dato e che ci permettono anche di capire sicuramente un dato che
non avevamo modo di conoscere in modo preciso, ma che sicuramente,
dal punto di vista dell'importanza, e parlo in questo momento in
termini di risorse da dover stanziare, ovviamente sapevamo essere
non di poco conto.
Ci sono poi anche degli ulteriori elementi di complicazione,
come giustamente lui ha anche detto, perché le tipologie di
studenti e di
location
sono ovviamente da segmentare, si
direbbe, per comprendere effettivamente il peso.
Apprezzo anche e penso che possano essere utili le indicazioni
del collega Perron e volevo anche ringraziare il collega Padovani,
che sostanzialmente penso finirà per votare l'ordine del giorno in
base a quello che ha detto.
Capisco a questo punto, avendo sentito anche il collega
Chatrian, che l'assessore Bertschy i calcoli deve farseli bene, in
realtà anche dividendoseli con l'assessore Guichardaz, perché un
pezzo dello stanziamento è, se non erro, di competenza dei
programmi del suo Assessorato e quindi ho capito che una delle
problematiche giuste che si presentano è il fatto che comunque una
parte di fondi che potrebbero essere stanziati vengono già occupati
da altre giuste rivendicazioni sul tema del diritto allo studio,
però ovviamente la fetta del bilancio si allarga e quindi comprendo
benissimo che oggi l'assessore Bertschy non può prendersi a giusto
titolo degli impegni perché i colleghi della sua maggioranza stanno
giustamente andando a identificare ulteriori fette di bilancio,
che, a questo punto, ci aspettiamo di trovare stanziati nelle
maglie del bilancio di previsione che ci è stato fornito.
Gli ultimi dati più puntuali dei numeri ci consentiranno forse -
l'analisi da parte nostra è ancora in corso - di comprendere
effettivamente quelle che sono state le giuste richieste del
collega Chatrian e il giusto auspicio del collega Padovani, che
almeno coerentemente dovrebbe votare il nostro ordine del giorno,
anche se è nostro se vuole può essere anche suo, se lo vuole
firmare è a disposizione (potevamo anche farlo insieme). Anzi, le
ricordo anche di vigilare bene sull'applicazione della norma, non
perché non ci sia da fidarsi della Giunta, però lui parla di tutta
una serie di applicazioni, però giustamente è poi onere della
Giunta declinare le modalità e quindi anche la differenziazione,
che a lei è tanto cara, relativamente ai redditi. La invito bene a
verificare quello che sarà dell'applicazione perché altrimenti, se
non ci troveremo quello che lei ha detto nell'ambito della delibera
di Giunta e se non ci troveremo nel bilancio di previsione le
giuste considerazioni fatte dal collega Chatrian, allora vorrà dire
che oggettivamente forse queste rimangono soltanto delle idee o
delle giuste richieste da parte dei membri della maggioranza ma
poi, di concreto, non troviamo nulla.
Presidente -
Ha chiesto la parola il consigliere
Chatrian, ne ha facoltà.
Chatrian (AV-VdA Unie) -
Nel rivendicare l'intervento che
ho fatto poc'anzi da un punto di vista generale ed entrando nel
disegno di legge che oggi ci accingiamo ad approvare, le
considerazioni che ho fatto da un punto di vista generale
indubbiamente non rientrano in questo disegno di legge e
rientreranno gli assegni di studio e i contributi di alloggio nel
triennio 2024-2025-2026 e ci sarà lo spazio, collega Aggravi, per
andare statisticamente a vedere quali sono oggi le criticità,
soprattutto per le famiglie fragili, sotto gli 11 mila euro di
ISEE, sotto i 22 mila euro di ISEE, dove sono poche decine i
ragazzi o le ragazze che oggi hanno la possibilità di studiare.
La considerazione mia, come lei ha ben sicuramente capito e
carpito, è di natura tutta politica per poter andare ad
accompagnare, come pubblico, chi ha molto di meno e magari i
ragazzi hanno tantissima difficoltà nell'andare a studiare fuori
Valle e penso che sia compito della buona politica trovare le
migliori soluzioni.
Migliori soluzioni che poi lei me lo insegna saranno poi trovate
direttamente nelle delibere di Giunta applicative dove, in base
alla torta, alle scelte e alle disponibilità, l'assessore
Guichardaz cercherà di trovare spazio, modo e tempi per
accompagnare chi è più fragile e chi oggi, purtroppo, non riesce a
uscire dalla Valle d'Aosta per studiare.
Presidente -
Altre dichiarazioni di voto? Ha chiesto la
parola l'assessore Bertschy, ne ha facoltà.
Bertschy (AV-VdA Unie) -
Intanto grazie anche per queste
ulteriori considerazioni.
Io chiederò al Presidente della Commissione di avere i documenti
che sono stati forniti dagli auditi in Commissione per comunque
poter valutare quello che vi è stato portato e quello che accennava
il consigliere Perron, di modo da poter avere un panorama ampio
degli interventi, perché io credo che vadano paragonati, come si
dice, i modelli, i prodotti e anche i sistemi, perché un conto è se
stiamo parlando della mobilità interna, un conto è se stiamo
parlando della mobilità verso altre università. Vorrei vedere
questi dati perché generalmente può essere che non siamo i primi,
ma difficilmente siamo gli ultimi rispetto alle modalità di
intervento rispetto agli aiuti. Sono straconvinto che, andando poi
a vedere le cose, andremo a capire dove possiamo migliorare ma
anche dove stiamo già facendo bene. Il modello attuale si basa
sulle fasce ISEE cercando d'intervenire per garantire, a chi deve
poter garantire il suo diritto allo studio ai propri figli, un
intervento maggiore; l'obiettivo è sicuramente quello di andare
verso un'estensione e l'attuale modalità toglie la fascia ISEE e
permette il contributo, però dobbiamo anche parlare di numeri. Oggi
andare da Aosta a Torino in abbonamento mensile costa 134 euro, per
dieci mesi 1.340 euro. Ci saranno mille studenti valdostani?
Facciamo la moltiplicazione anche di quello e poi ci rendiamo
conto. I valori in gioco, se facciamo anche un po' di conti, sono
notevoli, quindi è corretto andare a valutarli.
Io vi chiederei la disponibilità di lavorare insieme come
Commissione a mettere insieme i numeri, mettere insieme i modelli,
vedere come poterli applicare e poi alla fine magari di quest'anno
universitario provare a fare una valutazione assieme per come
andare ancora a migliorare il servizio. Attualmente noi
interveniamo sugli abbonamenti per un valore del 30%, un
abbonamento da 134 euro viene scontato a 93 euro (sto parlando di
Aosta/Torino), quindi si può andare a migliorare quell'abbonamento
ed è quello che faremo per tutti, con i soldi che abbiamo messo in
bilancio, con l'obiettivo di arrivare a quasi un raddoppio
dell'attuale intervento.
Per tutti, al di là che sia uno studente universitario o
semplice cittadino, ci sarà con i nuovi abbonamenti ferroviari che
verranno utilizzati su gomma un intervento di grande riduzione del
costo del trasporto. È chiaro che non è la gratuità che si intende
applicare, quindi ritornando a questo, numeri alla mano, dobbiamo
capire come attuarlo, come modificarlo sapendo bene che se mettiamo
a disposizione di uno studente che va a Torino una cifra
importante, stessa cifra la dobbiamo mettere a disposizione di uno
studente che va a studiare a Parma piuttosto che fuori dall'Italia;
mille euro a studente per tremila studenti, facciamo i conti e
vediamo a che cifre arriviamo e dove possiamo arrivare. Oggi il
principio è lavorare per sostenere di più le fasce più deboli e
vorremmo arrivare, se possibile, quasi al 100% d'intervento sulle
prime fasce ISEE. Se costruiamo un altro modello, evidentemente
dobbiamo cercare completamente altre risorse e provare a fare un
ragionamento di tutt'altra natura.
Grazie per la disponibilità e a disposizione per provare a
ragionare insieme durante quest'anno a costruire un modello
differente.
Presidente -
Ha chiesto la parola il consigliere Perron,
ne ha facoltà.
Perron (LEGA VDA) -
Rispondo telegraficamente all'appunto
dell'Assessore: io giustamente le ho riportato quanto è stato detto
in audizione dal Consiglio degli studenti dell'UNI VdA, quindi i
riferimenti che le ho fatto sono quelli lì. Siamo disponibili a
ulteriori approfondimenti per vedere i distinguo caso per caso,
certamente, nessun problema, e poi sul fatto che si sia fatto però
poco fino a questo momento e che i risultati non siano stati così
brillanti fino a questo momento direi che è un dato oggettivo,
altrimenti non saremmo qua oggi a votare tutti in un'unica
direzione verso il miglioramento. Sul passato che ci siano stati
dei problemi sui trasporti valdostani fino ad ora è uscito anche
questo da tutte le audizioni e, ripeto, quello è un dato oggettivo,
perché sennò non saremmo qua oggi a votare positivamente negli
interventi che verranno fatti.
Presidente -
Possiamo procedere alla messa in votazione
prima dell'ordine del giorno e poi della legge. Metto in votazione
l'ordine del giorno. La votazione è aperta. La votazione è
chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'ordine del giorno non è approvato.
Passiamo ora all'articolato della legge. Articolo n. 1, se non
vi sono interventi, lo metto in votazione. La votazione è aperta.
La votazione è chiusa.
Presenti, votanti e favorevoli: 35
L'articolo n. 1 è approvato all'unanimità.
All'articolo n. 2 c'è un emendamento sostitutivo presentato
dall'assessore Bertschy, lo metto in votazione. La votazione è
aperta. La votazione è chiusa.
Presenti, votanti e favorevoli: 35
L'emendamento sostitutivo è approvato all'unanimità.
Stesso risultato per l'articolo n. 3? Stesso risultato. Metto
ora in votazione la legge nel suo insieme. La votazione è aperta.
La votazione è chiusa.
Presenti, votanti e favorevoli: 35
Il disegno di legge è approvato all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK