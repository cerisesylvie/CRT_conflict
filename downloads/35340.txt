Consiglio Regionale della Valle d'Aosta - Oggetto del Consiglio n. 2844 del 20 febbraio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2844 del 20 febbraio 2013 - Resoconto
OGGETTO N. 2844/XIII - Discussione generale congiunta del
D.L. n. 204 e della P.L. n. 207: "Modificazioni alla legge
regionale 7 giugno 1999, n. 12 (Principi e direttive per
l'esercizio dell'attività commerciale)".
Presidente -
Il punto verrà discusso congiuntamente al
punto 19. Pour le rapport, la parole au collègue Bieler.
Bieler (UV)
- Grazie Presidente.
Negli ultimi anni si è assistito ad un'evoluzione del quadro
normativo comunitario e statale verso un sistema decisamente più
garantista della libertà di concorrenza, con una spinta di
liberalizzazione delle attività commerciali finalizzata a
promuovere lo sviluppo e dare impulso all'economia, tappe
fondamentali di tale processo evolutivo sono stati i seguenti
provvedimenti:
- il decreto legislativo del 26 marzo 2010, n. 59 (Attuazione
della direttiva 2006/123 della Comunità europea), che fornisce un
contributo decisivo al processo di liberalizzazione e
semplificazione del mercato dei servizi, eliminando le barriere
all'accesso e allo sviluppo del mercato del terziario fra Stati
membri; limita l'obbligo di autorizzazione preliminare alle
attività e prevede requisiti per l'accesso solo nei casi
giustificati da motivi di ordine pubblico, pubblica sicurezza,
sanità pubblica o tutela dell'ambiente;
- il decreto legge del 13 agosto 2011, n. 138, convertito con
legge 14 settembre 2011, n. 248, che assegna alle Regioni il
compito di adeguare i propri ordinamenti al principio secondo cui
l'iniziativa e l'attività economica private sono libere ed è
permesso tutto ciò che non è espressamente vietato dalla legge;
- il decreto legge 6 dicembre 2011, n. 201 (il cosiddetto
"decreto Salva-Italia"), che dispone la completa liberalizzazione
degli orari degli esercizi commerciali e sancisce il principio
generale della libertà di apertura di nuovi esercizi commerciali;
prevede che la disciplina delle attività economiche sia improntata
al principio di libertà di accesso, di organizzazione e di
svolgimento, fatte salve le esigenze imperative di interesse
generale costituzionalmente rilevanti e compatibili con
l'ordinamento comunitario;
- il decreto legge 24 gennaio 2012, n. 1 (il cosiddetto "decreto
Cresci-Italia"), che delega il Governo ad adottare uno o più
regolamenti per individuare le attività per le quali permane l'atto
preventivo di assenso dell'amministrazione e disciplinare i
requisiti per l'esercizio delle attività economiche, nonché i
termini e le modalità per l'esercizio dei poteri di controllo
dell'amministrazione.
Tali provvedimenti hanno comportato l'implementazione,
avvalendosi della competenza legislativa esclusiva che la
Costituzione riserva allo Stato in materia di tutela della
concorrenza, di una nuova regolamentazione ritenuta idonea a creare
un ambiente favorevole alla crescita della competitività delle
imprese, assumendo quali precondizioni la libertà di accesso al
mercato, ovvero la sussistenza di pari opportunità per l'iniziativa
economica e l'instaurazione di assetti concorrenziali, nonché un
sistema normativo fondato sulla semplificazione amministrativa, che
si concretizza fondamentalmente con l'applicazione degli istituti
della segnalazione certificata di inizio attività e
dell'autocertificazione con controlli successivi.
In tale contesto normativo e alla luce di alcune sentenze della
Corte costituzionale nel frattempo intervenute, sin da subito è
apparso opportuno un intervento del legislatore regionale che
contemperasse, in modo razionale e con strumenti costituzionalmente
legittimi, l'esigenza di assolvere all'obbligo di adeguamento
normativo dell'ordinamento regionale ai principi comunitari sopra
delineati con le più generali esigenze di sviluppo equilibrato
della rete distributiva valdostana e di tutela del piccolo
commercio. La bontà dell'approccio adottato ha trovato conferma
anche nella recente sentenza della Corte costituzionale: la n. 299
del 2012, con la quale sono stati respinti i ricorsi promossi dalle
Regioni Veneto, Piemonte, Sicilia, Friuli Venezia Giulia, Sardegna,
Lazio, Lombardia e Toscana avverso l'articolo 31, commi 1 e 2, del
sopracitato decreto 201/2011 (il decreto Salva-Italia) in materia
di liberalizzazione delle attività commerciali. La Suprema Corte
con tale sentenza ha ribadito che
"la liberalizzazione, da
intendersi come razionalizzazione della regolazione, costituisce
uno degli strumenti di promozione della concorrenza capace di
produrre effetti virtuosi per il circuito economico... Una
regolazione delle attività economiche ingiustificatamente intrusiva
genera inutili ostacoli alle dinamiche economiche, a detrimento
degli interessi degli operatori economici, dei consumatori e degli
stessi lavoratori e, dunque, in definitiva, reca danno alla stessa
utilità sociale"
. È stato poi riaffermato il principio secondo
cui la materia della tutela della concorrenza, in quanto
trasversale rispetto a tutti i settori della vita economica, non
può avere una linea di confine definita e inevitabilmente può
emendare gli ambiti di materie riservate alla potestà residuale
regionale, quale quella del commercio, che con il presente disegno
di legge si intende modificare. Nella disciplina regionale dedicata
alla materia del commercio (la 12 del 1999), pertanto, vengono
inserite le principali misure di liberalizzazione e di
semplificazione adottate nel corso degli ultimi anni dallo Stato a
sostegno della libertà di iniziativa economica. Grazie.
Presidente
- La parola al collega Donzel per la sua
relazione.
Donzel (PD)
- Grazie Presidente.
Mi scuso coi colleghi perché ho fornito con un po' di ritardo la
relazione agli uffici, che spero venga comunque tempestivamente
loro consegnata, e mi scuso anche per qualche piccolo refuso nella
battitura. Prendo atto della relazione del collega Bieler, che
soprattutto nella parte conclusiva mi conferma - come conferma a
tutto, credo, il gruppo di ALPE e a quello del PD, che ha
collaborato all'estensione della nostra proposta di legge - il
fatto che era proprio necessario mantenere la nostra proposta di
legge, perché questo inno alle liberalizzazioni che ho sentito
nell'ultimo capoverso mi fa un po' rabbrividire. Mi fa rabbrividire
che tutte le Regioni, anche quelle non a Statuto speciale, abbiano
tentato in qualche modo di affrontare, magari in questo caso
soccombendo nei confronti della Corte costituzionale, la tematica
della tutela del piccolo commercio anche in termini forti dal punto
di vista legislativo e che ci sia quasi un inno alla sconfitta
delle Regioni nei confronti dei principi dello Stato. Ricordo che
su altre tematiche ben altro è l'atteggiamento - penso alla vicenda
dei maestri di sci, alle scuole dei maestri di sci -: cerchiamo di
contrastare e di far capire le ragioni del nostro territorio
rispetto alle liberalizzazioni selvagge che ci vengono imposte da
altri luoghi. In questo caso della legge del commercio invece siete
andati fino in fondo a ribadire che in qualche modo assecondate
questo spirito di liberalizzazione, citate tra i tanti passi di
quella interessante sentenza, che non è...vorrei che la gente
capisse che non è tutta scritta in quei termini lì quella
sentenza...citate proprio il passo che dice: "via libera alle
liberalizzazioni", perché porteranno beneficio ad un territorio
come la Valle d'Aosta. Veramente, non mi aspettavo una relazione di
questo tenore, lo posso dire...quindi perlomeno confermiamo
l'approccio che abbiamo avuto noi e di cui devo ringraziare in modo
particolare il collega Louvin, che probabilmente, se ancora fosse
seduto nei banchi dell'opposizione, sarebbe il relatore di questa
legge.
Va innanzitutto ricordato che il percorso travagliato che ci ha
obbligati a presentare la proposta di legge 207 come gruppi di
minoranza ALPE e PD è legato alle procedure sommarie - dico:
"procedure sommarie" - con cui si voleva approvare il disegno di
legge 204, appellandosi all'estrema urgenza di una disciplina
regionale. Fu proprio il collega Bieler a dichiarare agli organi di
stampa che tale disciplina regionale doveva essere adeguata alle
norme nazionali ed europee di liberalizzazione, intendendo evitare
le conseguenze di una
vacatio legis
dal 1° ottobre 2012. Il
1° ottobre 2012 ci sarebbe stato il Big Bang: interi nuovi centri
commerciali sarebbero sorti in Valle d'Aosta se non si applicava
questo forte baluardo che sarebbe stato il disegno di legge 204
proposto dalla maggioranza. Se siamo qui oggi, a distanza di otto
mesi, è perché si è voluto eccessivamente drammatizzare la
questione ed accelerare impropriamente i tempi dell'iter
legislativo, per evitare invece un franco e proficuo confronto su
un tema estremamente importante per il nostro territorio, confronto
che alla fine c'è stato grazie alla presa di posizione delle
associazioni. Ricordo che a luglio 2012 il Presidente della
Confcommercio regionale, che guida anche Rete imprese Italia Valle
d'Aosta, aveva criticato anche la convocazione per l'audizione in
commissione, non aderendo all'invito - fatto di estrema gravità e
straordinarietà nelle nostre procedure consuete - chiedendo di
"sospendere l'esame dell'articolato fino alla ripresa autunnale
dei lavori del Consiglio Valle e di istituire, da subito, un tavolo
di confronto con tutti i soggetti interessati che rischia di
mettere in ginocchio oltre 2.000 aziende valdostane che occupano
quasi 5.000 addetti"
e analoga presa di posizione era venuta da
Confcommercio.
In effetti, la legge regionale 7 giugno 1999, n. 12, necessita
di alcuni adeguamenti che tengano conto dei principi a tutela della
concorrenza espressi nella recente legislazione statale, che a sua
volta recepisce norme di carattere europeo. Nel procedere a tale
adeguamento, occorre tenere peraltro presente che la materia del
commercio, già ricompresa dallo Statuto speciale (articolo 3,
lettera a)), tra quelle in cui la Regione ha la potestà di emanare
norme legislative di integrazione e attuazione delle leggi della
Repubblica, rientra oggi nella competenza piena della Regione per
effetto della sua natura di competenza "residuale" per tutte le
Regioni ordinarie ai sensi del nuovo titolo V della Costituzione ed
estesa alle Regioni speciali in virtù della clausola di "maggior
favore" contenuta nell'articolo 10 della legge costituzionale n. 3
del 2001.
Le norme di liberalizzazione e di semplificazione contenute
nella legislazione statale, e segnatamente il disposto
dell'articolo 31, comma 2, del decreto legge 6 dicembre 2011, n.
201 (Disposizioni urgenti per la crescita, l'equità e il
consolidamento dei conti pubblici), in materia di apertura dei
nuovi esercizi commerciali, sono perciò recepite nella nostra
proposta di legge attraverso la conformazione della legislazione
vigente ai soli principi vincolanti, mantenendo nella normativa
regionale gli orientamenti peculiari non incompatibili coi principi
della concorrenza. Il nocciolo quindi della questione è proprio il
diverso approccio con cui i sottoscrittori ALPE e PD della presente
proposta di legge hanno guardato nel redigere nuove norme rispetto
al semplice recepimento di norme nazionali previsto dalla prima
relazione del DL 204 presentata dalla maggioranza e prova ne è che
il disegno di legge 204 ha subito alcune sostanziali modificazioni,
perché questa è un'altra cosa che va ben chiarita. Non è il testo
che oggi arriva in aula, il 204, quello che doveva essere approvato
l'anno scorso con estrema urgenza...sostanziali sono le
modificazioni che vi vengono apportate, ma, come poi dimostreremo
in sede di dibattimento anche degli articoli, sostanziali, ma non
sufficienti, non tali da cambiarne la natura che sostanzialmente
recepisce i principi nazionali...prova ne è che il disegno di legge
204, dicevo, ha subito alcune sostanziali modificazioni, che
peraltro sono da noi ritenute insufficienti a garantire il tessuto
del nostro commercio locale. Vorrei ricordare che il nostro
commercio locale svolge funzioni non solo di carattere economico,
ma con profonde ricadute sul piano sociale e culturale della nostra
comunità, con particolare riferimento ai piccoli comuni di
montagna. Non possiamo immaginare che le norme che funzionano per
Parigi, per Roma, per Milano possano funzionare in un territorio
dove magari abbiamo un comune che ha 100 abitanti e questa cosa
qui, se non facciamo noi la Regione Valle d'Aosta a Statuto
speciale la battaglia per spiegarlo, chi la fa? Chi la fa questa
battaglia? Se non ci opponiamo, se non andiamo anche allo scontro,
quale schiena dritta, quella che è evocata su tutti i giornali
della Valle d'Aosta in questo periodo, abbiamo rispetto a questo
tema? Dov'è la schiena dritta rispetto al tema del commercio,
rispetto alla tutela dei nostri piccoli territori di montagna?
Recepimento delle norme...è la schiena dritta? Ricordo peraltro il
recentissimo - l'ultima audizione che abbiamo avuto - appello del
rappresentante del Consiglio permanente degli enti locali a
pervenire ad un testo congiunto e l'invito delle associazioni dei
commercianti, che fino all'ultimo giorno hanno ribadito la
necessità di una contaminazione dei due testi di legge, cioè di
recepire parte delle istanze di cui noi eravamo portatori. Ancora
una volta la rigidità della maggioranza ha impedito ulteriori
correzioni che noi non disperiamo siano possibili attraverso il
recepimento di alcuni emendamenti al disegno di legge 204.
La presente legge - la nostra - si propone di rimodulare i
vincoli in materia di orari e di chiusura settimanale festiva, pur
con tutti i rischi di incorrere in eventuali impugnative da parte
del livello nazionale - perché è qui che si vede se la schiena è
dritta, oppure piegata, o storta un po' di qua, un po' di
là...abbiamo il coraggio di dire la nostra, oppure tutto quello che
ci passano a livello nazionale lo prendiamo per buono? -, e il
divieto di insediamento di grandi superfici di vendita nei centri
storici, nella misura strettamente necessaria al bilanciamento, in
una logica di proporzionalità e ragionevolezza, del regime di
concorrenza con gli interessi connessi alla tutela della salute,
dei lavoratori, dell'ambiente, ivi incluso quello urbano, e dei
beni culturali che la stessa normativa statale indica come vincoli
non superabili. Essa assume inoltre come necessarie alcune modalità
di autorizzazione dell'apertura di strutture di media e grande
distribuzione che tengano razionalmente conto della particolare
conformazione della regione, della limitatezza del suolo
disponibile, dell'equilibrio da conseguire nel servizio di
distribuzione in modo da assicurare effetti virtuosi nel circuito
economico senza stravolgere il quadro complessivo dell'economia
locale. Noi già oggi abbiamo un'offerta commerciale che è
nettamente superiore, in rapporto al numero di abitanti, a quella
di province come Bolzano e Trento; forse dobbiamo farci qualche
domanda su una certa assenza di vigilanza su questo tema, con tutte
anche le questioni connesse alla presenza di grandi siti di
distribuzione che non vendono, perché qui poi andiamo anche su un
tema che ha avuto...visto che prima, nel corso di questo Consiglio
regionale, si è parlato anche di infiltrazioni mafiose e
quant'altro: ecco uno degli indicatori è che...quando ci sono tanti
supermercati e poche utenze che utilizzano questi supermercati,
qualche dubbio deve venire a qualcuno; allora bisogna chiedersi che
cosa ci fanno in Valle d'Aosta tantissimi supermercati in rapporto
al numero di abitanti. Qualche domandina magari incominciamo a
farcela anche noi come se la fanno altri territori.
L'intento complessivo della proposta di ALPE e PD non è quello
di perseguire un'astratta e illimitata libertà di concorrenza,
dando pedissequa applicazione ad una normativa statale, ma di
garantire la concorrenza in parallelo ad altri interessi garantiti
sia costituzionalmente, come la tutela dei lavoratori, della
salute, dell'ambiente...sia dal livello nazionale, sia dal diritto
comunitario, come la coesione economica, sociale, territoriale
delle Regioni che presentano gravi e permanenti svantaggi naturali
e demografici, quali le regioni transfrontaliere e di montagna
(articolo 174 del Trattato di Lisbona). Per un adeguato
bilanciamento di tali principi, sono stati introdotti meccanismi
che migliorano le disposizioni di compatibilità territoriale delle
grandi strutture di vendita nell'ambito della pianificazione di
settore e rafforzano i meccanismi di coordinamento fra la Regione e
gli enti locali nell'ubicazione alla scala urbanistica delle grandi
strutture di vendita non previste dagli strumenti urbanistici
comunali. A tal fine sono stati predisposti appositi meccanismi di
concertazione che coinvolgono non solo gli organi esecutivi, ma
anche gli organi assembleari dei rispettivi livelli di governo e le
rappresentanze degli operatori economici nell'individuare le forme
più opportune di raccordo con la normativa urbanistica espressa dal
piano territoriale paesistico. In questo riconosco all'Assessore
Marguerettaz che il nodo su cui va fondata la resistenza locale a
questa liberalizzazione selvaggia è il nodo urbanistico, questo
gliene do pienamente atto di averlo colto, ma allora, come le do
atto di questa cosa, chiedo magari all'Assessore che doveva
occuparsi della tutela del territorio, perché poi non abbiamo messo
lì dentro i vincoli necessari. Sebbene l'Assessore Marguerettaz
abbia individuato che quello è il nodo su cui si può resistere a
norme che ci danneggiano, non capisco perché dall'altra parte
l'Assessore all'ambiente non sia intervenuto pesantemente con
limitazioni forti in quel settore dove potevamo intervenire.
La normativa si prefigge anche di salvaguardare le specifiche
vocazioni delle varie forme di distribuzione e delle diverse
situazioni territoriali, con riguardo soprattutto all'interesse
generale di tutelare le realtà montane più svantaggiate, alla
qualità e varietà dell'offerta e all'accessibilità dei servizi.
Questa tutela si sviluppa attraverso una deliberazione regionale di
indirizzo sulla rete distributiva e un nulla osta regionale di
conformità agli indirizzi per l'apertura delle grandi superfici di
vendita. Si ritiene infine essenziale - questo è un punto molto
forte, abbiamo avuto occasione di dibatterne anche con l'Assessore
in commissione - l'operato, come organo di monitoraggio e proposta
per accompagnare l'armonioso sviluppo del settore,
dell'Osservatorio regionale del commercio. Tale organismo, snellito
e reso più funzionale alla luce dell'insoddisfacente esperienza del
precedente pletorico organismo, potrà funzionare da autorità
tecnica di vigilanza sul settore commerciale in continua e rapida
evoluzione.
Presidente
- Ha chiesto la parola il collega Caveri.
Caveri (UVP)
- Questa del mito della liberalizzazione del
commercio è una vecchia storia: è una storia che nasce con il
"decreto Bersani" nel 1998, che fu la prima grande rivoluzione del
commercio e devo dire che rientra in un innamoramento nei confronti
del liberalismo che ha coinvolto un po' tutta l'Europa. Chi ha
studiato il diritto comunitario sa che la cosa incredibile è che la
sinistra europea criticò fortemente il thatcherismo e poi il
Presidente della Commissione europea Delors è quello da posizioni
socialiste che per primo ha portato questo mito del mercato che si
autoregola, mito che personalmente non condivido, perché ritengo
invece che una logica di mercato libero sia negativa. Oggi, per
fortuna, ci si è un po' tornati sopra, cioè questo grande abbaglio
della liberalizzazione che appunto nasce a destra, va a sinistra,
torna a destra, va al centro è un punto di gravità piuttosto
ondivago, comunque questo testo di Monti in qualche maniera è
invece consequenziale ad un pensiero liberista, ultra liberista
europeo, che ritiene appunto che il mercato sia mosso da una mano
invisibile e questa mano invisibile è sempre buona, cioè "se noi
consentiamo oggi di fare quello che si vuole, quello che si ottiene
è il buono", non è così, naturalmente. Se in Valle d'Aosta è stata
fatta una legge sul commercio in seguito al "decreto Bersani", che
era diversa da quella imposta dal decreto stesso, lo si deve al
fatto che all'epoca, per puro caso, una certa rappresentanza delle
Regioni a Statuto speciale era presente nella Commissione
bicamerale che si occupò di questi decreti di liberalizzazione, di
cui ero Vicepresidente, e lo stesso Bersani comprese all'epoca, per
essere onesti, la particolarità delle zone di montagna, la
particolarità delle autonomie speciali e quindi possiamo dire che
all'epoca si limitarono i danni, che altrove hanno desertificato il
commercio tradizionale. A beneficio di chi? A beneficio delle
grandi strutture di vendita, perché, se noi vediamo con occhio
critico la situazione valdostana, basta che noi attraversiamo il
confine della Valle e vediamo come l'applicazione delle norme del
1998 sia stata altrove veramente disastrosa.
Fatta questa premessa, quale posizione assumeremo? Noi abbiamo
visto in altra veste le prime bozze, abbiamo seguito e proposto
delle modifiche, che qui risultano; avevamo chiesto, quando
facevamo parte della maggioranza, una pausa di riflessione dopo il
parere Onida chiesto dalle associazioni di categoria e, dopo la
sentenza, ritenevamo legittimo che si operasse nella legislazione
regionale. Com'è la sentenza? Io credo che sia una brutta sentenza,
perché, come capita spesso nella decisione della consulta, si dà un
colpo al cerchio e un colpo alla botte, sembra quasi di capire che
la Corte, al posto di fissare una volta per tutte in materia di
commercio una situazione di interpretazione chiara, finisca per
dire: "la concorrenza e le liberalizzazioni sono importanti, poi di
volta in volta decideremo se le legislazioni che sono state fatte
siano o meno invasive" e quindi è un atteggiamento ponziopilatesco,
che non è...come dire? condivisibile, perché il ruolo della Corte
costituzionale dovrebbe essere quello di essere
tranchant
,
cioè "questa è una materia dello Stato, questa è una materia delle
Regioni", invece ci troviamo sempre con dei minestroni che rendono,
a mio avviso, difficile per il legislatore regionale, soprattutto
di una Regione autonoma, trovare dei propri spazi: lo dico perché
ho seguito anche l'evoluzione altrove, quindi l'evoluzione di
Trento e di Bolzano è un'evoluzione interessante, perché Bolzano in
particolare ha cercato di resistere all'imposizione di alcune
regole che erano state poste per due volte con due diversi
provvedimenti dal "Governo Monti" e lo stesso ha fatto Trento. Io
devo dire che loro erano molto interessati, per tutta una serie di
ragioni particolari, a venir meno al fatto che non fosse imposta
una liberalizzazione degli orari, che è un tema che in Valle
d'Aosta è abbastanza...come dire? passato, perché da noi
effettivamente oramai...sia nelle zone turistiche c'è un'abbondanza
di apertura, ma anche le grandi strutture di vendita da noi sono
aperte il sabato e la domenica, mentre per tutta una serie di
ragioni un po' mitteleuropee a Trento e Bolzano la situazione è un
po' diversa.
Ora, dando per scontato quindi un'interpretazione nella quale la
rigidità delle liberalizzazioni ed un uso spregiudicato e invasivo
delle autonomie speciali e del principio di concorrenza, che
finirebbe per essere assorbente di tutte le nostre competenze, se
noi prendessimo l'elenco di cui all'articolo 2 del nostro Statuto e
vedessimo se ognuno di quei punti è corrispondente al rischio che
quella nostra competenza venisse invasa dal principio di
concorrenza, potremmo vedere che, se si applicasse in teoria la
concorrenza, noi potremmo fare a meno di legiferare, perché sempre
ci sarebbe una possibilità invasiva da parte dello Stato. Tuttavia,
il testo attuale, accolto dalle associazioni, noi lo voteremo,
certo saremmo interessati anche alla parte applicativa, perché gli
indirizzi forniti dalla Giunta sono, a nostro avviso, importanti:
sono importanti perché, se noi fossimo partiti dal presupposto di
lasciare da soli i Comuni a dare un'interpretazione della norma
madre emanata dal "Governo Monti" rischiavamo grosso. Certo, detto
da un federalista, può colpire il fatto che talvolta debba essere
un organo superiore ad interferire sull'autonomia dei Comuni, ma
noi sappiamo che molti interessi aleggiano intorno alla materia del
commercio, vedremo in prospettiva quali grandi centri apriranno
nella
plaine
intorno ad Aosta, vedremo se ne verranno aperti
in Valtournenche, vedremo questa novità eventuale dell'apertura di
un grosso centro commerciale, se sarà presentata la richiesta al
Comune, nella zona all'ingresso della Valle d'Aosta a
Pont-Saint-Martin: questo non per una logica di colpevolizzazione,
ma perché dobbiamo renderci conto che soprattutto nel fondo Valle,
ma anche nelle vallate con le località più piccole noi stiamo
assistendo ad un processo di desertificazione. Se noi oggi entriamo
nel mio paese natale, Verrès, e attraversiamo il centro del paese,
vediamo la desolazione, la stessa cosa potremmo fare a Châtillon,
Saint-Vincent resiste un po' di più, ma fino ad un certo punto, lo
stesso capita in centri come Villeneuve e Morgex e francamente una
preoccupazione di fondo la potremmo avere anche per il centro di
Aosta, io...il Presidente lo ricorderà, nelle discussioni avevamo
citato un caso che sta diventando macroscopico, che sono gli
acquisti spregiudicati da parte di una parte della comunità cinese.
Arrivano, hanno molto denaro, hanno delle condizioni di lavoro
talvolta...come dire? sulle quali interrogarsi, aprono dei grandi
magazzini, così come permessi a suo tempo dal primo decreto, in cui
puoi vendere dallo spillo fino alla borsa di gran moda, dagli
oggetti d'artigianato fino alle cose alimentari, cioè questa logica
degli
store
americani, aperti, tra l'altro, con la
liberalizzazione degli orari, in orari assurdi, che i nostri
lavoratori non concepirebbero in una logica di sfruttamento, io
credo che in prospettiva qualche riflessione andrà fatta. Io non ho
delle soluzioni, ho seguito con curiosità l'evoluzione, per
esempio, del cooperativismo bianco, che ha consentito in provincia
di Trento il mantenimento di certi negozi, però anche lì il modello
in questo momento è scricchiolante. Io credo che qualche cosa in
prospettiva andrebbe fatta, perché noi abbiamo una legge, la 19 se
ricordo bene, che finanzia il settore del commercio, è una legge
generosa, però effettivamente io non so che cosa noi potremmo fare,
un giorno o l'altro, per ridare una vivacità ad una serie di centri
che oggi rischiano di essere deprivati totalmente di presenze, che
sono le presenze che fanno vivere. Insomma, io adesso non voglio
dire, ma credo che tutti noi abbiamo provato una certa depressione
attraversando delle zone della nostra Valle dove i negozi sono
chiusi, tutto è spento, l'attrattività anche rispetto al mondo del
turismo diventa francamente triste.
Torno a bomba per concludere sulla questione delle norme, noi
crediamo che questa legge si possa votare, poteva essere
perfettibile, ma penso che, da un certo punto di vista, ci si debba
anche rendere conto che le affermazioni di principio devono anche
fare i conti con la giurisprudenza che la Corte costituzionale ha
messo in atto su questa materia, può piacere o può non piacere, a
me personalmente non piace, lo ripeto è una giurisprudenza da
Ponzio Pilato, però va anche detto che con le ultime sentenze gli
spazi di manovra della nostra autonomia si sono oggettivamente
ristretti. La nostra competenza sul commercio si è ristretta, resta
e qui viene adoperata la nostra competenza sull'urbanistica, credo
che un giorno verrà in cui probabilmente una riflessione
complessiva andrà fatta non solo su questa materia, ma su questa
logica del mercato libero come panacea.
Presidente
- La parola al Consigliere Bertin.
Bertin (ALPE)
- Grazie Presidente.
La proposta di legge fatta dall'opposizione ha avuto un iter
molto travagliato, iniziata a luglio questa...questi provvedimenti
legislativi...e che finiscono oggi. Nel luglio ci era stato
paventato un rischio terribile, come spesso fa la maggioranza e il
Governo regionale, inventando problemi e mettendo fretta su ogni
provvedimento legislativo. In questo caso poi abbiamo visto che non
esistevano problemi visto che siamo ormai a febbraio. In quel caso
bisognava chiudere tutto entro il 1° ottobre, questo in termini
generali ha un effetto negativo sulla produzione legislativa di
questo Consiglio e lo vediamo spesso, in effetti a volte dobbiamo
ritornare dopo appena un anno su leggi appena approvate, perché
esse hanno manifestato dei limiti e in termini generali questa
fretta non fa bene alla qualità legislativa di questo Consiglio,
l'abbiamo già sottolineato in altre occasioni.
In questo caso si voleva chiudere la vicenda molto in fretta,
senza aprire un dibattito ampio su quello che rappresenta il
commercio in Valle d'Aosta: come si diceva in precedenza, sono
5.000 addetti, con 2.000 strutture...esercenti. Un settore
importante non soltanto per il dato economico, anche per il ruolo
sociale che ha, in certi piccoli paesi di montagna non è neanche
una questione turistica o economica: è anche una questione proprio
sociale, avere una struttura sul territorio che garantisce alle
persone, alle persone anziane...una qualità della vita decente.
Bisognava aprire un dibattito ampio su questa vicenda e avere una
visione complessiva, invece ci limitiamo oggi ad approvare una
legge poco innovativa, che recepisce quanto voluto dallo Stato,
che...come dire? è un approccio liberista che potrà avere
conseguenze negative sul nostro territorio. Non salvaguarda il
particolarismo territoriale di questa regione e si poteva agire
sulle competenze urbanistiche come faceva cenno...il Consigliere
Caveri..."verrà il tempo in cui dovremo affrontarle", no, dovremmo
affrontarlo subito, non verrà il tempo: sono questioni che vanno
affrontate adesso, anche perché il mondo viaggia veloce e questo è
un settore...come dire? cardine per l'evoluzione della nostra
Regione. Come detto, manca una visione globale e ci si limita ad
interventi così, settoriali, in questo caso salvaguardando,
sostanzialmente, soltanto le grandi superfici, che in Valle
d'Aosta, come detto, sono numerose, non c'è bisogno di aggiungere
nuove superfici di quelle dimensioni, la concorrenza c'è. In
precedenza Caveri ha detto:
"vedremo se apriranno a Sarre, a
Pont-Saint-Martin, o chissà dove nuove strutture"
, ma non
stiamo ad aspettare che nascano queste strutture, dobbiamo avere
una visione, condurre l'evoluzione di questo sistema, altrimenti,
se non pianifichiamo le cose, il rischio è proprio un impoverimento
della rete commerciale valdostana, che è basata, come dico, non
sulle grandi strutture, ma su quelle piccole: lì bisognava essere
innovativi, invece no, non si è fatto niente. Tra l'altro, queste
grandi strutture, come sottolineava in precedenza anche il
Consigliere Donzel, spesso sono operazioni immobiliari che
nascondono anche dubbi sulla provenienza dei capitali, che
sicuramente non sono necessarie alla Valle d'Aosta, che ha comunque
delle grandi strutture già presenti significative, molto più che a
Bolzano e a Trento, come dicevamo in precedenza. Questa mancanza di
visione globale la si vede anche dalla non volontà di introdurre
l'Osservatorio regionale sul commercio, sull'argomento avevo
qualche tempo fa presentato anche un'interrogazione. Questo
potrebbe essere uno strumento importante per capire dove si evolve
il sistema, intervenire, perché bisogna intervenire, bisogna avere
una visione delle cose, non si può lasciare che le cose vadano in
un modo non governato, siamo qui per governare l'evoluzione di un
sistema come questo, altrimenti poi gli interessi più grandi
prendono in mano la situazione e certamente a beneficiarne non
saranno i cittadini e gli utenti, ma soltanto i grandi
interessi.
Questa legge che approverete certamente non risponde alle
esigenze di questa Regione e soprattutto non è innovativa, ma si
limita a recepire quanto disposto dallo Stato e certamente non è in
grado di rispondere, come detto, alle necessità di questa Regione
in questo campo fondamentale. Non si è aperto un dibattito, ampio
su questo comparto, sul suo cambiamento, insomma, il nostro
giudizio complessivo su quanto verrà approvato oggi non può essere
positivo. Quel poco di discussione che è stata fatta o è stata
fatta perché abbiamo in un certo senso fatto le barricate,
allungando i tempi permettendo un'apertura di una discussione, che
è stata comunque troppo piccola e per gli effetti...per
l'importanza che ha questo settore, anche sociale, oltre che
economica sulla Valle d'Aosta. È un peccato, un'altra occasione
persa, l'ennesima e non possiamo che esprimere un giudizio
piuttosto negativo su questa cosa.
Presidente
- Colleghi, non ho altre persone iscritte a
parlare e, vista l'ora, direi di sospendere i lavori e di
riprendere alle 15,30.
La seduta termina alle ore 12,52.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK