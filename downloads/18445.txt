Consiglio Regionale della Valle d'Aosta - Oggetto del Consiglio n. 1551 del 4 ottobre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 1551 del 4 ottobre 2000 - Resoconto
OGGETTO N. 1551/XI Risultati della stagione estiva in Valle
d'Aosta. (Interrogazione)
Interrogazione Rilevato che gli operatori economici regionali
hanno duramente criticato l’Amministrazione
regionale per la sua politica in campo turistico;
Lette, in particolare, le osservazioni rivolte
all’Assessore al turismo da parte
dell’A.D.A.V.A.;
il sottoscritto Consigliere regionale
Interroga
l’Assessore competente per sapere:
1) cosa risponde alle critiche, numerose e circostanziate,
avanzate dagli operatori turistici valdostani;
2) per quali ragioni i risultati dell’ultima
stagione estiva sono stati insoddisfacenti.
F.to: Curtaz
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Ho già avuto occasione di confrontarmi con
l'interrogante sul fatto che l'argomento, per buona parte dei suoi
contenuti, è stato affrontato nel precedente Consiglio regionale,
quindi diciamo che sfumerò molto l'aspetto relativo ai dati.
Andando nel dettaglio dell'interrogazione, sulle premesse penso
che l'interrogante si volesse riferire in particolare alle
osservazioni fatte dall'ADAVA, perché non mi risulta che ci siano
critiche particolarmente circostanziate da altri operatori del
settore.
Per quanto attiene le critiche rivolte dal presidente
dell'ADAVA, alle stesse ho già risposto con una lettera aperta, che
sarà pubblicata sul giornale degli albergatori. Nel dettaglio,
venivano evidenziati alcuni aspetti, anche se nelle premesse di
carattere generale non posso condividere quanto è stato affermato,
perché il presidente dell'Associazione albergatori, come peraltro
tutti i responsabili di categoria, sono costantemente coinvolti in
una fase di concertazione sia preventiva, per quanto attiene
l'eventuale elaborazione di disegni di legge che li concernono, sia
dal punto di vista delle scelte più di carattere strategico legate
all'attività dell'Assessorato.
Ma al di là di questo, alcuni aspetti che venivano evidenziati
in quella sede erano riferiti alla legge n. 33 per quanto attiene i
contributi e i finanziamenti alle strutture ricettive, a seguito
anche dell'entrata in vigore delle normative europee. Ho avuto modo
di sottolineare che gli uffici dell'Assessorato hanno sempre
continuato ad esaminare le pratiche di finanziamento chiaramente
nel rispetto delle normative CEE, però da una verifica che è stata
fatta e da simulazioni che sono state fatte, le variazioni di
finanziamento rispetto alla situazione precedente, quando non si
dovevano rispettare le normative CEE, le variazioni sono minime, se
non nella durata del finanziamento e nell'abbattimento del costo
del denaro che non può che rientrare in quelle che sono le
normative europee. Quindi su questo tipo di lamentela mi pareva che
la posizione fosse un po' fuori luogo. Per quanto attiene il
problema dei rapporti con gli Assessorati all'agricoltura e alla
pubblica istruzione, al di là dei rapporti di tipo istituzionale e
politico, a me pare che anche dal punto di vista delle strutture
dirigenziali ci sia una buona sinergia e ci sia la volontà di
collaborare per creare quella sinergia legata alla valorizzazione
dei beni culturali e alla valorizzazione dei prodotti tipici della
nostra regione, che dovrebbero fare oggetto di un'offerta globale
turistica della nostra regione.
Un altro aspetto che era stato toccato era quello dei
collegamenti con gli aeroporti; mentre il collegamento con
l'aeroporto Caselle è un collegamento per il quale è facile la
soluzione del problema, essendo di competenza del piano di bacino
di traffico della nostra regione, per quanto attiene il
collegamento con l'aeroporto di Malpensa, interessando tre regioni:
Valle d'Aosta, Piemonte, Lombardia, non rientra più nelle
competenze della Regione Valle d'Aosta, che può inserire un
collegamento di questo tipo all'interno del piano di bacino di
traffico.
Allora, in accordo con tutti gli operatori del settore,
chiaramente non solo i rappresentanti degli albergatori ma gli
operatori turistici, i tour operator, quelli che normalmente
usufruiscono di questo collegamento, si era demandato a loro
l'ipotesi di una soluzione del problema, perché deve essere un
problema risolto dai privati, non può essere risolto
dall'Amministrazione regionale, e anche dal punto di vista dei
costi eventualmente l'Amministrazione regionale può concorrere al
loro abbattimento però deve essere un progetto e un problema
risolto dagli operatori. Per la verità gli operatori mi hanno
presentato una proposta, ma solo dopo un anno, al mese di agosto
2000, ed è una proposta che a me pare possa funzionare, in quanto è
un'ipotesi di un numero verde a chiamata, dove tutti gli operatori
sono collegati in un servizio centralizzato, gestito da loro.
Questo numero verde dà la possibilità di informare il Centro
Elaborazione Dati di quanti arrivi ci saranno, di quanti voli
internazionali e nazionali verranno a Malpensa, all'interno di
questi voli quanti sono i turisti che dovranno raggiungere la Valle
d'Aosta e in questo modo organizzare il collegamento. L'obiettivo è
di portare avanti un progetto pilota per la stagione invernale di
quest'anno e verificare poi in che modo dare continuità alla
soluzione del problema.
Ma, ripeto, in questo caso l'Amministrazione regionale potrà
solo contribuire parzialmente ad abbattere i costi del
servizio.
Gli altri aspetti evidenziati, al di là del tema del bed &
breakfast che tralascio, erano legati alla riforma della scuola
alberghiera, all'osservatorio sul commercio e il turismo, alla
legge quadro di riforma del settore turistico.
Per quanto attiene la scuola alberghiera, la Giunta regionale
nell'ultima seduta ha approvato l'ultima modifica di legge che
potrà permettere finalmente da parte della fondazione turistica il
riconoscimento di corsi scolastici per la scuola alberghiera,
perché questo era l'obiettivo che si era posto il gruppo di lavoro
in accordo con gli obiettivi della Giunta regionale e degli
operatori del settore.
Il percorso richiede necessariamente un anno di tempo, che è la
verifica dei programmi che saranno svolti in questo primo anno
propedeutico, per raggiungere l'obiettivo del riconoscimento da
parte della Sovrintendente a questi corsi della qualità idonea per
essere qualificati corsi scolastici.
Per quanto attiene l'osservatorio del commercio e del turismo,
il regolamento attuativo di tale osservatorio, che era in
attuazione alla legge quadro sul commercio, di per sé è già stato
predisposto; la scelta politica della Giunta, in accordo anche in
questo caso con gli operatori del settore, era di inserire questo
osservatorio, che poteva essere anche oggetto di una semplice
deliberazione di Giunta regionale in base alla legge quadro sul
commercio, è stato quello di inserire l'osservatorio all'interno
della riforma della legge quadro. Quindi verrà in discussione in
Consiglio, visto che si rischiava poi di creare un organismo più
prettamente incentrato sulle attività commerciali e poi di creare
un doppione sulla legge quadro di riforma del settore turistico.
Pertanto anche l'osservatorio sarà oggetto di discussione in
Consiglio regionale nel momento in cui andremo a discutere la
riforma della legge quadro sul turismo e assolverà anche al compito
di osservatorio al commercio.
Diciamo che sinteticamente, anche se non erano evidenziate nel
dettaglio queste problematiche? però nella domanda mi pareva che si
facesse riferimento a queste critiche e sinteticamente penso di
avere risposto.
Sul secondo punto dell'interrogazione, per quali ragioni i
risultati dell'ultima stagione estiva sono stati così
insoddisfacenti, non posso condividere che siano stati
particolarmente insoddisfacenti, e adesso non sto qui ad elencare
di nuovo tutti i dati, però dai dati che abbiamo c'è una
sostanziale tenuta con degli incrementi a Saint-Vincent, ad Aosta,
nelle località maggiori, Monte Cervino, Gran Paradiso, però al di
là di questi aspetti non è che con questo si possa dire che va
tutto bene.
E non posso condividere il fatto che il 1999 è stata un'annata
disastrosa e quindi diventa ulteriormente disastroso il 2000; al di
là di questo -5 percento che ha individuato la Banca d'Italia nella
sua relazione non so con quali riferimenti, se noi facciamo
riferimento alle presenze alberghiere, risulta che il 1999 è stato
in linea con il 1998 e nel 2000 c'è non solo una sostanziale
tenuta, ma un incremento.
E i dati che abbiamo preso in esame non sono quelli di agosto
riferiti al 1999, sono quelli dei primi 8 mesi del 2000,
paradossalmente proprio i mesi che normalmente sono quelli che
danno dei dati negativi; sarà perché quest'anno la stagione
invernale è stata anche positiva dal punto di vista delle
precipitazioni e quindi soprattutto le due stazioni invernali più
importanti che incidono poi sui dati nei mesi di marzo e di aprile
hanno avuto degli incrementi del +14-20 percento.
Infatti il +14 al mese di aprile a Cervinia vuol dire 10.000
presenze in più in un mese rispetto magari ad una diminuzione a
Cervinia nel mese di luglio o agosto del 5 o del 10 percento che
incide su 2-300 presenze. Quindi nel complesso la stagione ha
tenuto, anche se questo non vuol dire, lo ripeto, che tutto va bene
e che non ci sono dei problemi, guai a noi se dicessimo che non ci
sono dei problemi e che l'unico problema del settore turistico è la
chiusura del tunnel del Monte Bianco, saremmo completamente fuori
strada!
Il settore turistico sta attraversando, come tutti i settori
economici, una fase di grandissima trasformazione; sta vivendo un
momento di difficoltà legato anche ad una situazione economica
particolare, per di più il turismo di montagna è un turismo maturo
ed è un turismo in difficoltà, ma non in Valle d'Aosta, in tutto
l'arco alpino! Allora quando dico che i dati ci danno
un'indicazione di sostanziale tenuta, non si fa nessun
trionfalismo, per carità, non c'è nessun trionfalismo da fare anche
perché comunque l'Assessore non è che si prende i meriti dei dati
di sostanziale tenuta o di calo, ma cerca nei limiti del possibile,
operando in base alle indicazioni della maggioranza della Giunta
regionale, di far fare alla Regione il proprio lavoro e di
assolvere al proprio compito.
Per rispondere all'interrogazione in modo un po' indiretto, se
c'è una presa di coscienza da parte di tutti gli operatori, se c'è
la convinzione che bisogna cambiare il modo di fare turismo, che
l'approccio deve essere diverso, che le aziende vanno modernizzate,
che al turista va rivolta una maggiore attenzione con una politica
dei prezzi più attenta, con un approccio che dia al turista la
sensazione di essere bene accolto in questa regione, se c'è una
crescita complessiva legata ad una modernizzazione, tenendo conto
che facciamo parte dell'Europa e che quindi ci dovremo confrontare
con regole, regolamenti, modalità di finanziamento che andranno ad
incidere su quelle che sono le abitudini consolidate legate a leggi
che in questo momento non possono più essere applicate come
venivano applicate qualche anno fa, se c'è questa presa di
coscienza, c'è anche la potenzialità per modernizzare questo
settore, che è vitale per la nostra regione.
D'altro canto, l'Amministrazione regionale, l'assessorato in
particolare, al di là della legge quadro nel settore turistico ha
fatto un grosso sforzo, con la collaborazione del Consiglio perché
sono quasi tutte leggi approvate da questo Consiglio, per
modernizzare il settore dal punto di vista legislativo. La Valle
d'Aosta, per esempio nel settore della sicurezza delle piste, è
citata ripetutamente su testate nazionali come esempio, mi
riferisco alla legge sui pisteurs-secouristes, mi riferisco alla
legge sui maestri di sci, a quella che riforma la professione della
guida, a quella che adesso riformerà i contributi nel settore
alberghiero e commerciale. Questo è quanto può fare la Regione e
che rientra fra i compiti della Regione.
L'atteggiamento è sempre stato quello della concertazione, anche
con gli operatori del settore, anche se è un settore che ha una
diffusione enorme di rappresentanti e difficilmente si riesce a
raggiungere tutte le micro-organizzazioni del settore. Però voglio
ancora sottolineare che concertazione non vuol dire appiattimento
sulle richieste delle categorie, ma soprattutto concertazione non
significa che un disegno di legge deve andare nella direzione di
soddisfare una - anche se importante - categoria. Il settore
turistico va visto nel suo complesso e questo è quanto stiamo
cercando di fare.
Si dà atto che dalle ore 9,47 presiede il Vicepresidente
Viérin Marco.
Presidente
La parola al Consigliere Curtaz.
Curtaz (PVA-cU)
Temevo che questa mia interrogazione fosse
per certi versi inutile perché, come spiegato prima a voce
all'Assessore, l'argomento si è "incrociato" con quello proposto
dal collega Lattanzi lo scorso Consiglio, e visto che la mia
interrogazione era stata presentata qualche giorno dopo la sua,
quest'ultima è stata iscritta lo scorso Consiglio e la mia a questo
Consiglio.
Invece, l'esito non è stato inutile perché l'Assessore, di
questo lo ringrazio, ha posto l'accento sulle domande nuove
rispetto a quelle affrontate l'altra volta ed ha argomentato in
ordine alle critiche specifiche che gli erano state rivolte
dall'ADAVA. Mi pare poi, ed è il secondo elemento, che l'Assessore
abbia rettificato il tiro rispetto alle argomentazioni svolte in
occasione dello scorso Consiglio, dove credo un po' a tutti era
parso avere un atteggiamento trionfalistico, o almeno dimostrare un
ottimismo eccessivo sui dati della stagione appena conclusa.
Prendiamo atto che oggi l'Assessore ha rettificato un po' il tiro e
ha usato un linguaggio più prudente. Voglio fare solo un'ultima
osservazione di carattere generale. Credo che al di là dello
spirito polemico che si intravede nelle prese di posizione
dell'ADAVA, che peraltro può essere anche utile in un ambito
stagnante dal punto di vista politico come il nostro, mi sembra che
l'articolo in questione, pubblicato dal giornale dell'ADAVA
offrisse alcuni spunti interessanti che devono comunque essere
motivo di riflessione.
Penso che lo spunto più interessante in assoluto fosse per certi
versi implicito, e io cerco, almeno a mio giudizio, di esternarlo.
La critica più fondata che si può fare a questa Amministrazione
rispetto al comparto turistico è quella della mancanza di un
progetto complessivo sull'offerta turistica della nostra regione.
Anche quando l'Assessore dice in qualche sua replica che abbiamo
fatto otto o dieci leggi nuove in materia di turismo in questi due
anni e mezzo, dice senz'altro una cosa vera e dal suo punto di
vista positiva, ma dice anche una cosa dal mio punto di vista
negativa: si sono affrontati dei problemi specifici, si è
intervenuti a settori, ma quello che manca a mio giudizio è una
visione complessiva dell'offerta turistica.
Tanto per tornare al problema legislativo, sarebbe stato meglio
riuscire ad immaginare un testo unico sulla normativa in materia di
turismo, piuttosto che intervenire settorialmente per risolvere "a
macchia di leopardo" alcune questioni. Mi sembra che uno dei motivi
della debolezza della nostra offerta turistica sia proprio quello
della poca capacità di ragionare in termini complessivi e di
proporre all'esterno un prodotto Valle d'Aosta che non abbia le
contraddizioni che oggi emergono evidenti anche dai dati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK