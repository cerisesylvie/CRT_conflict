Consiglio Regionale della Valle d'Aosta - Oggetto del Consiglio n. 2570 del 8 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2570 del 8 giugno 2023 - Resoconto
OGGETTO N. 2570/XVI - Interpellanza: "Intendimenti in merito
alla predisposizione di un disegno di legge sulla multifunzionalità
in agricoltura".
Bertin (Presidente) -
Punto n. 40. Per illustrare
l'interpellanza, la parola alla consigliera Minelli.
Minelli (PCP) -
La nostra legge regionale in materia di
agriturismo risale al 2006, cioè a diciassette anni fa. Come
sappiamo e come è stato più volte rilevato sia dagli operatori, sia
a livello politico, la disciplina necessita di una revisione perché
è datata, è farraginosa, presenta varie lacune; infatti è da tempo
allo studio una sua riforma come è stato più volte annunciato
dall'ex assessore Sapinet.
Secondo quanto affermato, la revisione della legge 29/2006 su
cui si sta operando rientrerà in un più ampio disegno di legge
sulla multifunzionalità che comprenderà anche la legge 12/2021
sull'agricoltura sociale e disciplinerà le varie forme
dell'ospitalità rurale, l'enoturismo, la trasformazione di piccole
quantità di prodotto per le aziende agricole di piccole dimensioni,
la vendita diretta, la somministrazione non assistita, l'attività
di manutenzione del territorio e altre che permettano alle piccole
aziende agricole di diversificare il proprio reddito e al contempo
fornire alcuni servizi a favore della comunità locale. A marzo
dello scorso anno, quindi più di un anno fa, il testo della norma
secondo le dichiarazioni che aveva rilasciato l'Assessore in
occasione dell'Assemblea degli operatori agrituristici riportate
dai
media
locali, sembrava essere in dirittura d'arrivo e
quindi essere trasmessa di lì a breve alle competenti Commissioni
consiliari. Non è stato così. Ci sono state delle iniziative
consiliari nel corso dell'anno per sollecitare, è vero che a luglio
2022 si sono varate le linee guida per la parte sull'enoturismo, ci
è stato spiegato che c'erano delle difficoltà per carenza di
personale perché era anche poi impegnato nell'organizzazione della
PAC, però il tempo è passato e abbiamo visto adesso la delibera 390
del 26 aprile 2023, che ha nominato un tavolo di coordinamento per
la predisposizione del disegno di legge sulla multifunzionalità,
formato dai dirigenti di varie strutture assessorili, dal Dirigente
del SUEL, nonché da tre rappresentanti di ADAVA di cui due facenti
parte dell'Associazione degli operatori agrituristici.
Ci sono due cose che ci hanno sorprese: la prima è che si nomini
ora un tavolo per la predisposizione di un disegno di legge che
sembrava praticamente pronto oltre un anno fa, non abbiamo capito
se dipende dal cambio di Assessore o da che cos'altro; la seconda
sorpresa è dovuta dal fatto che con questa delibera del 26 aprile
non sono stati nominati in qualità di componenti del tavolo i
rappresentanti delle associazioni di categoria per quanto riguarda
l'agricoltura e l'allevamento, ma solo i rappresentanti di ADAVA di
cui dicevo, due operatori agrituristici.
C'è poi un'altra questione che affronta l'interpellanza: nel
2020, in occasione della predisposizione della legge 8, era stato
approvato un emendamento che avevo presentato a integrazione
dell'articolo 3 della legge 29/2006, finalizzato a sostenere le
aziende agrituristiche e agricole attraverso una semplificazione
della normativa per accedere a forme di integrazione del reddito.
L'emendamento riguardava una forma ristretta di agricampeggio e la
possibilità di degustare in loco i prodotti dell'azienda agricola.
Quest'emendamento recitava: "nei pressi di strutture agrituristiche
possono essere previsti spazi aperti destinati all'insediamento
temporaneo di un massimo di tre tende o caravan per un massimo di
nove persone ospitate, alle quali siano riservati un servizio
igienico, una doccia e un lavabo e il 5ter: in deroga a quanto
disposto dall'articolo 4, a tutte le aziende agricole che già non
siano iscritte nell'elenco degli operatori agrituristici è
consentito proporre la degustazione dei soli prodotti aziendali
accompagnati da pane e vino del territorio a un massimo di venti
persone al giorno per la cui presentazione e somministrazione sono
consentiti l'uso della cucina e dell'abitazione e l'impiego
unicamente di stoviglie monouso in materiale biodegradabile
compostabile con l'osservanza delle prescrizioni generali di
carattere igienico-sanitario di cui all'articolo 30bis del
decreto-legge 69/2013 convertito dalla legge 98/2013". Questa norma
introdotta in legge tre anni fa, aveva suscitato alcune prese di
posizione da parte di certe associazioni di categorie e
quell'estate, perché poi lo avevo anche verificato, in alcune
aziende del territorio era stata utilizzata proprio con i limiti
che presupponeva.
Non è però una norma che è ben conosciuta e utilizzata dalle
aziende della Regione e, secondo noi, questa è una criticità.
Crediamo che nelle more dell'applicazione della nuova legge, che
poi magari adesso capiremo quando sarà presentata, sarebbe utile e
opportuno, anche in vista dell'imminente stagione estiva, che tale
norma fosse adeguatamente divulgata e promossa così da permettere
una sia pur modesta integrazione del reddito delle aziende
agrituristiche e agricole della regione.
Con queste premesse chiediamo all'Assessore di sapere qual è la
tempistica prevista, la tempistica definitiva prevista per il
deposito del disegno di legge di riforma della 29/2006, per quale
ragione non sono stati inseriti nel tavolo di coordinamento
previsto dalla delibera di aprile i rappresentanti delle
associazioni di categoria di agricoltura e allevamento, se c'è
l'intenzione di avviare preventivamente la bozza del disegno di
legge alle Commissioni competenti allo scopo di condividerne le
linee essenziali e di poter dare eventuali contributi e suggestioni
e, infine, se condivide l'opportunità di effettuare una
comunicazione mirata alle aziende sulle possibilità che sono
previste dal comma 5bis e 5ter dell'articolo 3 della legge
29/2006.
Presidente -
Per la risposta, la parola all'assessore
Caveri.
Carrel (PA) -
Torniamo su questo tema che, come lei ha
ricordato, è un tema su cui gli uffici stanno lavorando da diverso
tempo e nel rispondere alla prima domanda cerco di dare una
tempistica abbastanza certa in modo da poterci poi confrontare, mi
auguro, nei prossimi mesi proprio su questa legge. La tempistica
che ci siamo dati come uffici per chiudere il tavolo di lavoro e
presentare l'atto, la proposta di legge all'Ufficio legislativo è
quella del mese di luglio, quindi, entro il mese di luglio, l'atto
deve essere inviato all'Ufficio legislativo per poi essere valutato
dall'Ufficio legislativo ufficialmente, poi essere scaricato in
Giunta e poi iniziare l'iter in Commissione, con l'intento appunto
di approvarlo durante l'autunno, ma questa ovviamente, come sapete,
è una questione che poi dipende giustamente dall'attività delle
Commissioni, dalle varie audizioni e dai vari emendamenti
eventualmente proposti.
Per quanto riguarda il tavolo di lavoro, è un tavolo di lavoro
che abbiamo concordato con Sapinet, il quale, come ha ben
ricordato, aveva iniziato l'iter di questa legge multifunzionalità
ed è un tavolo di lavoro che va a prevedere all'interno tutte le
strutture pubbliche e regionali su cui devono poi pendere dei
pareri per evitare di allungare eccessivamente i tempi e
all'interno abbiamo aggiunto anche gli operatori agrituristici, che
sono coloro che avevano sollecitato e sollecitano da tempo quella
che è questa revisione. Nulla ci impedisce di ampliare il
confronto, e questo lo stiamo già facendo, lo abbiamo già previsto,
anche alle altre associazioni di categoria come AREV,
ANA.Bo.Ra.Va., ma anche il Consorzio vini e - perché no? - anche il
Consorzio frutticolo e tutti gli altri proprio per cercare di avere
una visione più ampia possibile per cercare di dare le risposte
necessarie all'intero comparto.
Dopo l'istituzione di questo tavolo di lavoro abbiamo approvato
con il PD 1859/2023 un incarico all'avvocato
(omissis)
che segua questa pratica e segua questo
tavolo di lavoro proprio perché ovviamente gli uffici hanno
presentato una bozza di lavoro su cui era necessario un confronto
preliminare con un avvocato per limare da un punto di vista
legislativo il tutto e per iniziare già a lavorare a tutta una
serie di delibere di Giunta regionale che saranno delle delibere
attuative di questo testo di legge, perché come avremo modo poi di
vedere, è una legge che ovviamente demanda a diverse delibere
attuative che sono già in essere ma vanno riprese e
contestualizzate all'interno di questa proposta di legge. Abbiamo
quindi richiesto questa consulenza, che ovviamente ci ha permesso
di accelerare i tempi di azione e il 31 di maggio abbiamo già
incontrato preventivamente le strutture di pianificazione
territoriale, patrimonio paesaggistico e architettonico e le
strutture ricettive e commercio e un suo delegato. Il 6 di giugno
abbiamo incontrato i rappresentanti di ADAVA e delle associazioni
di categoria, tra cui anche AREV e di rappresentanza del territorio
regionale. Solamente in seguito, quindi nel corso della prossima
settimana, incontreremo poi il Dirigente del SUEL e le altre
strutture regionali per poi convocare ufficialmente il tavolo di
lavoro congiunto tra tutti il 13 giugno alle ore 15:00 per cercare
di avere un confronto più definitivo possibile sul testo. Questo è
l'iter che stiamo seguendo e le tempistiche che ci siamo dati per
approvare questa proposta di legge. L'intenzione ovviamente è
quella di rispettare l'iter delle proposte di legge, cioè
discuterne all'interno degli uffici, scaricarle in Giunta,
dopodiché aprire il dibattito in Commissione consiliare, dove
potranno essere portate tutte le migliorie e tutti gli emendamenti
che andranno poi discussi e visti anche tecnicamente e
politicamente per poi portare in aula quanto prima il testo
definitivo.
Per quanto riguarda i due emendamenti alla legge 8 che ha ben
ricordato, sono due emendamenti che creano alcuni problemi dal
punto di vista sia tecnico che fiscale, in quanto, come lei ben sa,
l'attività di agriturismo è un'attività legata al superamento di un
corso di formazione e a determinate regole, mentre gli allevatori
che offrono i propri prodotti ed esclusivamente i propri prodotti
possono già farlo grazie a una legge quadro nazionale.
Aggiungere delle degustazioni e ampliare alla vendita del
proprio prodotto anche con l'aggiunta di quello che lei ha citato
ed è stato citato nel nostro testo di legge "Pane e Vino"
ovviamente ci porta in un altro ambito. Quello su cui stiamo
lavorando e che ci è stato anche sollecitato da diverse
associazioni è un corso abbreviato per la possibilità di dare un
attestato in modo proprio da poter permettere a tutti gli
allevatori di effettuare delle merende, dei
casse-croûtes
,
delle
boconó
, come si chiamano in gergo, in modo da poter
offrire i propri prodotti, far conoscere i propri prodotti e
ovviamente valorizzare l'attività di allevamento soprattutto in
alpeggio. Questa è un po' la linea, ovviamente andremo a rivedere
quei due emendamenti, quindi non li troverà sicuramente citati paro
paro nella nuova legge, ma l'idea di base che sta all'interno di
quei due emendamenti, la
ratio
che segue quei due
emendamenti sicuramente verrà conservata.
Per quanto riguarda l'attività di ospitare tende e caravan, con
massimo di nove ospiti, è un'attività su cui ci siamo confrontati
soprattutto con la Tutela del paesaggio, in quanto dobbiamo cercare
di aumentare i posti letto, aumentare capienza e la possibilità di
offrire delle esperienze nuove ai nostri visitatori che vengono in
alpeggio o vengono a visitare un'azienda agricola, ma è ovvio che
dobbiamo rimanere all'interno di determinate regole, pur facendo
capire chiaramente che la nostra attività di agriturismo è
un'attività necessaria e complementare all'attività
dell'allevamento. Vi spiego meglio: l'allevamento e l'impresa
agricola rimangono il cuore centrale per giorni lavoro
dell'attività e senza la possibilità di ampliare gli spazi di
agriturismo, quindi senza la possibilità di ampliare questa
possibilità di
business
, ovviamente il rischio è che vi sia
un abbandono delle montagne e quindi un abbandono del
territorio.
La nostra logica è quella di andare a seguire quanto da lei
evidenziato, cioè ampliare per quanto possibile all'interno delle
norme questo servizio e questi posti letto proprio per cercare di
dare una risposta ancora più efficiente ed efficace agli
allevatori, i quali devono avere questa possibilità pur facendo
sempre conoscere la nostra attività primaria che è quella
dell'agricoltura.
Presidente -
Per la replica, la parola alla consigliera
Minelli.
Minelli (PCP) -
Grazie Assessore per la risposta. Sulla
tempistica ci dice che il disegno di legge sarà inviato al
Legislativo a luglio e che all'interno del tavolo, con tutte le
strutture assessorili, si stanno facendo le varie verifiche,
eccetera. Io mi chiedo che cosa è stato fatto precedentemente però,
perché se a marzo del 2022, oltre 14 mesi fa, era stato detto che
il disegno di legge era in dirittura d'arrivo, uno si immagina che
le varie strutture le verifiche le abbiano fatte o che siano
comunque in itinere, è vero che ci sono state tante altre questioni
di cui l'Assessorato si è dovuto occupare, però che a distanza di
14 mesi ancora debbano essere terminati questi confronti e queste
verifiche e poi inviato il disegno di legge al Legislativo per
arrivare in autunno, senza poi aver capito bene quando, perché
l'autunno va dal 22 di settembre a dicembre... lei ha detto:
"dipende poi anche dal lavoro delle Commissioni, dalle
audizioni...", eccetera. La mia domanda, il terzo punto, chiedeva
anche se c'era l'intenzione di inviare preventivamente alle
Commissioni la bozza perché questo lavoro si potrebbe fare anche
precedentemente, parallelamente a quello che invece è il lavoro
delle strutture, ma questo in un'ottica di collaborazione.
Io spero che la tempistica di luglio sia quella corretta ma
soprattutto che ci sia la volontà di imprimere una certa velocità
nel momento in cui poi il disegno sarà licenziato e inviato alle
Commissioni, perché sappiamo tutti benissimo che se c'è la volontà
da parte della Giunta di mandare avanti con celerità un disegno di
legge nelle Commissioni, questo viene fatto, il disegno di legge
viene portato avanti in quattro e quattr'otto, lo abbiamo visto per
altre cose. Io quindi spero che lei riesca a imprimere a questo
disegno sulla multifunzionalità una certa velocità.
Tra l'altro, faccio anche un inciso, quando abbiamo audito qui
gli esperti della Bocconi, una delle cose che ci hanno detto è che
l'instabilità politica che noi abbiamo andrebbe contrastata da una
maggiore stabilità amministrativa e sulla questione delle strutture
che sono quelle e che devono dare dei pareri sui disegni di legge,
io penso che questo lavoro si sarebbe potuto fare e, se non è così,
bisogna impegnarsi perché questa diventi la prassi. La legge che
verrà scaricata è una legge sulla multifunzionalità in agricoltura,
così almeno ci era stato detto, quindi non riguarderà
esclusivamente la parte sugli agriturismi, era stato detto che
sarebbe stata inserita anche la parte sull'agricoltura sociale.
Credo quindi che proprio per questo motivo sarebbe importantissimo
che a quel tavolo non fossero invitati saltuariamente anche i
rappresentanti di ANA.Bo.Ra.Va., di AREV e delle varie Associazioni
di categoria, ma che ne facessero parte integrante, proprio perché
io credo che da parte loro potrebbero venire delle indicazioni.
Avevamo visto dalla delibera che è stato scelto di proporre
l'avvocato
(omissis)
come Coordinatore del tavolo, e
questa è una cosa positiva.
Per quello che riguarda invece gli emendamenti che erano stati
presentati alla legge 8, le verifiche all'epoca con gli uffici
erano state fatte preventivamente al deposito degli emendamenti e
proprio la dicitura "pane e vino del territorio" era stata scelta
perché sembrava che fossero le uniche due aggiunte che non
presentavano dei problemi.
Sulla questione del rivedere in legge gli emendamenti credo sia
importante fare in modo che con una formulazione il più possibile
certa diventino poi parte integrante della legge, ma anche qui,
proprio per il significato che questi emendamenti avevano nel
cercare di favorire le piccole aziende agricole con un'integrazione
al reddito, mi sembrerebbe sensato che le stesse e i rappresentanti
delle stesse potessero partecipare. Non sono poi tanto concorde con
lei sul rischio che ci sarebbe nel proporre agricampeggio od altro,
quasi che questo potrebbe portare a una
diminutio
dell'importanza dell'attività agricola come principale. Secondo me,
è l'esatto contrario perché è una valorizzazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK