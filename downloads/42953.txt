Consiglio Regionale della Valle d'Aosta - Oggetto del Consiglio n. 421 del 24 marzo 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 421 del 24 marzo 2021 - Resoconto
OGGETTO N. 421/XVI - Interrogazione: "Motivazioni per la
mancata formulazione di osservazioni al DPCM del 26 febbraio 2021
da parte della Regione".
Bertin (Presidente) -
Punto 9 dell'ordine del giorno. Per
la risposta il Presidente della Regione.
Lavevaz (UV) -
Con questa interrogazione si chiede se
esistono motivazioni per le quali nessun tipo di osservazione al
Dpcm 26 febbraio 2021 sia stata formulata da parte della Regione
Valle d'Aosta. Su questo ringrazio per l'interrogazione che
permette di fare chiarezza anche su questo aspetto. In realtà non è
corretto dire che la Regione Valle d'Aosta non ha fatto
osservazioni, in quanto la stessa lettera che è citata
nell'interrogazione, la lettera del presidente Bonaccini al
Presidente del Consiglio dei ministri, inizia sostanzialmente
richiamando un documento approvato il 21 febbraio 2021 dalla
Conferenza delle Regioni che ha sostanzialmente inquadrato in
maniera complessiva le osservazioni che all'interno della
conferenza erano state presentate. Si cita nella lettera anche il
fatto che alcune di queste richieste formulate dalla conferenza
sono state recepite e altre no e la stessa lettera evidenzia poi
che ci sia stato uno scarsissimo lasso di tempo utile per fare
eventuali ulteriori osservazioni, tant'è che la lettera, con la
richiesta di eventuali osservazioni, è arrivata nella serata di
venerdì 26 febbraio con la richiesta di fare eventuali osservazioni
entro le 12 di sabato 27. Lasciando da parte le modalità e le
tempistiche con cui le Regioni sono state consultate, che spiace
dirlo ancora una volta sono un po' nel solco non tanto della tanto
invocata leale collaborazione, però per quanto riguarda la domanda
specifica non abbiamo fatto osservazioni in quella fase in quanto
semplicemente le proposte condivise, che erano state fatte
nell'ambito del documento del 21 febbraio, erano state in qualche
modo recepite.
Le osservazioni erano legate alle questioni più strutturali
della gestione dei dpcm e in particolare la tempistica dei
provvedimenti di classificazione delle zone, le relative ordinanze
da fare, eccetera. Rispetto ad alcune Regioni che hanno fatto
ulteriori osservazioni, credo che siano nove, nella serata di
venerdì 26, nel nostro caso non l'abbiamo fatto, anche se in realtà
il problema ce lo siamo posti sabato mattina relativamente ad
alcune questioni che avevamo già regolamentato all'interno delle
nostre ordinanze. Penso ad esempio alla questione dei
personal
trainer
piuttosto che della possibilità per le strutture
ricettive di fare convenzioni: ristoranti su alberghi, insomma
situazioni che voi conoscete. Sono però osservazioni che
all'interno del dpcm non abbiamo posto come proposte introduttive,
perché non sarebbero sicuramente state recepite, essendo comunque
questioni di interesse prettamente delle realtà di montagna come la
nostra che invece, al contrario, avrebbero creato ovviamente e
comprensibilmente delle situazioni difficilmente gestibili
all'interno delle grandi città. Se pensiamo in una città come
Torino o Milano la possibilità di fare delle convenzioni ristorante
con albergo oggettivamente sarebbe una cosa difficilmente
gestibile. Peraltro, la storia di questi mesi ci ha insegnato che a
richieste puntuali difficilmente arrivano risposte all'interno dei
dpcm. Cosa diversa invece quando le richieste sono condivise
all'interno della Conferenza e le proposte sono portate dal tavolo
complessivo dei presidenti e dei governatori. Anche qui, ahimè, non
tutto, ben lungi dal tutto, viene recepito, però almeno una parte
viene presa in considerazione.
Presidente -
Per la replica il consigliere Lavy, ne ha
facoltà.
Lavy (LEGA VDA) -
Io non so bene se lei è stato confinato
in qualche eremo sulle nostre montagne, perché avere una risposta
del genere mi lascia alquanto senza parole. Dire che non arrivano
risposte alle richieste puntuali, io direi: capisco perché non
arrivano, perché non ci sono le richieste puntuali! Quello è un
dato di fatto e l'ha detto lei quando ha citato il documento della
Conferenza delle Regioni, in cui si è detto che abbiamo cercato di
elaborare delle proposte complessive per quanto riguarda proprio le
esigenze delle Regioni. Ma noi non possiamo accontentarci di
risposte complessive, abbiamo tutta una struttura socioeconomica
territoriale che è totalmente diversa rispetto alle altre regioni e
quindi le altre Regioni cosa hanno fatto? Hanno perso tempo
scrivendo quelle note, alcune veramente molto specifiche, di
correzione o comunque di suggerimento per la modifica del dpcm del
26 febbraio? Hanno perso tempo per caso? Non lo so, dalla risposta
che ha dato lei sembra quasi di sì. La questione delle tempistiche:
forse è ancora più grave quello che ha citato, perché dire che si è
stati convocati in fretta, che si dovevamo dare risposte entro
mezzogiorno di quel giorno lì, ebbene, ma le risposte, le richieste
non le avevate già pronte?
La cosa grave è che in un momento come questo non avete le
risposte pronte, non avete le richieste pronte da portare a Roma?
Bastava fare magari un copia e incolla e si diceva: noi avremmo
bisogno di questo. Le altre Regioni hanno lavorato in maniera anche
molto dettagliata rispetto a certe tematiche, noi no. Noi non ci
facciamo sentire, ma perché alla fine siamo una regione come le
altre, chi se ne frega, tanto il nostro tessuto socioeconomico mica
sta soffrendo, stiamo tutti bene, le manifestazioni che ci sono in
piazza è gente che non sa cosa fare il giovedì mattina e viene qui
sotto ad urlare! Io non so se ci stiamo rendendo conto delle
difficoltà, non so se ci stiamo rendendo conto delle preoccupazioni
che ci sono fuori di qua, perché qui non possiamo rinchiuderci in
un mondo tutto nostro in cui si dice: "Sì, va bene, bisogna dare
risposte e tutto". Ma dobbiamo capire cosa c'è fuori e dobbiamo
soprattutto essere assolutamente predisposti all'interlocuzione
diretta con Roma.
Presidente guardi, lei è stato in questi mesi abbastanza furbo
nel portare avanti delle battaglie come quella sulla legge anti
dpcm, contro cui si era espresso in Commissione semplicemente per
convenienza prettamente politica, ma adesso più le cose stanno
andando avanti più sta dimostrando la sua inadeguatezza e mi
dispiace dirlo, quindi lei è lì mi dispiace non per le sue
competenze, ma perché ci sono state delle logiche politiche che
l'hanno messa lì.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK