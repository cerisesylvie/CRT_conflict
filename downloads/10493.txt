Consiglio Regionale della Valle d'Aosta - Oggetto del Consiglio n. 1486 del 18 ottobre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1486 del 18 ottobre 1990 - Resoconto
OGGETTO N. 1486/IX - Disegno di legge: "Contributi alle
associazioni di ex combattenti ed ex internati, operanti in Valle
d’Aosta a sostegno dell’attività di
promozione sociale e di tutela degli associati".
Presidente - Ha chiesto di parlare il Consigliere Bajocco, ne ha
facoltà.
Bajocco (PCI)
- Il disegno di legge 206 si propone di
perseguire le medesime finalità della legge regionale del 30
ottobre 1987 n. 82. Con detta legge la Giunta regionale è
autorizzata ad erogare contributi annuali a favore delle
associazioni di ex combattenti e di ex internati operanti in Valle
d’Aosta a sostegno delle attività di promozione
sociale e di tutela degli associati.
Alla data odierna le associazioni che beneficiano di detto
contributo sono: l’Associazione nazionale
combattenti e reduci, Associazione nazionale partigiani
d’Italia (ANPI), l’istituto del
Nastro Azzurro, l’Associazione nazionale ex
internati, l’Associazione nazionale reduci
garibaldini, l’associazione partigiani autonomi
della Valle d’Aosta.
Le Commissioni competenti hanno esaminato il disegno di legge,
la II^ Commissione ha sentito le associazioni interessate, mentre
la V^ Commissione ha richiesto alle stesse la documentazione
relativa alle iniziative promosse e il numero degli aderenti ad
ogni singola associazione.
L’Associazione nazionale combattenti e reduci, di
cui tremila sono gli iscritti, è presente in Valle con 58 sezioni
comunali e svolge un lavoro notevole e lodevole perchè gran parte
di esso è svolto dal volontariato.
L’Associazione segue in prevalenza le pratiche
per le vedove per la reversibilità e del supplemento di pensione, e
svolge in sostanza quel servizio che svolgono i patronati delle
Organizzazioni Sindacali.
All’Associazione nazionale partigiani
d’Italia (ANPI) gli iscritti partigiani combattenti
sono 712, ai quali si aggiungono gli amici partigiani, arrivando
così a circa 2200 aderenti.
Le iniziative promosse dall’ANPI sono numerose,
dalle partecipazioni e manifestazioni anche fuori Valle alle gite
sociali. Da aprile ad ottobre numerosissime sono le manifestazioni
celebrative organizzate in molti Comuni valdostani.
All’Associazione nazionale internati i soci
iscritti sono 190 e ogni anno organizzano un raduno internazionale
al Piccolo S.Bernardo al monumento dedicato ai caduti nei lager
tedeschi.
L’Associazione non conta tutte quelle persone che
hanno conosciuto quelle amare vicende perchè molti di loro non
vogliono ricordare quei momenti terribili.
Associazione nazionale reduci garibaldini: sono partiti per la
guerra 1800 valdostani, ne sono ritornati solo 500. Gli iscritti
sono 62. Il programma dell’Associazione comprende
una decina di manifestazioni in Valle e fuori Valle durante
l’arco dell’anno.
All’Associazione partigiani autonomi Valle
d’Aosta trecento sono gli iscritti, le
manifestazioni in Valle e fuori sono in gran parte autogestite.
Quest’anno è stata significativa la manifestazione
di inaugurazione del monumento dei caduti della Valle del Lys.
Istituto del Nastro Azzurro: l’associazione dei
decorati al Valor Militare (Bronzo-Argento-Oro) conta 43 iscritti.
L’aiuto non solo economico ai vecchi decorati del
1915-18 e l’organizzazione dei raduni regionali è
l’attività svolta dall’associazione.
Il disegno di legge all’articolo 4 fissa in L.
500.000 il contributo per ogni associazione.
A questo proposito è stato presentato dal Presidente della
Giunta un emendamento, con il quale si propone di portare a L.
2.000.000 il contributo per quelle associazioni con più di 500
iscritti, mentre a tutte le altre il contributo fisso rimane quello
previsto dal disegno di legge.
Sono d’accordo su questo emendamento, ma invito
la Giunta a tenere in considerazione per l’anno
futuro di rivedere questo contributo, perchè il contributo che
viene dato a queste associazioni è molto modesto. Le iniziative che
fanno sono tante, pertanto invito la Giunta fin
d’ora a tenere in considerazione di rivedere il
contributo per l’anno futuro.
Presidente
- Ha chiesto di parlare il Consigliere Voyat,
ne ha facoltà.
Voyat (UV)
- Come avevamo già detto in Commissione
nell’incontro con i Presidenti responsabili di
queste Associazioni, siamo d’accordo in linea di
massima su questo progetto di legge che ricalca la legge già
istituita alcuni anni fa per le associazioni di volontariato e
assistenziali.
L’unica riserva che avevamo fatto in Commissione
era quella di presentare un emendamento sulla ripartizione dei
fondi. Come già previsto dalla legge che dà dei finanziamenti a
queste associazioni di volontariato in campo assistenziale, la
stessa cosa vorremmo fare qui, cioè una ripartizione un
po’ più organica a seconda anche del numero degli
iscritti. Ci sembra riduttivo fissare un contributo di due milioni
per le associazioni con più di 500 iscritti e cinquecentomila per
le altre associazioni. Presenteremo un emendamento in cui la
suddivisione a nostro avviso dovrebbe essere la seguente: da 0 a
200 iscritti L. 500mila; da 200 a 500 iscritti L. 1.000.000; da 500
a 1000 iscritti L. 1.500.000; oltre i 1000 iscritti L. 2.000.000.
Questo tenendo in considerazione il fatto che le associazioni con
più iscritti hanno anche maggiore attività.
Ci veniva riferito da parte dei responsabili delle varie
associazioni che le più piccole con 500mila lire erano soddisfatte
in quanto le spese erano ridotte. Riteniamo comunque di presentare
questo emendamento per una ripartizione più organica fra queste
associazioni.
Presidente
- Rileggo l’emendamento prima
di dare la parola al relatore. Mentre la proposta prevede 500mila
per le associazioni con meno di 500 iscritti e 2 milioni per le
associazioni con più di 500 iscritti, l’emendamento
del Consigliere Voyat prevede da 0 a 200 iscritti L. 500mila; da
200 a 500 iscritti L. 1.000.000; da 500 a 1000 iscritti L.
1.500.000; oltre i 1000 iscritti L. 2.000.000.
Vorrei solo far presente che si tratta di categorie che hanno
partecipato a degli eventi bellici, che non hanno ricambio e che
per via naturale sono destinati alla estinzione. Quindi mi sembra
un po’ innaturale questa suddivisione, perchè quelli
che sono già 200 non potranno mai diventare (ce lo auguriamo) di
più.
Ha chiesto di parlare il Consigliere Bajocco, ne ha facoltà.
Bajocco (PCI)
- In Commissione, quando venne proposto di
scaglionare in base al numero degli iscritti una cifra così
irrisoria a queste organizzazioni che prestano gran parte della
loro attività volontariamente, ebbi occasione di dire che dopo aver
letto tutta la documentazione che ci è stata fornita da parte delle
organizzazioni, per conto mio la cifra proposta dei 2 milioni era
ancora irrisoria. E’ per questo che ho detto: sono
anni che diamo 500mila lire, quest’anno facciamo un
piccolo passo avanti e diamo questi 2 milioni, ma con
l’impegno di rivedere per il prossimo anno questa
cifra.
Non sono molto d’accordo su questo
scaglionamento, perchè non ha significato, proprio per quanto aveva
detto il Consigliere Voyat e cioè che le associazioni piccole
prendono solo pochi soldi; leggendo la documentazione, vedo che per
queste ultime le 500mila lire che la Regione dà loro sono ancora
poche, considerate le spese dell’affitto del locale,
del telefono e di corrispondenza.
Non sono d’accordo su questa ripartizione, chiedo
che il disegno di legge venga portato avanti nel modo in cui è
stato presentato, e di rivedere il problema l’anno
prossimo con una cifra diversa, rivedendo certe fasce.
Presidente
- Ha chiesto di parlare il Consigliere Voyat,
ne ha facoltà.
Voyat (UV)
- Solo perchè c’è un malinteso;
questo emendamento non vuole andare a penalizzare, direi che va a
premiare quelle associazioni che da 200 a 500 prendono di più. In
effetti, quando abbiamo fatto questa riunione, risultava che molte
di queste associazioni hanno meno di 500 iscritti, quindi quelle
che sono sotto i 200 prendono 500mila lire, le altre prendono un
milione, quindi si va a premiare e non a penalizzare.
Evidentemente facendo in questo modo poi si va ad aumentare.
Abbiamo tenuto la cifra massima, perchè ci sembrava scorretto,
come opposizione, proporre qualcosa in più di quanto avesse
proposto la Giunta. Se poi il Consigliere Bajocco mi dice che al
più presto questa legge viene rivista, non abbiamo difficoltà a
discutere con la Giunta queste modificazioni; per intanto riteniamo
che questo sia un emendamento che vada a premiare le piccole
associazioni.
Un’altra cosa che ci riserviamo di fare in futuro
sarà quella della rendicontazione, perchè riteniamo sia più giusto
premiare quelle associazioni che sono più attive come
manifestazioni o come assistenza, fra virgolette, agli
associati.
Respingo il fatto che si voglia dire che questo emendamento
penalizzi, a nostro avviso va ad aiutare queste associazioni perchè
molte hanno da 200 a 500 iscritti.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- A parte che l’emendamento
non è neanche sottoscritto, ma credo sia stata una dimenticanza da
parte del Consigliere Voyat, proporrei, sentito anche quanto ha
detto il relatore, di lasciare la legge così com’è
per quest’anno. Ci impegnamo come Giunta a rivederla
in Commissione per il prossimo anno, tenuto conto sia delle
osservazioni del Consigliere Voyat sia delle osservazioni fatte dal
Consigliere Bajocco in relazione alla entità della somma che deve
essere distribuita.
Presidente
- Ha chiesto di parlare il Consigliere
Rollandin, ne ha facoltà.
Rollandin (UV)
- Je suis un peu en difficulté pour dire
que sur un problème de ce genre, après ce qu’on
avait dit même en Commission et après avoir entendu les
représentants des différentes associations, compte tenu que cette
loi a été présentée en 1987 avec une échéance et on avait dit
qu’à l’échéance on aurait pu la
modifier compte tenu que pendant toutes les années devrait être
répétitive, par conséquent il n’y a plus de
changement, je croyais que cet amendement qui était dans
l’intérêt des associations mêmes puisse être
accepté.
On n’a pas changé le montant, on a uniquement
modifié un aspect qui concerne une partie importante des
associations, car la plupart sont dans ces barèmes , donc je
croyais que le fait d’intervenir au moins avec un
délai qui soit la moyenne, pourrait être important pour ces
associations. Au delà de cela on ne veut pas faire une guerre de
principe, tout de même je répète, je croyais qu’il y
avait au moins la possibilité d’intervenir. On est
un peu surpris de voir qu’au contraire, après le
débat qu’il y a eu en Commission, même sur cette
petite chose on n’a pas la possibilité ... tout de
même on en prend acte.
Presidente
- Si passa all’esame
dell’articolato. Do lettura
dell’articolo 1:
Articolo 1
1. La Regione Autonoma Valle d’ Aosta eroga
contributi annui alle sezioni regionali delle seguenti Associazioni
di ex-combattenti e di ex-internati a sostegno dell’
attività di promozione sociale e di tutela degli associati:
a) Associazione Nazionale Combattenti e Reduci;
b) Istituto del Nastro Azzurro;
c) Associazione Partigiani Autonomi Valle
d’Aosta;
d) Associazione Nazionale Ex-Internati;
e) Associazione Nazionale Reduci Garibaldini.
Presidente
- All’articolo 1
c’è un emendamento aggiuntivo di cui do lettura:
al primo comma è aggiunto il seguente nuovo punto:
"f) Associazione Nazionale Partigiani
d’Italia".
Lo pongo in votazione.
Esito della votazione;
Presenti, votanti e favorevoli: 30
Il Consiglio approva all’unanimità.
Presidente
- Pongo in votazione l’articolo
1 nel testo così emendato:
Articolo 1
1. La Regione Autonoma Valle d’ Aosta eroga
contributi annui alle sezioni regionali delle seguenti Associazioni
di ex-combattenti e di ex-internati a sostegno dell’
attività di promozione sociale e di tutela degli associati:
a) Associazione Nazionale Combattenti e Reduci;
b) Istituto del Nastro Azzurro;
c) Associazione Partigiani Autonomi Valle
d’Aosta;
d) Associazione Nazionale Ex-Internati;
e) Associazione Nazionale Reduci Garibaldini.
f) Associazione Nazionale Partigiani
d’Italia.
Esito della votazione:
Presenti, votanti e favorevoli: 30
Il Consiglio approva all’unanimità.
Presidente
- Do lettura dell’articolo
2:
Articolo 2
1. L’erogazione dei contributi è subordinata alle
seguenti condizioni:
a) esistenza e funzionalità degli organi previsti dallo
Statuto;
b) pubblicità dei bilanci;
c) assenza di fini di lucro;
d) svolgimento effettivo di attività promozionali e di sostegno
degli associati.
Presidente
- Pongo in votazione l’articolo
2:
Esito della votazione
Presenti, votanti e favorevoli: 30
Il Consiglio approva all’unanimità
Presidente
- Do lettura dell’articolo
3:
Articolo 3
1. Eventuali altre Associazioni, da ammettere ai contributi di
cui alla presente legge, per il sostegno della relativa attività
associativa saranno individuate dalla Giunta regionale previa
domanda corredata da idonea documentazione, sempre che le
Associazioni stesse siano ufficialmente e giuridicamente
riconosciute ai sensi della legislazione vigente.
Presidente
- Pongo in votazione l’articolo
3:
Esito della votazione
Presenti, votanti e favorevoli: 30
Il Consiglio approva all’unanimità
Presidente
- Do lettura dell’articolo
4:
Articolo 4
1. Il contributo fisso annuo per ogni associazione è fissato in
lire 500.000.
2. La Giunta regionale è autorizzata, altresì, a ripartire fra
le Associazioni, in base a specifiche richieste presentate dalle
medesime, per l’espletamento della loro attività, il
residuo delle disponibilità risultanti dallo stanziamento annuo di
bilancio.
Presidente
- All’articolo 4 vi è un
emendamento della Commissione, che viene mantenuto, e
c’è l’emendamento del Consigliere
Voyat.
L’emendamento della Commissione recita:
Il 1° comma è così riformulato:
1. Il contributo fisso annuo per ogni associazione è così
determinato:
a) Lire 2.000.000 per le associazioni con più di 500
iscritti.
b) Lire 500.000 per le altre associazioni.
Lo pongo in votazione:
Esito della votazione
Presenti: 30
Votanti: 29
Favorevoli: 18
Contrari: 11
Astenuto: 1 (Riccarand)
Il Consiglio approva
Presidente
- Pertanto decade l’emendamento
del Consigliere Voyat, pongo in votazione l’articolo
4.
Ha chiesto di parlare il Consigliere Voyat, ne ha facoltà.
Voyat (UV)
- Ci asteniamo sull’articolo,
visto che non è stato possibile mettere in votazione il nostro
emendamento, pur votando alla fine favorevolmente la legge.
Presidente
- Pongo in votazione l’articolo
4 nel testo così emendato:
Articolo 4
1. Il contributo fisso annuo per ogni associazione è così
determinato:
a) Lire 2.000.000 per le associazioni con più di 500
iscritti.
b) Lire 500.000 per le altre associazioni.
2. La Giunta regionale è autorizzata, altresì, a ripartire fra
le Associazioni, in base a specifiche richieste presentate dalle
medesime, per l’espletamento della loro attività, il
residuo delle disponibilità risultanti dallo stanziamento annuo di
bilancio.
Esito della votazione:
Presenti: 30
Votanti: 18
Favorevoli: 18
Astenuti: 12 (Agnesod, Andrione, Faval, Marcoz, Mostacchi,
Perrin, Rollandin, Stévenin, Vallet, Viérin, Voyat e Riccarand)
Il Consiglio approva.
Presidente
- Do lettura dell’articolo
5:
Articolo 5
1. I contributi sono erogati alle singole associazioni
subordinatamente alla presentazione del bilancio preventivo
relativo all’anno al quale si riferiscono e del
consuntivo dell’anno precedente, nonchè alla
dimostrazione dettagliata dell’utilizzazione
dell’ulteriore contributo assegnato.
2. I contributi sono erogati per attività da svolgersi in sede
regionale e non possono essere utilizzati per interventi
assistenziali ai singoli iscritti.
Presidente
- All’articolo 5
c’è un emendamento sostitutivo proposto dalla
Commissione, di cui do lettura:
Il 1° comma è così riformulato:
"1. I contributi sono erogati alle singole associazioni
subordinatamente alla presentazione della seguente
documentazione:
a) Copia del bilancio di previsione, relativo all ?anno per il
quale viene presentata richiesta di contributo, regolarmente
approvato dagli organi statutari.
b) Copia del bilancio consuntivo, relativo
all’anno precedente a quello della presentazione
della domanda di contributo.
c) Dichiarazione del legale rappresentante attestante il numero
degli iscritti.
d) Documentazione relativa all ?utilizzazione
dell’ulteriore contributo assegnato".
Lo pongo in votazione.
Esito della votazione:
Presenti, votanti e favorevoli: 30
Il Consiglio approva all’unanimità.
Presidente
- Pongo in votazione l’articolo
5 nel testo così emendato:
Articolo 5
1. I contributi sono erogati alle singole associazioni
subordinatamente alla presentazione della seguente
documentazione:
a) Copia del bilancio di previsione, relativo all ?anno per il
quale viene presentata richiesta di contributo, regolarmente
approvato dagli organi statutari.
b) Copia del bilancio consuntivo, relativo
all’anno precedente a quello della presentazione
della domanda di contributo.
c) Dichiarazione del legale rappresentante attestante il numero
degli iscritti.
d) Documentazione relativa all ?utilizzazione
dell’ulteriore contributo assegnato.
2. I contributi sono erogati per attività da svolgersi in sede
regionale e non possono essere utilizzati per interventi
assistenziali ai singoli iscritti.
Esito della votazione
Presenti, votanti e favorevoli: 31
Il Consiglio approva all’unanimità
Presidente
- Do lettura dell’articolo
6:
Articolo 6
1. L’onere derivante
dall’applicazione della presente legge valutato in
lire quindicimilioni attuali, a partire dal 1990 graverà sul
capitolo 42020 del bilancio di previsione della Regione per
l’anno 1990, e sui corrispondenti capitoli di
bilancio per gli anni successivi.
Presidente Pongo in votazione l’articolo
6.
Esito della votazione:
Presenti, votanti e favorevoli: 31
Il Consiglio approva all’unanimità.
Presidente
- Do lettura dell’articolo
7:
Articolo 7
1. Alla copertura dell’onere di cui
all’articolo precedente si provvede:
a) per l’anno 1990 mediante utilizzo dallo
stanziamento del capitolo 42020 del bilancio preventivo della
Regione, che presenta la necessaria disponibilità;
b) per gli anni 1991 e 1992 mediante utilizzo per lire
30.000.000= delle risorse disponibili iscritte al programma
2.2.3.03. -Assistenza sociale e beneficenza pubblica -del bilancio
pluriennale 1990-1992.
Presidente
- Pongo in votazione l’articolo
7.
Esito della votazione:
Presenti, votanti e favorevoli: 31
Il Consiglio approva all’unanimità.
Presidente
- Pongo in votazione la legge nel suo
complesso.
Esito della votazione:
Presenti, votanti e favorevoli: 31
Il Consiglio approva all’unanimità.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK