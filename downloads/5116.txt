Consiglio Regionale della Valle d'Aosta - Oggetto del Consiglio n. 2669 del 11 marzo 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2669 del 11 marzo 1987 - Resoconto
OGGETTO N. 2669/VIII - PROBLEMA DELLA DROGA IN VALLE D'AOSTA
(Inizio svolgimento di interpellanze).
PRESIDENTE:
Propongo di procedere allo svolgimento
congiunto delle cinque interpellanze concernenti l'argomento in
oggetto.
Do lettura dell'interpellanza presentata dal Consigliere
Baldassarre:
INTERPELLANZA
Dopo i numerosi decessi e arresti, verificatisi in questo
ultimo periodo in Valle d'Aosta per il "fenomeno droga" ed i troppi
silenzi, forse per il timore di creare allarmismo, si è finiti con
il far passare sotto silenzio episodi terribilmente emblematici,
che potevano cioè dimostrare ai ragazzi dove conduce l'assuefazione
agli stupefacenti.
Ora, poiché è necessario che la Valle d'Aosta esca da questo
stato di emergenza causato dalla droga,
il sottoscritto Consigliere regionale
INTERPELLA
la Giunta regionale per conoscere quali provvedimenti intenda
assumere per combattere il grave fenomeno della droga in Valle
d'Aosta.
PRESIDENTE:
Do lettura dell'interpellanza presentata dal
Consigliere Aloisi:
INTERPELLANZA
CONSIDERATO che la piaga relativa alla diffusione e alla
assunzione di droga da parte soprattutto delle nuove generazioni,
rappresenta uno dei problemi più gravi dei tempi moderni;
RILEVATO come tale impressionante e, purtroppo, dilagante
fenomeno nazionale sia particolarmente accentuato anche nella
nostra Regione;
RAVVISATA la opportunità di provvedimenti immediati e di
avviare una articolata e penetrante campagna pubblicitaria contro
la cultura della droga, attraverso il ricorso a mezzi di
informazione pubblici e privati;
tutto ciò premesso, il sottoscritto Consigliere regionale del
MSI-DN
INTERPELLA
l'Assessore alla Sanità ed Assistenza Sociale per conoscere
l'intendimento della Giunta regionale su questo grave problema, e
le eventuali iniziative intraprese finalizzate all'opera e al
recupero del drogato per consentirne il completo reinserimento
nella Società valdostana.
PRESIDENTE:
Do lettura dell'interpellanza presentata dal
Consigliere Sandri:
INTERPELLANZA
RICORDATO che la dipendenza da sostanze stupefacenti (come
l'eroina o la cocaina) è una delle più temibili cause di disagio
personale e sociale nei paesi occidentali;
RICORDATO inoltre l'accentuarsi del numero di decessi e di
gravi ripercussioni sulla salute dovuto all'uso di tali sostanze
anche nella nostra Regione;
PREOCCUPATO per lo scarso numero di strutture e servizi atti
alla cura ed alla riabilitazione presenti nel territorio
regionale;
CONSIDERATA infine la scarsità di personale professionalmente
adeguato a tali compiti;
INTERPELLA
l'Esecutivo regionale per conoscere quali siano i suoi
intendimenti:
-
per il potenziamento delle strutture e dei servizi di cura
e riabilitazione dei tossicodipendenti;
-
per l'adeguamento numerico e la formazione del personale da
assegnare a tali servizi, nonché del personale in grado di gestire
il momento programmatorio a livello regionale e quello operativo a
livello della Unità Sanitaria Locale;
-
per il coordinamento tra le forze di polizia e gli organi
regionali addetti per una più efficace lotta allo spaccio degli
stupefacenti;
-
per attuare opportune forme di educazione sanitaria nelle
scuole di ogni ordine e grado.
PRESIDENTE:
Do lettura dell'interpellanza presentata dai
Consiglieri Pascale, Torrione e Breuvé Lilliana:
INTERPELLANZA
Sei morti e numerosi arresti per spaccio di droga hanno
finalmente scosso il torpore dell'Amministrazione pubblica su un
problema che per troppo tempo è stato sottaciuto o sottovalutato e
che invece emerge oggi in tutta la sua ampiezza e
drammaticità.
La convocazione del Comitato per la sicurezza e l'ordine
pubblico da parte del Presidente della Giunta ed il risalto dato a
questa riunione stanno a sottolineare sia la gravità della
situazione attuale sia la presa di coscienza del fenomeno che ormai
sta dilagando in tutta la Regione.
Tuttavia gli interventi eventualmente concertati nell'ambito
di tale Comitato non possono andare al di là di un'azione
repressiva, peraltro sempre svolta con zelo da parte delle forze
dell'ordine: rimane aperto ed insoluto il problema di fondo, quello
di avviare un'opera di prevenzione capillare ed incisiva,
attraverso una mobilitazione che coinvolga tutti, organismi
sanitari, organismi educativi, organismi culturali e ricreativi,
opinione pubblica ed enti istituzionali.
Per tale azione appare assolutamente inadeguato quel gruppo
tecnico di lavoro istituito presso l'Assessorato alla Sanità che,
dopo mesi di studio, ha prodotto come unico intervento concreto un
corso di informazione a titolo di sperimentazione presso una scuola
superiore e che comunque appare limitato nei compiti e nei
poteri.
La situazione presenta ormai tutte le caratteristiche di uno
stato di emergenza e non consente né ulteriori dilazioni per studi
e sperimentazioni né dispersioni di direttive e di azioni: in tale
ottica va, pertanto, attentamente valutata l'opportunità di
istituire presso la Presidenza della Giunta un organismo che superi
la settorialità, stabilisca le più opportune forme di
collaborazione tra i diversi soggetti istituzionali, coordini sul
piano operativo gli interventi necessari collegando funzionalmente
le azioni di prevenzione con quelle di repressione.
Tale iniziativa avrebbe altresì il significato psicologico di
lanciare un segnale, non allarmistico ma responsabilmente
preoccupato, ad una opinione pubblica troppo spesso indifferente a
questa problematica.
Ciò posto, i sottoscritti Consiglieri regionali del gruppo
socialista
INTERPELLANO
il Presidente della Giunta al fine di conoscere:
1)
quali interventi immediati e concreti si intenda
promuovere ai fini della prevenzione sul piano della informazione,
della sensibilizzazione e dell'educazione in modo particolare nel
mondo giovanile;
2)
se non ritiene opportuno ed utile la creazione
presso la stessa Presidenza della Giunta, di un Comitato per la
lotta alla droga che concerti e coordini tutti gli interventi di
prevenzione e di repressione stabilendo gli opportuni collegamenti
con i soggetti istituzionali interessati.
PRESIDENTE:
Do lettura dell'interpellanza presentata dai
Consiglieri Mafrica e Millet:
INTERPELLANZA
Ricordato
che in risposta ad una interpellanza del
gruppo comunista, discussa nel mese di ottobre, l'Assessore alla
Sanità aveva seraficamente affermato che i dati emergenti in Valle
d'Aosta non rivelavano una dilatazione del fenomeno della
tossicodipendenza da sostanze stupefacenti;
Constatato
come invece negli ultimi mesi si sia
manifestato un vero e proprio "stato di emergenza", con sei morti
per droga e numerosi arresti di persone interessate al traffico di
sostanze stupefacenti;
Verificato
come l'assenza di idonee strutture
pubbliche in questo campo si stia rivelando sempre più come
elemento di debolezza nella battaglia contro la diffusione della
droga e come fattore di aggravamento del disagio sociale ad essa
connesso:
i sottoscritti Consiglieri regionali del gruppo
comunista
INTERPELLANO
l'Assessore alla Sanità ed Assistenza Sociale per
conoscere:
1)
i motivi che hanno indotto la Giunta regionale ad
una così clamorosa sottovalutazione dell'estensione e della gravità
del problema droga in Valle d'Aosta;
2)
le intenzioni della Giunta in merito alla
opportunità di addivenire finalmente alla predisposizione di idonee
strutture pubbliche o miste, capaci di svolgere un ruolo efficace
nell'opera di prevenzione, di cura, di assistenza e di
reinserimento sociale dei giovani in vario modo coinvolti nel
fenomeno della diffusione della droga.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Signor Presidente, generalmente
lei ha un minimo di simpatia nei miei riguardi, invece, oggi sembra
essere fuori giornata. In ogni caso, ciò non ha importanza, perché
lei è una persona veramente simpatica.
Ho presentato questa interpellanza per porre all'attenzione del
Consiglio il grave fenomeno che si sta verificando in Valle
d'Aosta. Il fenomeno è preoccupante per le vittime che ne sono
colpite in una Regione che sembrava essere al di fuori di questa
realtà poco piacevole. L'interpellanza, però, non intende solo
evidenziare il pericolo costituito dalla diffusione della droga in
Valle d'Aosta, ma anche capire che cosa fa l'Amministrazione
regionale, per prevenire il diffondersi della malattia e curare i
tossicodipendenti.
In diverse occasioni abbiamo ascoltato alcune affermazioni fatte
dall'Assessore alla Sanità, però ad esse non sono seguiti i fatti,
in quanto il problema della droga è diventato devastante per una
Regione come la Valle d'Aosta. È ormai accertato, infatti, che le
zone più calde di questo fenomeno sono quelle dell'alta e della
bassa Valle. Il fenomeno preoccupa l'opinione pubblica e tutti noi,
che abbiamo dei figli, siamo fortemente preoccupati per il loro
futuro.
Io credo che i lunghi silenzi di questi ultimi periodi e che
forse avevano l'intento di non diffondere allarmismo, magari hanno
contribuito a creare delle vittime. È preoccupante, quindi, che si
continui a tacere intorno ad un problema delicato come quello della
droga e non sia stato preso alcun provvedimento di carattere
preventivo o curativo dalla Giunta regionale o dall'Assessore
competente.
Noi abbiamo ricevuto una lettera, che potremmo anche chiamare
"petizione popolare", che ci è stata inviata dalla cooperativa
"Antica Zecca", che denuncia alcuni fatti tra i quali la mancata
creazione di una comunità di base attrezzata ed in grado di offrire
ai tossicodipendenti l'assistenza della quale hanno bisogno ed un
lavoro che consenta loro di uscire dalla situazione di emergenza
nella quale si trovano.
La Regione, invece, sul fenomeno della droga ha scelto il
silenzio, ma un silenzio che forse ha creato delle vittime e noi,
caro Assessore, di questo siamo preoccupati. Come genitori non
vorremmo certamente doverci preoccupare di un fenomeno che potrebbe
anche colpire la nostra famiglia. Perciò, è necessario assumere
delle iniziative e mettere in risalto, magari anche con delle
manifestazioni, il pericolo insito nell'uso della droga e creare le
strutture necessarie per far sì che i giovani comprendano la
pericolosità del fenomeno.
Vorrei ascoltare l'opinione dell'Assessore alla Sanità, per
sapere che cosa intende fare o che cosa è stato fatto in questo
settore, anche se dai risultati piuttosto deludenti può sembrare
che sia stato fatto molto. Speriamo, ovviamente, che alle parole
possano seguire fatti concreti.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Le mie preoccupazioni sono forse
leggermente diverse da quelle del Consigliere Baldassarre, nel
senso che riconosco che il fenomeno della droga è sicuramente di
drammatica pericolosità e attualità e attanaglia tutti i Paesi
d'Europa; anzi, penso che sia noto a tutti che il Paese che vive
più drammaticamente questo flagello sia proprio la vicina Svizzera,
con una percentuale estremamente alta di tossicodipendenti.
Qualcuno dice che ciò potrebbe dipendere dal fatto che la
situazione svizzera è sotto il controllo delle autorità più di
quanto avvenga in altri Paesi.
Io penso che il Governo della nostra Regione dovrebbe fare uno
sforzo maggiore. Se gli elementi conoscitivi non sono ben noti,
anzi, spesso diciamo che i dati ci vengono forniti più dalla
stampa, dalle quattro chiacchiere scambiate al bar o dalle
discussioni che avvengono in famiglia, che non dalle pubblicazioni
ufficiali, ritengo di fondamentale importanza riuscire a fare una
analisi completa della situazione ed in questo senso
l'interpellanza ha cercato di attirare l'attenzione sulle
strutture, sui servizi di cura e di riabilitazione per i
tossicodipendenti.
Nello scorso Consiglio ci si era soffermati con l'Assessore su
questo aspetto ed era stato confermato che in Valle d'Aosta, pur
essendoci tutta una serie di iniziative, come ad esempio la
convenzione approvata di recente, siamo ancora del tutto carenti al
riguardo. Abbiamo constatato anche che, per il dilungarsi dei
tempi, questa comunità non è ancora in grado di affrontare il
problema ed è necessario procedere ad una verifica della
situazione. Questo fatto deve spronare tutti, ed in particolare
l'Esecutivo, a puntare molto, ma con intelligenza, sull'efficacia e
sulla necessità di queste strutture. Non si può pensare, infatti,
di affrontare un problema di così difficile soluzione con
superficialità.
È opportuno ricordare una petizione, inviata a tutti i
Capigruppo regionali e sottoscritta da 744 cittadini del quartiere
Europa, di via Volontari del Sangue e zone limitrofe, che si sono
lamentati perché il Comune, in associazione con una piccola
cooperativa, ha utilizzato alcuni locali di un condominio per
ospitare uno di questi centri di riabilitazione. È la più evidente
testimonianza che questi passi, che pure sono necessari, devono
essere fatti con una certa intelligenza. Occorre interpellare la
popolazione destinata a vivere intorno a questi centri e bisogna
parlarne con chiarezza, senza far giungere dei "diktat" dal centro,
come ha fatto il Comune di Aosta.
La Regione, quindi, deve giocare un proprio ruolo programmatorio
e dare degli indirizzi a livello generale, soprattutto, bisogna
mettere le strutture della Regione e quelle operative dell'U.S.L.
in grado di gestire queste situazioni. Sappiamo che il personale è
piuttosto carente, ed è obbligato a fare molto lavoro e ad
interessarsi di varie iniziative, dall'educazione sanitaria agli
interventi di assistenza sociale, però mancano proprio, in termini
numerici, le possibilità di soddisfare compiutamente tutte le
iniziative. Succede, quindi, che spesso si intervenga in maniera
sommaria, che a volte si sospenda un'iniziativa e se ne intraprenda
un'altra.
Il problema, quindi, è strettamente collegato agli organici ed
alla formazione. Io credo che si debba cominciare a pensare alla
formazione degli operatori, perché trattare con coloro che sono
entrati nel giro della droga è estremamente difficile e delicato e
necessita di un progetto di formazione ampio, che consenta di
intervenire in modo valido ed efficace. Da questo punto di vista
sono anche note le difficoltà che incontrano le strutture che
intervengono sugli "acuti" ed in particolare l'Unità operativa di
psichiatria, che deve affrontare moltissimi casi in questo settore,
come in tanti altri, pur disponendo di locali e di personale
assolutamente inadeguati alle necessità.
Termino ricordando che l'interpellanza accenna anche ad una mia
"idea fissa" (credo che l'Assessore alla Pubblica Istruzione se ne
sia già accorto), che si ricollega alla opportunità di parlare di
questi argomenti nelle scuole. La decisione "più stupida" che si
possa assumere è quella di non parlare di questi problemi così
gravi nelle scuole di ogni ordine e grado. Io credo, infatti, che i
ragazzi debbano essere posti nelle condizioni di sfuggire al
ricatto della droga, che può colpire qualsiasi persona. Tutti
sanno, ormai, che la droga non è più legata ad uno strato sociale o
ad una particolare situazione di disagio, ma interessa tutti gli
strati della società. Per questo motivo vorrei conoscere quali sono
le forme di intervento e di educazione sanitaria che la Regione
intende promuovere nelle scuole di ogni ordine e grado.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Indubbiamente il problema della droga è
molto grave ed investe sia il mondo occidentale che quello
orientale. Interessa il mondo occidentale ed in particolare la
nostra Nazione, senza che ne sia esente la nostra Regione. Possiamo
dire che ogni giorno che passa la droga uccide sempre di più. Il
fenomeno è indubbiamente molto grave, pericoloso e destinato ad
espandersi sempre di più. Secondo noi, però, non è possibile
sconfiggere la droga unicamente con misure di carattere
legislativo. Tuttavia è nostro dovere intervenire, affinché vengano
prese delle misure immediate e concrete, che concorrano ad arginare
questo mortale fenomeno.
Illustrerò brevemente le nostre idee e le nostre indicazioni in
proposito. Si tratta di misure preventive, repressive e di recupero
del tossicodipendente. In via preventiva è necessaria una massiccia
campagna di sensibilizzazione, rivolta alla pubblica opinione, con
l'assunzione di provvedimenti, che facciano obbligo agli organi di
informazione di diffondere appositi messaggi divulgativi, con
l'istituzione di corsi a frequenza libera, sia per i genitori che
per i giovani, per sensibilizzarli sul problema e sulle conseguenze
derivanti dall'uso di sostanze stupefacenti. In via repressiva
sarebbe molto importante provvedere alla abrogazione della legge n.
685 del 1975, che depenalizza l'uso della droga per scopi
personali.
Proponiamo, inoltre, il sequestro e la distruzione di
pubblicazioni o produzioni cinematografiche e musicali che istigano
al consumo della droga. Proponiamo un inasprimento delle pene fino
all'applicazione della pena di morte (che noi proponiamo da anni,
anche se voi non siete d'accordo) nei confronti dei grandi
trafficanti e dei grandi spacciatori. Proponiamo l'obbligo della
disintossicazione, la cosiddetta "cura coatta", in strutture
pubbliche, per tutti i tossicodipendenti, in stato di detenzione. A
nostro parere, infatti, il tossicodipendente è sì un malato, ma è
anche un veicolo di contagio per la società e, quindi, va
individuato ed aiutato, ma va anche costretto, se non ne ha voglia,
alla disintossicazione, proprio per salvare la sua vita e quella
degli altri.
Proponiamo, quindi, anche a livello regionale, la creazione di
un centro di ricupero per aiutare i tossicodipendenti, come già ne
esistono in varie altre regioni italiane. Questo problema, qui in
Valle, fino ad oggi, è stato quasi sottovalutato, sotto certi
aspetti, anche se da parte dell'Assessorato sono stati organizzati
incontri, dibattiti e procedure per la divulgazione di notizie
varie; però, nella realtà pratica, si è approdati a poco o a nulla.
Questo è il problema.
Quindi, la proposta di un centro regionale per il recupero dei
tossicodipendenti è giusta, seria e corretta e deve essere
analizzata, confrontata e discussa senza tener conto della persona
che se ne è fatta promotrice o della sua provenienza politica. Se
la proposta è importante ed interessante, perché serve al recupero
dei tossicodipendenti, deve essere analizzata sino in fondo.
In questo contesto ed in questa grave situazione che interessa
il mondo giovanile regionale, non si fa nulla o quasi, ed anzi, se
ci sono dei giovani drogati che esercitano delle attività
lavorative, si arriva per assurdo anche a privarli dell'unica
possibilità di lavoro che può servire ad aiutarli. Ci sono infatti
dei casi particolari, che altre persone più preparate di me
potrebbero portare all'attenzione di tutti. Oltre a non fare nulla
per i drogati, non li si aiuta neppure a conservare il loro posto
di lavoro ed anzi si fa di tutto per allontanarli.
In questo contesto ritengo che la situazione sia veramente
drammatica e chiedo all'Assessore alla Sanità ed alla Giunta di far
conoscere le loro intenzioni in merito e di far conoscere quali
sono le strutture che si ha intenzione di predisporre per arginare
il grave fenomeno della droga e per dimostrare la volontà politica
dell'Amministrazione di circoscrivere il fenomeno e di fare
qualcosa di concreto e di costruttivo, non solo a parole, ma con i
fatti.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Come si è potuto notare, su questo tema
sono state presentate interpellanze da parte di tutti i Gruppi
dell'opposizione. Non si tratta di un fatto casuale, ma è stata
un'azione concertata che si poneva come primo obiettivo di
sottolineare, sottoponendo all'attenzione del Consiglio e
dell'opinione pubblica, la gravità della situazione in questo
settore. Mi pare che questa gravità sia stata volutamente
sottolineata anche dal Presidente della Giunta allorché ha
convocato il Comitato per la sicurezza e l'ordine pubblico ed ha
dato risalto a tale riunione.
Io non credo che sia esagerato sostenere che, allo stato
attuale, nella nostra Regione ci troviamo in una situazione di
emergenza nei confronti del fenomeno della droga, perché i morti
dei quali abbiamo avuto notizia, gli arresti e le chiusure di
locali, sono solo la punta di un "iceberg" molto più ampio che sta
ormai dilagando in tutta la Regione. Se prima questo fenomeno
sembrava concentrato ad Aosta e nei grossi centri, oggi
si
hanno già notizie di una sua diffusione anche nei piccoli comuni
della Valle.
Se è vero che ci troviamo in uno stato di emergenza,
probabilmente ci occorrono anche misure di emergenza.
Io non voglio entrare nel merito dei possibili interventi di
prevenzione, di cura o di ricupero, perché il discorso sarebbe
lungo e forse dovrei anche entrare in polemica con il Consigliere
Aloisi, perché le sue proposte non sono certamente da noi
condivise. La nostra interpellanza è centrata soprattutto su di una
proposta che riteniamo costruttiva e che mira alla creazione di un
comitato, presso la Presidenza della Giunta, simile a quello che è
già stato fatto a livello nazionale presso la Presidenza del
Consiglio dei Ministri.
Non si tratta di un semplice trasferimento di competenze, ma si
tratta di creare un qualcosa che innanzitutto dia un segnale
psicologico all'opinione pubblica, sull'attuale situazione nel
campo della droga, e che abbia il compito precipuo di superare gli
interventi settoriali. La prevenzione, ad esempio, non può essere
fatta solo dalla Sanità, ma deve essere fatta anche da altri
Assessorati ed in modo particolare dall'Assessorato alla Pubblica
Istruzione. Si tratta, inoltre, di collegare questi interventi di
prevenzione e cura dell'amministrazione pubblica con gli interventi
di repressione, che vengono prevalentemente svolti dalle Forze
dell'ordine. Per questo, noi chiediamo alla Giunta di valutare
l'opportunità di creare un organismo del genere.
PRESIDENTE:
Ha chiesto la parola il Consigliere
Segretario Breuvé; ne ha facoltà.
BREUVÉ
(P.S.I.):
Si è molto discusso del fenomeno
della droga e se ne è parlato molto anche qui in Consiglio, però ho
potuto constatare che, quando se ne parla in questo Consiglio,
prestano attenzione all'argomento solo l'Assessore interessato e
l'interpellante che interviene, mentre gli altri Consiglieri di
solito non ascoltano con attenzione. Probabilmente la presenza e la
diffusione della droga nella nostra Regione vengono considerate
come un dato di fatto ormai consueto, tale comunque da non
richiedere una particolare preoccupazione da parte
dell'Amministrazione.
Mi è molto piaciuta una frase, che ho letto in un giornale e
che, più o meno, recita così: "La colpa di qualsiasi problema
sociale ricade sulla stessa società e, pertanto, siccome noi ne
facciamo parte, anche noi siamo da considerare colpevoli come
qualsiasi drogato o come qualsiasi spacciatore".
Vorrei solo fare un breve cenno per riproporre all'attenzione
della Giunta un aspetto particolare, dal quale io sono stata
toccata personalmente. Se una persona che si è avvicinata al mondo
della droga ottiene un lavoro, deve stare tranquilla e chi le dà il
lavoro deve consentirle il possibile ricupero. Non vi nascondo che
questo è un fatto personale, perché io ho dato lavoro a della
gente, pur sapendo che in passato aveva avuto problemi di droga.
Tuttavia, l'ho accettata lo stesso, perché credo nell'utilità e nel
dovere del ricupero. Ma, dopo qualche tempo, sono stata costretta
ad allontanarla in modo drastico, intervenendo con un licenziamento
in tronco per cinque dipendenti.
È giusto e doveroso che nei miei locali si siano svolte delle
visite di controllo, perché sembra che nelle discoteche e nelle
sale da ballo si concentri la maggior parte delle persone che ha in
qualche modo a che fare con la droga. Però, io voglio cercare di
salvare la categoria dei gestori di questi locali. Non mi riferisco
a quelli che usano e spacciano la droga, ma a coloro che non la
usano e non la spacciano, a coloro che vogliono tirarsi fuori e che
vogliono continuare a vivere. Credo che sia compito di tutti
cercare di dare una mano a tutte queste persone, perché siamo tutti
colpevoli della loro condizione. Non limitiamoci solo a discutere
del problema, ma cerchiamo di vedere come è possibile aiutare o
permettere ad altri di uscire dai lacci del mondo della droga.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Nel mese di ottobre avevamo presentato
un'interpellanza su questo problema, chiedendo all'Assessore un
giudizio sull'andamento del fenomeno. L'Assessore rispose allora
dicendoci che i dati in suo possesso non rivelavano una dilatazione
del fenomeno. Quei dati mi sono stati forniti dallo stesso
Assessore dopo lo svolgimento dell'interpellanza e così ho potuto
verificare che, rispetto ai 112 assistiti del 1984, si era passati
ai 130 del 1985 e che, soprattutto, rispetto ai 24 soggetti, nuovi
in assoluto (di quelli cioè che si presentano alle strutture per
essere disintossicati), si era passati a 42. Quindi
l'interpretazione data dall'Assessore, di una mancata dilatazione,
mi sembrava che già allora non tenesse conto dei fatti.
Dobbiamo dire che negli ultimi mesi dell'anno, e soprattutto
all'inizio dell'anno nuovo, sono comparse su "La Stampa" notizie di
numerosi casi di morte. Io non so come si possa spiegare questo
fenomeno, ma i casi che risultano dalla "vox populi" sono anche più
numerosi di quelli che compaiono sui giornali. Io non so se ci sia
un comprensibile intervento della famiglia, perché le notizie non
compaiano sui giornali oppure se anche questo meccanismo non debba
essere sottoposto ad ulteriori accertamenti; è certo, comunque, che
in Valle d'Aosta, dove, secondo le statistiche ufficiali, nel 1985
non risultava alcun morto, nel 1986 e nel 1987 si sono verificati
dei casi di morte per droga. Sempre in questi periodi si sono
verificati nuovi arresti di giovani spacciatori ed il fenomeno
dimostra caratteri di una certa emergenza.
Noi abbiamo l'impressione che si stia affrontando il problema
con un'ottica riduttiva (questo vuole essere un po' il senso della
nostra interpellanza) e che l'Assessorato alla Sanità abbia scelto
la strada della delega. Chiarisco meglio cosa voglio dire. Non ci
sembra che l'unità operativa di psichiatria possa essere ritenuta
una struttura idonea ad assistere i tossicodipendenti. Il
considerare queste persone, soprattutto giovani e giovanissime, che
ricorrono all'uso di sostanze stupefacenti, come dei malati
mentali, ci sembra già una cosa assurda. Probabilmente, soltanto
qualcuno in questo Consiglio può ritenere che il fenomeno della
droga abbia in sé caratteri peccaminosi tali da imporre la
segregazione di questi giovani. Noi non siamo di quell'idea. La
nostra prima osservazione è, quindi, relativa all'unica struttura
esistente e cioè all'Unità operativa di psichiatria.
La nostra seconda osservazione, invece, è relativa alle comunità
terapeutiche. La Giunta regionale ha accolto, in questi anni, le
richieste di ricovero, presso determinate comunità, avanzate dalle
famiglie o dai soggetti desiderosi di disintossicarsi. Non si è
voluto e non si è fatto, finora, un albo delle comunità affidabili,
e, perciò, nel 1985 si è avuto il caso di numerosi giovani della
Valle d'Aosta che sono stati ospitati presso una comunità, che poi
è stata chiusa, perché ritenuta non affidabile ed i cui promotori
sono stati accusati, addirittura, di truffa. Non si è ancora
proceduto all'istituzione di un centro con personale specializzato
e noi abbiamo avuto notizie di intendimenti di delega da parte
della Regione.
Noi, invece, siamo dell'idea che si possa tener conto
dell'apporto volontario e meritevole di comunità che si occupano di
questo problema, ma riteniamo che occorra comunque inserire queste
persone in strutture pubbliche, nelle quali sia presente del
personale specializzato, capace di valutare l'entità
dell'intervento richiesto, caso per caso, capace di sostenere
psicologicamente questi giovani nelle fasi di difficoltà e capace
anche di intervenire sui problemi che si pongono in quelle
situazioni e che non possono essere risolti pagando semplicemente
la retta presso una comunità.
Con questa interpellanza, quindi, noi vogliamo sapere se il
giudizio dell'Assessore e della Giunta sull'andamento del fenomeno
si è modificato o se è rimasto quello riduttivo dato nell'ottobre
scorso. Vorremmo anche sapere quali sono le intenzioni della
Giunta, soprattutto in ordine all'intervento della struttura
pubblica, sia nella fase dell'immediata assistenza, che in quella
terapeutica nonché in quella del reinserimento sociale e
lavorativo.
PRESIDENTE:
ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Incomincerò a dare delle brevi risposte a
domande che non erano presenti nelle interpellanze.
Non credo che su questo argomento sia calato il silenzio.
Probabilmente l'Assessorato o la Presidenza della Giunta non hanno
emesso dei comunicati per tutte le riunioni che si sono tenute;
probabilmente, alcuni Consiglieri non leggono gli avvisi di
dibattiti o di specifiche riunioni, che si svolgono sull'argomento.
È certo, comunque, che il sottoscritto è continuamente impegnato in
dibattiti od in riunioni, che cercano di risolvere tutti i problemi
connessi con il mondo della droga. Qualcuno non è informato o
perché non legge i giornali ed i manifesti oppure perché forse noi
non diamo pubblica comunicazione di tutte le riunioni che facciamo,
ma non si può sostenere che l'Amministrazione abbia taciuto
sull'argomento.
Rispondendo ai Consiglieri Sandri e Mafrica sul tema dei dati
ufficiali, devo dire che quando io parlo debbo fare sempre
riferimento ai dati ufficiali, che ho a disposizione, e non posso
riferirmi a quello che penso. In un servizio televisivo di
un'emittente privata, io ed il Consigliere Pascale avevamo detto
che i dati comunicati erano ufficiali, però avevamo aggiunto che,
da notizie di stampa o da accertamenti compiuti dalla forza
pubblica, si poteva supporre che il fenomeno fosse di gran lunga
più consistente. Ma se vogliamo parlare di dati ufficiali, ci
dobbiamo riferire solo ai dati di cui noi disponiamo. Quando il
Consigliere Mafrica dice che il numero degli assistiti del 1985 è
superiore a quello del 1984, dimentica di considerare la
provenienza degli assistiti che si sono aggiunti. Sia per l'AIDS
che per la droga, tra un anno e l'altro c'è un notevole incremento,
però gran parte di esso, come è precisato nella relazione, ma non
viene riferito dal Consigliere Mafrica, è dovuto alla presenza di
lavoratori stagionali oppure degli ospiti della casa circondariale
di Brissogne. Non si può prescindere da queste considerazioni.
Il Consigliere Mafrica dice che non si è fatto niente.
Probabilmente, non si informa a sufficienza presso gli uffici
dell'Assessorato. Io posso capire che uno non sappia perché non si
è informato, ma è sufficiente rivolgersi ai Servizi Sociali
dell'Assessorato per essere messi al corrente di tutte le
iniziative in corso.
Posso accettare la critica relativa alla mancanza di
coordinamento tra l'intervento pubblico e quello delle associazioni
o delle cooperative private. Lo riconosco con tutta tranquillità.
Molte volte, però, si verificano casi di nuove associazioni o
cooperative che credono di poter ottenere risultati o proporre
soluzioni migliori a tutti i problemi, senza tener conto delle
iniziative già intraprese dall'Ente pubblico e così si danno
informazioni sbagliate e si creano particolari aspettative, che
rendono più difficile la ricerca di una soluzione idonea.
Accetto la critica della mancanza di coordinamento tra i diversi
interventi, ma rifiuto che si neghi l'esistenza di qualsiasi
iniziativa da parte della Regione. Se qualcuno crede di poter
prevenire la droga e curare i tossicodipendenti limitandosi a
parlare in Consiglio regionale solo delle strutture pubbliche di
cura o prevenzione, intesa quest'ultima come informazione, commette
l'errore più grande che si possa immaginare. Credo che le cause
della diffusione e dell'aumento del fenomeno, delle quali noi siamo
a conoscenza, non si possano combattere solo con l'informazione. Le
grandi cause sociali della diffusione della droga (in quest'analisi
dissento un po' dal Consigliere Sandri) sono la disoccupazione ed
il disadattamento giovanile, sono le difficoltà presenti
nell'ambito familiare ed infine le cause economiche che ne
sorreggono lo spaccio.
Credo quindi che la principale e più efficace forma di lotta che
noi possiamo fare contro la droga consista nell'intervenire, come
già è stato fatto in altri Stati, nel combattere la disoccupazione
giovanile, nell'evitare la crisi dei rapporti all'interno delle
famiglie ed infine nell'opporsi energicamente al suo spaccio nella
nostra Regione. Questa prevenzione deve essere capillare e
generale, così come è stato giustamente chiesto, però credo che
debba essere data ad ognuno ed in ogni campo la possibilità di
intervenire nelle varie forme di prevenzione.
Mi soffermo ora sulla forma di prevenzione di carattere
sanitario, che possiamo fare noi, e non sulla lotta allo spaccio
della droga o al disadattamento giovanile nell'ambito della
società. Ho già avuto modo di dire qui in Consiglio che non è vero
che non si sia fatto niente nel campo dell'educazione sanitaria per
prevenire il diffondersi dell'uso di sostanze stupefacenti, perché
nelle scuole, come meglio di me potrà dire l'Assessore Faval, gli
esperti hanno partecipato a numerosi dibattiti e riunioni con gli
studenti per meglio illustrare il fenomeno e diffondere le forme di
prevenzione. Le difficoltà che impediscono il moltiplicarsi dei
dibattiti o delle riunioni (di questo aspetto del problema avevo
già discusso con i Consiglieri Pascale e Torrione) dipendono dalle
diverse circolari ministeriali, che stabiliscono il contenuto ed il
modo in cui dovrebbero essere tenute queste riunioni.
Leggo solo i punti principali di una circolare ministeriale che
in merito dice testualmente: "Evitare messaggi puramente
informativi sulle risultanze e sui danni. Evitare messaggi
specifici mirati al problema della droga, perché sarebbero
pericolosi e riduttivi". Ma allora che cosa bisogna dire per
informare a scopo preventivo? Quando io mi sono permesso di
chiedere alla Commissione uno specifico programma di conferenze
riferito alle scuole, ai posti di lavoro, alla popolazione in
genere ed ai militari, come è già stato fatto di recente, mi è
stato obiettato che ciò sarebbe stato molto difficile, se non quasi
impossibile, sulla base della circolare alla quale ho fatto
riferimento.
Nell'ultimo Consiglio io avevo fatto presente che la difficoltà
di molti genitori e professori consisteva nella pratica
impossibilità di riuscire a capire o a rendersi conto del momento
in cui un ragazzo incomincia ad inserirsi nel mondo della droga,
perché non se ne conoscono i primi sintomi. Allora ho chiesto alla
Commissione in che modo sarebbe stato possibile fornire una serie
di informazioni, che, partendo dalle cause della droga, passando
attraverso le varie sue forme (come è già stato fatto una volta nel
salone del palazzo regionale), giungendo ai suoi effetti e quindi
ai sintomi più appariscenti della malattia, rendesse possibile
intervenire nelle sue fasi iniziali. C'è infatti della gente che
vive accanto a dei ragazzi che fanno uso di droga, ma non se ne
accorge.
Questo è già successo, pur essendo inconcepibile che gli
insegnanti od i genitori non riescano ad accorgersi del fenomeno se
non quando ha ormai raggiunto uno stadio molto avanzato. Questo
argomento potrebbe essere discusso con gli insegnanti nelle scuole
e con la popolazione adulta interessata. Ma la proposta, come ho
già detto prima, non è stata condivisa dalla Commissione perché
essa contrasta con le direttive della circolare ministeriale.
Questo programma sarà distribuito a tutti i Capigruppo e sono
disposto anche a far scegliere ad essi un programma più idoneo. Il
programma indicherà, per ogni conferenza, il contenuto, le persone
interessate ed il luogo di svolgimento.
Per quanto concerne il problema della cura e della
riabilitazione, è falso sostenere che non sia stato fatto nulla. Si
è fatto quello che è stato fatto nelle altre regioni, tra le quali
sono pochissime quelle che dispongono di una struttura prettamente
pubblica con personale pubblico. Il 99% delle comunità è infatti
convenzionato con l'U.S.L. o direttamente con le regioni. Da due
anni a questa parte sono 146, solo nel nord Italia, le comunità
(caro Consigliere Mafrica, l'elenco di queste comunità c'è e, se tu
me lo avessi chiesto prima, te lo avrei dato) che sono state
contattate dalla Regione perché prendano a carico dei nostri
ragazzi e tra esse è possibile spaziare con una facoltà di scelta
pressoché illimitata.
Finora, la cura, cioè la disintossicazione, è sempre stata
fatta, qui ed altrove, negli ambulatori di psichiatria. Il
Consigliere Sandri lo potrebbe spiegare meglio di me, ma io penso
che la droga comporti necessariamente anche dei disturbi psichici
e, pertanto, le unità operative più interessate sono proprio quelle
della psichiatria. Non lo possono essere i reparti che accolgono
gli infetti, quelli che si occupano di medicina generale o altri.
Dicevo, comunque, che finora la disintossicazione è stata
effettuata negli ambulatori o nei reparti di psichiatria,
dopodiché, secondo la scelta fatta dall'assistito, si cercava un
contatto con una delle 146 comunità per l'inserimento del
paziente.
Avevo già ricordato l'altra volta le difficoltà alle quali
dovevamo far fronte per l'assenza di una pre-comunità che fungesse
da centro di primo accoglimento. Si tratta di un momento di
preparazione del giovane ad accettare il suo trasferimento in una
comunità. A nostro avviso i tempi erano troppo lunghi, perché in un
periodo di tempo che variava da un minimo di 15 o 20 giorni ad un
massimo di 40 o 50, molti ragazzi si perdevano per strada e
ritornavano a contatto con il mondo della droga.
Già nell'ultimo Consiglio avevo indicato quali erano le proposte
avanzate dalla Regione a questa Commissione, che dovrebbe fornirci
anche un parere sulla composizione delle "équipes". Per la Valle
d'Aosta è previsto un centro di primo accoglimento, con medici,
psichiatri, psicologi, infermieri professionali ed assistenti
sociali, che però non necessariamente deve essere gestito dall'Ente
pubblico. Sia per questo centro che per la comunità, che in futuro
dovrebbe sorgere a Talapé, sarebbe meglio per noi optare per una
eventuale convenzione con qualcuno che ha già lavorato nel settore,
piuttosto che tentare di realizzare, noi direttamente, una comunità
"ex-novo".
La proposta di questo centro di pre-accoglimento, comunque, è
stata fatta dalla Giunta regionale e non dal Consigliere Mafrica o
da qualche altro. Noi prima pensavamo di poter disporre di una
casa, che ci sarebbe stata messa a disposizione dalla Curia,
invece, sembra che siano sorte delle difficoltà.
Tuttavia, una soluzione per il momento è stata trovata anche dal
Presidente della Giunta che ieri mi ha detto che, se dovessimo
incontrare ulteriori difficoltà, potremmo risolvere il problema
utilizzando la casa di S. Romolo a Sanremo.
Quando io ero Consigliere ho sentito parlare a lungo della
costruenda comunità di Talapé; ora, essa sta per essere ultimata e
credo che i relativi lavori, stando a quanto è stato previsto nel
capitolato d'appalto, dovrebbero terminare a giugno o a luglio.
Dopo che sarà stata consegnata all'Amministrazione regionale, potrà
essere attivata questa comunità che verrebbe così ad aggiungersi a
quella che già esiste sopra Aosta e che è condotta dalla
cooperativa S. Grato e presso la quale noi abbiamo già mandato
alcuni ragazzi. Tuttavia, se la maggior parte dei ragazzi non vuole
andare lassù, noi non possiamo costringerli. Noi abbiamo solo uno o
due ragazzi dei quattro o cinque che chiedono di essere inseriti in
queste comunità, perché gli altri preferiscono andare altrove e noi
non li possiamo obbligare. Questa circostanza ha creato il primo
problema alla comunità S. Grato di Aosta.
Come ho già detto l'altra volta, la commissione elaborerà un
programma, che sarà predisposto entro la fine del mese. Esso
comprenderà tutte le conferenze che verranno svolte, il materiale
audiovisivo che sarà utilizzato ed i criteri per l'avvio del centro
di primo accoglimento. Mi auguro che entro la fine del corrente
anno possa entrare in funzione a comunità di Talapé.
A questo punto credo di poter inserire la questione
dell'inserimento sociale e lavorativo. È vero che all'inserimento
sociale dovrebbe, in teoria, provvedere direttamente la comunità,
però, purtroppo, non sempre e non tutte le comunità sono in grado
di provvedere in merito. Si dovrà cercare di individuare il tipo di
lavoro più idoneo a facilitare il reinserimento sociale e
lavorativo degli assistiti. Tuttavia, la difficoltà maggiore non ci
viene dal reinserimento sociale, in quanto sono pochissimi i
ragazzi dimessi dalle comunità che hanno incontrato delle
difficoltà a tornare a vivere in famiglia, ma ci viene dal
reinserimento lavorativo. Infatti (è giusto ed è bene dirlo),
quando si telefona a qualcuno per chiedergli di assumere questi
ragazzi, è difficile sentirsi rispondere in modo positivo. Perciò,
abbiamo ritenuto più opportuno tacere le condizioni di
tossicodipendenza. L'abbiamo fatto diverse volte e quando poi si è
scoperto che erano tossicodipendenti sono stati ugualmente tenuti,
perché ormai davano sufficienti garanzie di affidabilità.
In merito si dovrà cercare di sensibilizzare il mondo del lavoro
o dei datori di lavoro. Un altra soluzione potrebbe consistere nel
dare delle precedenze a questi ragazzi nei corsi formativi; una
terza soluzione, forse la più facile per l'Amministrazione
regionale, sarebbe l'assegnazione di un contributo pro capite.
Tuttavia, a detta degli Assessori delle altre regioni, che l'hanno
già attuata, primo fra tutti quello della Sicilia, essa non dà i
risultati sperati, nel senso che gran parte di questi ragazzi
continua a sentirsi assistita ed inoltre, una volta terminata
l'integrazione dell'Ente pubblico, i ragazzi vengono
allontanati.
Poiché non ho ancora avuto delle proposte da questa Commissione
sull'inserimento lavorativo di questi ragazzi, non sono in grado di
suggerire né di dire quello che potremmo fare. Per le altre
soluzioni o proposte, così come avevo già detto nell'ultimo
Consiglio, è in elaborazione il programma informativo di educazione
sanitaria, è in fase di organizzazione il primo centro di
accoglimento, è ormai in fase di ultimazione la costruzione
dell'edificio di Talapé, che ospiterà una comunità in Valle e c'è,
inoltre, la Cooperativa S. Grato, che è l'unica cooperativa finora
in grado di convenzionarsi con la Regione e capace di gestire
questi centri.
PRESIDENTE:
Colleghi Consiglieri, ha chiesto la parola
l'Assessore alla Pubblica Istruzione, Faval, tuttavia la Presidenza
pone all'attenzione del Consiglio il calendario del dibattito
perché a suo parere sarebbe più logico fare tutto adesso per
concludere il dibattito su questo oggetto. Tuttavia, data
l'importanza dell'argomento e dei problemi che saranno trattati
dall'Assessore, cui seguiranno le repliche, la Presidenza, tenuto
conto che c'è anche una riunione alle 15,00, si permette di
suggerire di sospendere, in via eccezionale, i lavori, per
riprenderli alle ore 16,00.
La Presidenza ricorda che per le ore 15,00 è convocata la
Conferenza dei Capigruppo con l'Ufficio di Presidenza, per la
trattazione degli oggetti che sono iscritti nel telegramma di
convocazione.
I lavori riprenderanno alle ore 16,00.
La seduta è tolta.
La seduta termina alle ore 13,10.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK