Consiglio Regionale della Valle d'Aosta - Oggetto del Consiglio n. 865 del 6 ottobre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
LINGUA FRANCESE
SPORT E TEMPO LIBERO
Precedente
Successivo
Resoconto integrale del dibattito dell'aula
Oggetto del Consiglio n. 865 del 6 ottobre 1999 - Resoconto
OGGETTO N. 865/XI Valutazioni in merito all'utilizzo della
sola lingua francese per la sponsorizzazione di atleti valdostani.
(Interpellanza)
Interpellanza Rilevato:
- che con deliberazione di Giunta è stata approvata la
"pubblicizzazione dell’immagine turistico-sportiva
della Valle d’Aosta mediante la sponsorizzazione?di
atleti valdostani";
- che l’atleta sponsorizzato si impegna ad
apporre il logo della Regione sull’abbigliamento e/o
sul copricapo "consistente nella scritta "Vallée
d’Aoste – Italie"";
i sottoscritti Consiglieri regionali
Interpellano
la Giunta regionale per sapere:
- se non ritiene che l’indicazione a titolo di
"pubblicizzazione dell’immagine turistico-sportiva"
della nostra regione in sola lingua francese rischi di trasmettere
un messaggio confuso al potenziale turista circa la nostra
ubicazione geografica;
- quali valutazioni hanno determinato la scelta di utilizzare
esclusivamente la lingua francese;
- se in futuro non ritenga di utilizzare un criterio
bilingue.
F.to: Frassy - Tibaldi - Lattanzi
Presidente
La parola al Consigliere Frassy.
Frassy (FI) Abbiamo presentato quest'interpellanza perché siamo
rimasti un po' perplessi su quella che può essere l'efficacia della
sponsorizzazione che è stata recentemente deliberata dalla Giunta
regionale.
È vero che l'Assessore allo sport e al turismo tra i vari
assessori è sicuramente quello che è riuscito dall'inizio della
legislatura ad oggi a mettere in piedi una struttura forse più
potente di quanto non abbiano gli altri assessorati, perlomeno per
quanto riguarda la capacità di monitoraggio su quelle che sono le
situazioni promozionali dell'immagine della Valle d'Aosta, nel
senso che l'Assessore si è dotato di una serie di uffici e di
consulenze che non solo riguardano quella che è l'immagine, ma
anche quello che è il messaggio che deve essere veicolato.
È peraltro vero che da dati recentemente usciti e pubblicati sui
giornali locali e non smentiti, la Valle d'Aosta per quanto
concerne l'immagine che ne esce fuori dai confini nazionali
sembrerebbe essere ultima o meglio penultima davanti alla Regione
Molise.
Probabilmente questo è il frutto di una situazione che
l'Assessore si è trovato in eredità e probabilmente il fatto di
aver potenziato, come ha potenziato, la struttura di comunicazione
e d'immagine dell'assessorato serviva proprio a superare la carenza
di visibilità, che la precedente gestione della passata legislatura
probabilmente gli aveva lasciato in eredità. Queste sono
supposizioni che stiamo facendo ad alta voce.
Quello che peraltro è certo è che la sponsorizzazione che viene
indicata nella deliberazione di Giunta è una sponsorizzazione che
può, a nostro avviso, lasciare spazio - e lo dico in maniera seria
anche se qualcuno pensa che sia una battuta - a degli equivoci
sull'ubicazione geografica della nostra regione. Voi considerate
che questo messaggio dovrebbe essere diretto a coloro che, non
Valdostani, non conoscono la Regione Valle d'Aosta e di conseguenza
non conoscono nemmeno il francese e probabilmente nell'attimo in
cui l'immagine televisiva riporta la scritta che viene percepita in
una lingua diversa rispetto alla madre lingua italiana, e mi
riferisco al potenziale turista calabrese piuttosto che siciliano o
laziale, ci potrebbe essere un calo di attenzione per un prodotto
che come primo acchito non riconoscono di loro interesse.
Non solo, ma il messaggio di una regione che ne esce come una
regione per certi versi esterofila, con il senso positivo che
voglio ancora dare a questa parola, può far cadere l'interesse
dell'offerta turistica della nostra Regione nei confronti del
potenziale turista, il quale potrebbe pensare che a fare un
soggiorno in Valle d'Aosta voglia dire per lui entrare in approccio
con quelle che possono essere le complicazioni di una lingua che
lui non conosce.
Ecco perché noi riteniamo che questa scelta tutto sommato possa
essere un'arma a doppio taglio perché la propaganda, la
pubblicizzazione, la sponsorizzazione che facciamo è finalizzata a
propaganda e pubblicizzazione del "prodotto turistico Valle
d'Aosta" all'interno e di quelli che sono i confini nazionali e
anche di quelli che sono i potenziali mercati oltre confine, allora
il primo dubbio che noi ci poniamo è se questa sia in effetti una
scelta che poi paghi in termini di risultato e d'immagine.
Ci domandiamo anche se questa scelta non vada a creare
situazioni analoghe a quelle situazioni spiacevoli che un'atleta
valdostana aveva già sperimentato in altri meeting internazionali,
voglio ricordare il caso dell'atleta Brunet, la quale venne
richiamata dalla propria Federazione per il fatto di avere esibito
nel corso di un meeting internazionale nel quale rappresentava i
colori nazionali, colori diversi che potevano ingenerare equivoci e
che comunque non erano consentiti dai regolamenti sportivi.
Di conseguenza domandiamo all'Assessore se è stata fatta questa
verifica e, nel caso non fosse stata fatta, se non ritiene
opportuno effettuarla.
In ultimo ci domandiamo e attendiamo risposta dall'Assessore se
non ritenga che in un futuro prossimo, alla scadenza di questa
convenzione, utilizzare un criterio bilingue, che potrebbe essere
Val d'Aoste in francese e Italia in italiano perché sarebbe forse
anche più logico o utilizzare la doppia scritta o lasciare nella
libera scelta dell'atleta sponsorizzato il tipo di logo da portare
in campo.
Riteniamo che siano non delle semplici curiosità, ma che siano
comunque delle domande lecite nell'ottica di quella che deve essere
l'ottimizzazione di un contratto di sponsorizzazione che è teso a
far conoscere la Valle d'Aosta al di fuori dei confini
regionali.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Va premesso che la maggior parte dei
regolamenti delle federazioni nazionali e internazionali, che
autorizzano gli atleti ad esse affiliati all'esposizione sul
copricapo dell'abbigliamento di marchio logo di sponsor personale,
stabiliscono una superficie massima di 50 x 2. Questo è il primo
dato oggettivo che bisogna tener presente perché da questo dato
discende la scelta che può essere anche discutibile.
L'Assessorato, nel rispetto di tali disposizioni, aveva
realizzato il proprio logo con la scritta: "Valle d'Aosta - Vallée
d'Aoste" inizialmente; verificato successivamente che sia a livello
televisivo che fotografico le scritte risultavano poco leggibili,
visto lo spazio ristretto e la lunghezza della scritta, si era
ritenuto a suo tempo opportuno modificare il logo e rifarne uno
nuovo utilizzando caratteri più grandi, per fare ciò si rendeva
necessario sacrificare una lingua, pertanto su indicazione della
Giunta regionale venne realizzato un nuovo supporto con la sola
scritta in lingua francese.
Al di là degli altri motivi di carattere più politico, vi è da
sottolineare che a rafforzare tale scelta concorre anche il fatto
che il francese è la lingua ufficiale del CIO, quindi dal punto di
vista della comprensione della lingua il messaggio ha una ricaduta
di carattere più generale.
In merito invece all'ipotesi di una potenziale confusione
sull'ubicazione geografica della Valle d'Aosta, tale ipotesi sembra
alquanto remota in quanto il supporto realizzato anche se nella
sola lingua francese che è, sottolineo, la lingua ufficiale del
CIO, riporta la scritta: "Vallée d'Aoste, Italie", quindi penso che
la localizzazione della Valle d'Aosta sia abbastanza chiara.
Quanto sopra ci pare non solo sufficiente a localizzare la
nostra regione, ma direi inequivocabile, quindi l'orientamento per
il futuro, se non ci saranno delle modifiche dal punto di vista -
ed è quello che auspichiamo - delle dimensioni e degli spazi che
possono essere destinati a questi logo, manterremo l'attuale logo
privilegiando l'aspetto dimensionale su quello della scritta.
Presidente
La parola al Consigliere Frassy.
Frassy (FI) Dobbiamo esprimere la totale insoddisfazione per la
risposta fornitaci dall'Assessore, pur comprendendo l'imbarazzo con
cui l'Assessore ha dovuto dare questa risposta perché l'Assessore,
in quanto Assessore competente e proponente, era arrivato con un
progetto quanto meno coerente che era quello di praticare il
bilinguismo dopodiché motivi tecnici lo hanno fatto propendere per
una soluzione non più bilingue, ma la scelta alla fine non è più
stata tecnica, è stata politica tant'è che la scelta non l'ha fatta
l'Assessore, ma l'ha fatta la Giunta nella quale chiaramente
l'Assessore c'è, ma conta uno e conta con quelli che sono i numeri
e le forze che la sua forza politica gli consente di esprimere in
sede di Giunta. Perciò con imbarazzo l'Assessore dice che alla fine
la scelta è stata questa e per cercare di vestire
quest'imbarazzante giustificazione ci dice che il francese è la
lingua ufficiale del CIO. Lo abbiamo capito Assessore, il problema
è che la lingua ufficiale del CIO non è la lingua che
internazionalmente serve a veicolare le informazioni perché
sicuramente più del francese e più dell'italiano è l'inglese.
Potevamo scriverci: "Vallée d'Aoste, Italy"?
(interruzione di alcuni consiglieri, fuori microfono)
? se non esiste una versione anglofila per indicare la Valle
d'Aosta!
Quello che poi ci soddisfa ancora di meno è la conclusione,
Assessore, perché nella conclusione lei ci dice che per il prossimo
futuro questa è la strada tracciata e questa è la strada che verrà
mantenuta da questa Giunta.
Presidente, non posso non ricollegarmi alla risposta che lei ha
dato in apertura di mattinata alla nostra interrogazione sui
criteri che sovrintendevano l'applicazione dell'articolo 38 nella
comunicazione istituzionale. Avevo detto che condividevo la sua
risposta, ma avevo anche concluso evidenziando che purtroppo la sua
risposta era l'enunciazione di un principio che non trovava pratica
applicazione all'interno dell'Amministrazione. Semmai ce ne fosse
stato bisogno, questa è la prova provata del fatto che quel
principio la stessa Giunta alla fine non lo segue perché mi
sembrerebbe logico ipotizzare una rotazione o un criterio di
bilinguismo nel modo in cui avevo precedentemente accennato
nell'illustrare l'interpellanza stessa.
Ora non vorrei che il principio enunciato dal Presidente della
Giunta avesse una doppia chiave d'interpretazione e che di
conseguenza si richiamasse non alla coerenza dell'articolo 38, ma
alla "opération cohérence" d'infausta memoria, che due anni fa
venne con clamore di stampa propinata ai lettori del "Peuple
valdôtain" e che suscitò un enorme dibattito anche sulle altre
testate giornalistiche su quello che doveva essere l'utilizzo di
una lingua piuttosto che di un'altra lingua.
È vero che poi la "opération cohérence" fu probabilmente più una
boutade giornalistica che non una volontà e un'indicazione da
seguire fino in fondo, tant'è che alcuni degli artefici di
quest'operazione nella maniera poi più incoerente sono finiti in
RAI a parlarci quotidianamente in lingua italiana contrariamente a
quella "opération cohérence" che andavano predicando.
Ma chiudo quest'inciso per ribadire la nostra più totale
contrarietà all'impostazione che la Giunta ha dato. Questa vicenda
può sembrare, Assessore, un fatto di costume, però da questi
piccoli indicatori emergono poi anche elementi per valutare i
principi e le affermazioni che vengono fatte e purtroppo lei,
Assessore, con questa risposta ha smentito le affermazioni che
stamani il Presidente della Giunta ha fatto su un oggetto analogo.
Ne prendiamo spiacevolmente atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK