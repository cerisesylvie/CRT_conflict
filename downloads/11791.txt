Consiglio Regionale della Valle d'Aosta - Oggetto del Consiglio n. 2625 del 23 ottobre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2625 del 23 ottobre 1991 - Resoconto
OGGETTO N. 2625/IX Iniziative per ridurre il traffico dei TIR
in Valle d'Aosta
(Interrogazione)
.
Presidente
Do lettura dell'interrogazione
presentata dal Consigliere Riccarand:
Interrogazione Premesso che il Consiglio regionale, lo scorso
22 aprile 1991, nell'esaminare una petizione popolare che chiedeva
la riduzione del transito dei TIR attraverso la Valle d'Aosta, ha
approvato all'unanimità una risoluzione che impegnava la Giunta
regionale a prendere decisioni rapide e concrete per ottenere la
riduzione del traffico dei TIR;
Premesso altresì, che la risoluzione richiedeva l'esame di una
nuova politica tariffaria al tunnel del Monte Bianco tale da
scoraggiare il transito dei TIR attraverso la Valle d'Aosta;
Ricordato che, nello scorso mese di settembre, l'Assessore
regionale dei Trasporti aveva preannunciato per la metà di ottobre
1991 una riunione del Comitato Comune di Amministrazione delle
Società del Traforo del Monte Bianco per definire delle proposte di
revisione delle tariffe e delle agevolazioni per i TIR in transito
al tunnel del Monte Bianco;
Vista la petizione, presentata il 25 settembre 1991, con cui
2993 cittadini valdostani hanno ribadito la richiesta di "revisione
delle tariffe e delle agevolazioni per i TIR al Traforo del Monte
Bianco mirata a disincentivare il transito attraverso la nostra
Regione";
Constatato che nulla più si è saputo del disegno di legge per
disincentivare il transito dei TIR preannunciato da più di un anno
dalla Giunta e mai presentato,
il sottoscritto Consigliere regionale del Gruppo Verde
Alternativo
interroga
l'Assessore regionale dell'Ambiente, Territorio e Trasporti per
sapere:
1) quali proposte sono state fatte dalla Regione per eliminare
le agevolazioni tariffarie per i TIR in transito al tunnel del
Monte Bianco;
2) quali decisioni sono state assunte nella riunione del
Comitato Comune di Amministrazione del Traforo del Monte
Bianco;
3) se è stata data una risposta alla petizione dei 2993
cittadini e di quale tenore;
4) che fine ha fatto il disegno di legge preannunciato da più di
un anno dalla Giunta per disincentivare il traffico dei TIR.
Presidente
Ha chiesto di parlare l'Assessore
dell'Ambiente, Territorio e Trasporti Fosson, ne ha facoltà.
Fosson (DC)
L'interrogazione presentata dal
Consigliere Riccarand ricalca quasi esattamente quella presentata
un mese prima. Le risposte sono già state fornite un mese fa,
rispondendo all'altra interpellanza, voglio riconfermarle per
quanto devo riconfermare, e voglio dare alcuni elementi in più.
L'aumento che viene previsto nelle tariffe per i TIR in transito
al tunnel del Monte Bianco è del sette per cento non solo per i
TIR, ma per tutti i transiti attraverso il traforo del Monte
Bianco. A questi deve essere sommata una riduzione di sconti
dell'ordine del 5-6 per cento sconti che normalmente sono praticati
per i raggruppamenti di trasportatori o per gli abbonamenti
singoli. Questo fa sì che rispetto ai TIR che normalmente
transitano attraverso il traforo del Monte Bianco, ci sia un
aumento di tariffa dell'ordine del 12-13 per cento. Questa proposta
doveva essere assunta nella riunione del comitato comune di
amministrazione del traforo del Monte Bianco, che doveva riunirsi
nel mese di ottobre, e dovrebbe averlo fatto questi giorni; in
merito io sto aspettando una comunicazione sull'avvenuta riunione e
sulle avvenute decisioni.
Ci sono due richieste in più rispetto alla volta scorsa; al
punto 3) si chiede se è stata data una risposta alla petizione dei
2993 cittadini e di quale tenore: stiamo predisponendo la risposta,
va ovviamente nel senso che abbiamo detto, cioè l'aumento
tariffario che ho appena ricordato va nel senso della riduzione del
traffico dei TIR. Al punto 4) si chiede che fine ha fatto il
disegno di legge preannunciato da più di un anno dalla Giunta per
disincentivare il traffico dei TIR: in effetti questo disegno è
stato predisposto da alcuni mesi, propone delle innovazioni,
propone delle modificazioni al transito dei TIR tali da presentare
probabilmente dei lati negativi, nel senso che possono essere
facilmente sopportati o sopportabili dai trasportatori. A questo
riguardo occorre ancora dire che il disegno di legge è fermo
all'ufficio legislativo, che sta esaminando approfonditamente tutta
una serie di conseguenze e di implicazioni che le norme previste
nel disegno di legge possono generare.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Non sono assolutamente soddisfatto
della risposta dell'Assessore rispetto a questo tema che
periodicamente riproponiamo all'attenzione della Giunta.
Quando abbiamo presentato un mese fa l'ultima interrogazione, ci
era stato detto che ci sarebbe stata questa riunione del comitato
comune di amministrazione a metà ottobre, e per quello volevamo
avere delle notizie precise. Anche perché sarebbe importante a
nostro avviso che all'interno della società del Traforo del Monte
Bianco la Regione, tramite i suoi rappresentanti, svolgesse un
ruolo più incisivo.
Per quanto riguarda il discorso sulle tariffe, a noi sembra che
le proposte che si stanno delineando sono del tutto inadeguate. Qui
si parla di un aumento tariffario del sette per cento, ma riguarda
tutti i transiti, mentre sarebbe più opportuno che la Regione
chiedesse che non ci sia aumento ad esempio per gli autoveicoli,
perché già adesso pagano una cifra molto elevata che non si
giustifica con le esigenze di bilancio della società del Traforo,
che è ampiamente in attivo. Non credo sia giustificato un aumento
delle tariffe per le automobili, mentre invece è giustificato un
aumento anche più alto per i TIR, che producono dei danni e dei
problemi che sono molto più elevati di quelli derivanti dal
transito delle autovetture. Quindi sarebbe opportuno diversificare
questa situazione: non aumentare per quanto riguarda le
autovetture, e aumentare più pesantemente per quanto riguarda i TIR
e i camions, in particolare quelli di grosse dimensioni.
Anche per quanto riguarda gli sconti e le agevolazioni
tariffarie, che è un nodo decisivo, ci sembra che parlare di una
riduzione del 5-6 per cento - poi bisognerà capire bene come opera
questa riduzione, rispetto a quale ammontare di facilitazione e di
agevolazione: vorrei ad esempio sapere se esiste ancora il premio
di fedeltà - sia molto poco; se vogliamo incidere sui livelli di
traffico, bisogna andare con la mano pesante. Se la differenza è di
poche decine di migliaia di lire, dal punto di vista dei risultati
sarà un risultato zero.
Ripeto che qui c'è un impegno, c'è una mozione votata da tutto
il Consiglio all'unanimità, che risale all'estate del 1990, con cui
si è impegnata la Giunta regionale ad assumere entro la fine del
1990, quindi siamo già molto in ritardo, dei provvedimenti concreti
per arrivare ad una riduzione del traffico. Questi provvedimenti
non ci sono stati, quello che si delinea è un intervento molto
timido, il disegno di legge è un anno che è fermo all'ufficio
legislativo e non viene mai portato all'esame del Consiglio, non ci
sembra che si stiano facendo passi avanti. I fondi che erano
finanziati nel bilancio per lo studio sull'inquinamento dei TIR è
stato dirottato, è stato annullato, per cui non siamo assolutamente
soddisfatti dal modo in cui viene gestita tutta questa partita.
Un'ultima osservazione: rispetto alla petizione dei 2993
cittadini chiediamo che sia data una risposta formale a tutte le
richieste contenute in quella petizione, e che la risposta sia
trasmessa alle commissioni consiliari che esamineranno la
petizione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK