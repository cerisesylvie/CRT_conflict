Consiglio Regionale della Valle d'Aosta - Oggetto del Consiglio n. 2734 del 19 dicembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Bonifica, miglioramenti e riordino fondiario
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2734 del 19 dicembre 2012 - Resoconto
OGGETTO N. 2734/XIII - Interrogazione: "Modalità di
erogazione della sovvenzione alle associazioni di rappresentanza
dei consorzi di miglioramento fondiario per le spese di assistenza
contabile, amministrativa e legale".
Interrogazione
Richiamato l'art. 56 della legge regionale 5 maggio 1998, n.
27 (Testo unico in materia di cooperazione), in base al quale la
Giunta eroga ogni anno una sovvenzione alle associazioni di
rappresentanza dei Consorzi di miglioramento fondiario per le
"spese di assistenza contabile, amministrativa e legale" a favore
dei propri associati;
Appreso che l'unica associazione di rappresentanza ancora
attiva, rispetto alle due iniziali, la
Fédération des
Coopératives Valdôtaines
, oltre al versamento di una quota
di adesione annuale, per l'assistenza contabile, amministrativa e
legale chiede ai consorzi di miglioramento fondiario cifre
considerevoli;
Preso atto che la somma iscritta a bilancio per tale finalità
è stata progressivamente alzata dagli iniziali 100 milioni di Lire
fino agli attuali 70 mila Euro;
Preoccupati per le ricadute negative che deriveranno ai
Consorzi di miglioramento fondiario dall'annunciato taglio delle
risorse regionali destinate a sostenere parte delle loro spese di
gestione;
tutto ciò premesso, i sottoscritti Consiglieri
regionali
Interrogano
l'Assessore competente per sapere:
1) quali vantaggi derivano ai Consorzi di miglioramento
fondiario dal fatto di aderire ad un'associazione di rappresentanza
sovvenzionata dalla Regione rispetto ai Consorzi che provvedono
direttamente alla propria gestione contabile e
amministrativa;
2) con quali modalità e in base a quali parametri vengono
ogni anno erogati alla Fédération i fondi iscritti a bilancio per
le finalità previste dall'art. 56 della legge regionale n.
27/98;
3) come e con quale grado di accuratezza è fornita
l'assistenza contabile ed amministrativa e, soprattutto, legale da
parte dell'associazione di rappresentanza ai propri
aderenti;
4) quali controlli sono posti in essere al fine di verificare
che la sovvenzione non costituisca un mero aiuto al funzionamento
della cooperativa anziché sostenere l'attività meritoria e di
utilità collettiva dei Consorzi di miglioramento fondiario.
F.to: Chatrian - Cerise - Patrizia Morelli
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
In merito al primo punto dell'interrogazione, quello sui
vantaggi, la libera adesione dei consorzi ad un'associazione di
rappresentanza risponde all'esigenza di ciascuno di loro di
perseguire, attraverso un'organizzazione collettiva, scopi super
individuali, in questo caso garantiti alla compartecipazione alla
compagine sociale della Fédération des coopératives valdôtaines.
Dai dati in possesso dell'Assessorato dell'agricoltura, risulta che
al 31 dicembre 2011 i seguenti enti aderiscono alla Fédération: 127
consorzi di miglioramento fondiario, 4 consorzi di miglioramento
fondiario privi di riconoscimento giuridico, quelli precedenti
erano riconosciuti, 2 consorterie. L'adesione consente, accanto
all'attività istituzionale di rappresentanza e tutela degli
interessi dei consorzi, di usufruire di un complesso di servizi
rappresentati da: servizi di assistenza contabile e fiscale,
servizi di assistenza legale e appalti, servizi di assistenza
amministrativa, servizi di consulenza paghe e stipendi, servizi
informatici, di convenzionamento e formativi.
In merito al punto due, l'articolo 56 della legge regionale n.
27/1998 (citata nell'interrogazione) stabilisce che
"la Giunta è
autorizzata ad erogare alle associazioni di rappresentanza,
assistenza e tutela dei consorzi una sovvenzione annuale per le
spese di assistenza contabile, amministrativa e legale. L'importo
della sovvenzione di cui al comma 1 è stabilito in 100.000.000 di
lire annue. A partire dall'esercizio finanziario 1999 detto importo
può essere rideterminato con legge finanziaria
.
Lo
stanziamento annuale di cui al comma 2 è ripartito come segue: il
20 percento in parti uguali; l'80 percento in misura proporzionale
al numero dei consorzi di miglioramento fondiario ai quali è
fornita assistenza contabile, amministrativa, tecnica e legale. Le
associazioni di rappresentanza, assistenza e tutela dei consorzi,
per essere ammesse a beneficiare della sovvenzione annuale, devono
presentare domanda alla struttura regionale competente in materia
di agricoltura unitamente alla seguente documentazione: elenco
aggiornato al 31 dicembre dell'anno precedente dei consorzi di
miglioramento fondiario ai quali è fornita assistenza contabile,
amministrativa, tecnica e legale; bilancio di previsione per l'anno
in corso e rendiconto delle spese sostenute nell'anno
precedente"
.
Venendo al punto tre, i servizi sono forniti dalla Fédération ai
propri soci con la diligenza e la perizia richieste per le
prestazioni professionali offerte dai tecnici, che operano
all'interno della Fédération stessa. L'attività è articolata in
diverse unità operative, che operano all'interno della struttura
nei vari comparti di specializzazione. Consulenza contabile e
fiscale: tale attività vede impegnate quattro risorse a tempo pieno
con l'assistenza di due dottori commercialisti iscritti all'Ordine
dei dottori commercialisti e degli esperti contabili di Aosta. In
particolare si tratta di caricamento contabilità ordinaria mensile,
redazione bilancio annuale consuntivo e bilancio di previsione,
consulenza sulla tenuta della contabilità, elaborazione e
dichiarazioni annuali e periodiche IVA per i CMF in possesso di
partita IVA che svolgono attività di tipo commerciale,
predisposizione delle dichiarazioni dei sostituti di imposta IRAP,
predisposizione e dichiarazione IMU e calcolo dell'imposta, invio
telematico dichiarazioni fiscali e modelli F24, predisposizione
istanze di rimborso o sgravio in relazione ad imposte dirette e
indirette, gestione dell'eventuale successiva fase contenziosa.
Consulenza amministrativa: tale attività è espletata con le risorse
impegnate nel servizio di assistenza contabile, oltre all'attività
di supporto del servizio di segreteria comune della Fédération,
formato da tre unità di personale. Consulenza paghe e stipendi: il
servizio si avvale della presenza di un'unità operativa, che svolge
tale compito anche per conto degli altri soci, ed è composta da
quattro unità che operano sotto la direzione e la responsabilità di
una consulente del lavoro, iscritta all'Albo provinciale dei
consulenti del lavoro di Aosta. Servizi informatici, assistenza
software
, gestione catasto e ruoli consortili: il servizio
si avvale di due unità non impiegate a tempo pieno e
dell'assistenza di una società
software
esterna di supporto
alla Fédération e prevede forniture a licenza
software
,
importazione dati, assistenza tecnica. L'attività prevede inoltre
la possibilità di gestire direttamente dagli uffici della
Fédération il servizio di elaborazione dei ruoli. Servizio di
convenzionamento: trattasi di convenzioni stipulate dalla
Fédération a favore dei propri associati per agevolazioni di
diversa natura. Servizi formativi: tale attività è svolta dalla
struttura formativa della Fédération IRECOP. Per l'attività di
assistenza contabile e fiscale del lavoro, la Fédération ha
stipulato idonea copertura assicurativa per la tutela della
responsabilità civile. Servizio assistenza legale e appalti: la
Fédération ha un rapporto di collaborazione perdurante da oltre un
quinquennio con un avvocato iscritto all'Ordine di Aosta per la
gestione appalti. La Fédération offre ai propri aderenti la
possibilità di far seguire tutte le procedure di affidamento in
materia di lavori, servizi e forniture, predisposizione della
documentazione di gara sino alla stipula del contratto.
In tanti anni di attività e a seguito di numerose gare di
appalto espletate non sono mai emerse problematiche tali da
sfociare in ricorsi giudiziari. Oltre a ciò, la Fédération mette a
disposizione ai propri soci la possibilità di fruire di una
consulenza legale da retribuirsi a parte e in ogni caso con un
tariffario agevolato anche in relazioni a questioni di natura
giuridica sia in ambito civile che penale. Finora, a conoscenza
dell'Assessorato, la qualità dei servizi forniti dalla Fédération,
unitamente alla funzione mutualistica di contenimento delle
tariffe, è sempre stata oggetto di apprezzamento e di valutazioni
positive da parte della stragrande maggioranza degli enti
associati.
Per finire, la Fédération è dotata di un organo di controllo
rappresentato da un collegio sindacale composto da tre sindaci
effettivi e due supplenti, a cui compete anche la funzione di
controllo legale dei conti ai sensi dell'articolo 249bis del Codice
civile. La Fédération è inoltre soggetta a vigilanza sugli enti
cooperativi di cui all'articolo 14 della legge regionale n.
27/1998, finalizzata all'accertamento del possesso e della
permanenza dei requisiti mutualistici ed esercitata
dall'Assessorato delle attività produttive tramite incarico ad un
revisore esterno.
Si dà atto che dalle ore 9,38 presiede il Vicepresidente
André Lanièce.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Perché abbiamo presentato questa iniziativa? L'iniziativa prende
spunto dalle constatazioni che, nello scempio generale subito dai
capitoli di bilancio di competenza del Dipartimento
dell'agricoltura, una voce, seppur piccola, è rimasta intonsa in
questi anni e anche nel bilancio di previsione 2013-2015, una voce
che, come è stato detto da lei, è di circa 100.000 euro. Perché
abbiamo presentato questa iniziativa? Perché ci risultano delle
criticità...
(interruzione dell'Assessore Isabellon, fuori
microfono)
...100.000 euro...poi aumentate a 100.000 euro nel 2010, di
conseguenza abbiamo assunto qualche informazione sulle associazioni
all'epoca e ad oggi un'associazione di rappresentanza dei consorzi
di miglioramento fondiario e qui è il cardine della nostra
iniziativa. Ad oggi la Fédération des coopératives valdôtaines
incassa l'intera somma iscritta a bilancio per le spese di
assistenza contabile, amministrativa e legale a favore dei consorzi
di miglioramento fondiario.
Su un unico punto concordiamo con la sua risposta: che
l'adesione ad una Fédération è libera, non c'è alcun obbligo, ma
l'obiettivo di questa iniziativa è un altro e ci spiace che lei non
abbia risposto ai quesiti diretti e dettagliati nelle quattro
domande poste. Abbiamo appreso, anche dalla sua risposta, che non
tutti i CMF aderiscono a Fédération e che ci sono dei consorzi che
non sono interamente soddisfatti dell'assistenza che ricevono a
titolo oneroso dalla Fédération: da una parte, l'Amministrazione
regionale, ai sensi della legge che citavo, eroga un aiuto;
dall'altra, l'assistenza è a titolo oneroso alla Fédération. Ci è
stato riferito che la Fédération, nonostante la bella somma che
riceve dalla Regione, non fa sconti ai consorzi che ricorrono ai
suoi servizi, incassa da ognuno una quota annuale e fattura come
fanno i commercialisti o i vari studi legali ogni tipo di
prestazione nella tenuta dei bilanci dell'attività di segreteria
amministrativa e pareri legali alle gare di appalto. Qual era
quindi lo spirito? Lo spirito era che la Fédération in questo caso
doveva supportare i consorzi nelle gare di appalto, nei pareri
legali, nella segreteria amministrativa e qui mi fermo. Ci siamo
chiesti: ma dov'è l'interesse pubblico nel finanziare l'attività di
un'associazione di rappresentanza se il beneficio, l'obiettivo dal
punto di vista della collettività...è il beneficio, penso, che si
riversa sull'insieme della categoria rappresentata... La questione
che abbiamo posto è questa...Presidente Rollandin, non so se lei è
a conoscenza, parliamo magari di poche decine di migliaia di euro,
parliamo di 100.000 euro, ma noi abbiamo posto il problema di
natura politica, non tecnico-amministrativa o legale. Penso che, se
siamo qui attorno a questo tavolo, è perché siamo a far politica e
l'obiettivo è far funzionare al meglio il denaro pubblico per la
collettività. Se il beneficio non ricade sull'intera categoria, non
ha senso che ci sia un finanziamento all'associazione e ci viene il
dubbio - ma a questo punto non lo è più - che la motivazione di
fondo non sia l'agevolazione all'attività di tutti i consorzi, ma
la volontà di finanziare direttamente la Fédération. Qui faccio un
altro passaggio. Se non vado errato, la Regione eroga un contributo
per le spese di gestione dei consorzi; fino a quest'anno la somma
iscritta a bilancio era superiore a 2.000.000, mentre per il 2013 è
di poco superiore al milione, dunque, se da una parte tagliamo,
dall'altra, non solo non tagliamo, ma il sostegno ha tutt'altra
natura rispetto allo sviluppo agricolo. Non sarebbe più equo fare
in modo che la somma erogata ogni anno a Fédération non solo sia
ridimensionata, ma che siano aumentate le risorse destinate al
sostegno di tutti i consorzi? E non questo tramite...che alla fine
non ricade non solo su tutti i consorzi, ma è a titolo oneroso.
Concludo: non solo non siamo soddisfatti delle risposte che ci
sono state date, non solo la situazione è grigia e non chiara, ma
ha ancora senso finanziare in questo modo la Fédération nel momento
in cui questo aiuto non è utile a tutti i consorzi di miglioramento
fondiario? Poniamo inoltre la domanda che avevamo posto
all'Assessore con questa iniziativa: il finanziamento di cui gode
Fédération è stato autorizzato dalla Commissione europea come aiuto
al settore agricolo...o non era meglio aiutare direttamente tutti i
consorzi tramite l'altra legge di settore? L'obiettivo di questa
iniziativa era questo e non solo non abbiamo avuto risposte, ma la
zona grigia a tale punto diventa buia, perché l'aiuto non è
lineare. Forse era meglio tenere alta la barra sull'aiuto diretto
ai vari consorzi e non nasconderci dietro la Fédération per
finanziarla direttamente con 100.000 euro annui.
Torneremo su questo dossier, Presidente Rollandin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK