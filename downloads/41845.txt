Consiglio Regionale della Valle d'Aosta - Oggetto del Consiglio n. 868 del 25 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 868 del 25 luglio 2019 - Resoconto
OGGETTO N. 868/XV - Interrogazione: "Temporanea sostituzione
di una pediatra attraverso l'utilizzo di risorse interne all'AUSL
Valle d'Aosta".
Farcoz (Président) -
Point 17 à l'ordre du jour. Pour la
réponse, la parole à l'assesseur Baccega.
Baccega (UV)
- Questa vicenda è stata molto dibattuta
sulle testate giornalistiche il mese scorso. Sulla questione della
dottoressa Bertone è stata all'epoca, quando abbiamo conosciuto la
problematica, verificata all'interno dell'azienda una soluzione per
arrivare a individuare delle alternative percorribili, che
permettessero appunto di andare nella direzione di quanto chiede
l'interrogazione, ovvero verificare se all'interno della struttura
c'erano pediatri che potessero sostituirla. In realtà, all'epoca,
la dottoressa Bertone aveva già la disponibilità di fare degli
orari che le permettessero comunque degli allenamenti, non
confacenti con l'impegno che avrebbe dovuto assumere, ma aveva la
possibilità di allenarsi facendo dei turni prettamente notturni.
Nel merito è da rimarcare che le specialità equipollenti alla
pediatria sono poche e gli eventuali candidati in possesso dei
requisiti necessiterebbero di formazione specifica, con tempi non
compatibili con le esigenze operative. Pertanto l'assessorato e
l'azienda si sono rivolti al mercato esterno con avvisi e richieste
di collaborazione ad altre aziende, i quali hanno riscontrato esiti
ampiamente negativi dovuti, come noto, alla carenza di pediatri a
livello nazionale.
La comunicazione informale con la presidente della società
Calvesi è arrivata all'assessorato il 21 giugno. Il 23 giugno
abbiamo organizzato una riunione per definire, con la FIDAL,
l'azienda, l'assessorato e la società Calvesi, un percorso che
potesse eventualmente dare delle risposte nell'arco dei giorni
necessari, quindi fino all'8 di luglio. Ho scritto personalmente a
tutti gli assessori nazionali alla sanità di tutte le regioni. Ho
scritto al professor Ramenghi e ho sentito anche telefonicamente la
scuola di specializzazione in pediatria dell'Università di Torino.
Quindi c'è stato tutto uno sforzo piuttosto importante per
individuare anche solo una persona che potesse ricoprire quei
turni. Purtroppo l'8 luglio ho dovuto comunicare, con grande
rammarico, come giustamente riprende nelle premesse
l'interrogazione, l'impossibilità di sostituire la dottoressa
Bertone per il periodo necessario alla sua preparazione e alla sua
partecipazione ai Mondiali di atletica di Doha.
In realtà avevamo predisposto in quella riunione un piano B: la
partecipazione della dottoressa Bertone alla Maratona di Siviglia a
fine novembre, consentendole il periodo di allenamento nei mesi di
ottobre e di novembre, per poter andare a fare quel tempo
necessario, perché l'obiettivo fondamentale era la partecipazione
alle Olimpiadi di Tokyo del 2020. È proprio di ieri la
comunicazione dell'azienda USL, a firma del direttore della
struttura complessa di pediatria, la dottoressa Gallina, di
concessione alla dottoressa Bertone dell'astensione dei turni del
lavoro nei mesi di ottobre e novembre. Quindi, il piano B è quello
che ci porterà ad avere un'atleta che potrà partecipare alla
Maratona di Siviglia, per potersi poi qualificare per le Olimpiadi
di Tokyo 2020. Diciamo che abbiamo fatto tutto il possibile e
questo obiettivo comunque lo abbiamo raggiunto. Quindi non ci resta
che augurare alla dottoressa Bertone grandi successi e di poterla
vedere a rappresentare la Valle d'Aosta e l'Italia alle Olimpiadi
di Tokyo.
Président -
Pour la réplique la parole au collègue
Sammaritani.
Sammaritani (LEGA VDA)
- Grazie all'Assessore. Come ha
detto giustamente lei, questo tema è stato trattato abbondantemente
su tutti i media, perché si tratta di una atleta di spicco a
livello regionale, ma anche a livello nazionale e internazionale. È
una di quelle persone, di quelle atlete che danno lustro alla
nostra regione ed è un veicolo a livello mondiale per portare il
nome della Valle d'Aosta ovunque.
Avevamo già letto quello che l'Assessore oggi ci ha riferito,
del suo impegno che è stato profuso per cercare di risolvere la
situazione e per dare la possibilità alla dottoressa Bertone di
essere sostituita e di poter effettuare i propri allenamenti. La
cosa che ci ha un pochino lasciato perplessi e per la quale poi ci
siamo determinati, anche se in un momento successivo, a fare questa
interrogazione, è che poi - come giustamente ha detto l'Assessore -
l'8 luglio è stata comunicata l'impossibilità di accedere alle
richieste della dottoressa Bertone, ma il 9 di luglio l'azienda USL
approvava una convenzione per l'esercizio di attività libero
professionale intramuraria per copertura di turni nella specialità
di pediatria, da parte dei dirigenti medici della struttura
complessa di pediatria e neonatologia della nostra azienda
sanitaria locale, presso il presidio ospedaliero di Ivrea, per il
periodo dalla data di sottoscrizione al 31 dicembre 2019. Allora ci
è venuto un po' il sospetto che ci sia qualcosa che non va, perché
da un lato non si può sostituire uno dei membri dello
staff
della pediatria valdostana, ma nel contempo si concede ai pediatri
valdostani di andare a fare attività libera professionale
intramuraria da un'altra parte. Successivamente abbiamo visto che
questa convenzione è stata sospesa, dopo naturalmente che noi
avevamo presentato questa nostra interrogazione.
Questo ci aveva lasciato un pochino perplessi e pertanto era
nata da qui questa nostra interrogazione, per sapere un pochino
cosa si fa a livello di direzione dell'USL o se veramente si fanno
tutti gli sforzi possibili per porre rimedio a queste criticità,
che sappiamo essere non soltanto evidentemente nella struttura di
pediatria, ma anche in dermatologia o in immunoematologia; siamo
insomma in una situazione di grande emergenza. Pur comprendendo
queste necessità e queste emergenze, che a volte vengono fuori per
motivi contingenti e quindi inevitabili, qualche altra volta invece
forse con un minimo in più di programmazione, di attenzione e di
lungimiranza si riuscirebbe anche a fare qualcosina di meglio, pur
con tutti i limiti, per carità, che noi capiamo e comprendiamo per
certi versi. Ma forse qualche volta anche il
management
potrebbe, con uno sforzo pochino più attento, evitare che certi
ambulatori vengano chiusi, non vengano garantite le visite
d'urgenza e soprattutto magari non si riesca nemmeno a far fronte a
quelle esigenze in settori come l'immunoematologia, per esempio,
che sono settori chiave per il funzionamento di tutto un ospedale e
di tutto il sistema sanità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK