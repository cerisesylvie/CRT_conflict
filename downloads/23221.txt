Consiglio Regionale della Valle d'Aosta - Oggetto del Consiglio n. 2441 del 24 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2441 del 24 gennaio 2007 - Resoconto
OGGETTO N. 2441/XII - Orientamenti in merito alla necessità
di una revisione del progetto di costruzione della strada di
Comboé. (Interpellanza)
Interpellanza
Preso atto dell'ampliamento della Zona di Protezione Speciale
Parco Naturale Mont Avic (ZPS IT1202000), in esecuzione della
Sentenza della Corte di Giustizia delle Comunità Europee nella
causa C.378/01, procedura di infrazione 1993/2165 ex articolo 288
del Trattato, per insufficiente designazione di zone di protezione
speciale ai sensi della Direttiva 79/409/CEE "uccelli
selvatici";
Constatato che tale area comprende una porzione del Vallone
del Comboè sulla quale insiste il progetto per la costruzione di
una strada poderale in via d'approvazione;
Considerato che l'individuazione di una ZPS, come parte
integrante di una più ampia rete di zone con particolari
caratteristiche (ZSC e ZPS), detta "Natura 2000", impone
l'applicazione dei criteri per la valutazione d'incidenza;
Ritenuto opportuno conoscere l'orientamento del Governo
regionale in merito alla necessità di rivalutare il progetto di
costruzione della strada del Comboè perché inserito in una nuova
dimensione di conservazione;
i sottoscritti Consiglieri regionali
Interpellano
l'Assessore competente per sapere:
1) se viene condivisa la necessità di rivalutare il progetto
della strada poderale;
2) in caso affermativo, quali procedure, modalità e strumenti
intende adottare.
F.to: Venturella - Squarzino Secondina
Presidente
- La parola al Consigliere Venturella.
Venturella (Arc-VA)
- Credo che l'argomento "strada
poderale del Comboé" sia noto a tutti, è stato oggetto di grande
dibattito, ho tutti gli interventi del collega Salzone.
Diciamo che nel dibattito sulla strada poderale del Comboé, e
per favore non si utilizzi più il neologismo inventato dai
progettisti di "sentiero carrabile", perché è un insulto alla
lingua italiana - e già la dice lunga sulla loro "coda di
paglia"... - esiste una novità. Esiste la novità che finalmente,
dopo qualche velata, ma non tanto, "minaccia" da parte della Corte
di giustizia della Comunità europea, che comunque ha intentato
causa... e ha esercitato la procedura di infrazione, cioè correndo
il rischio che lo Stato italiano - parlo di anni fa, non solo di
pochi mesi fa - dovesse pagare una penale giornaliera che mi pare
fosse di alcune migliaia di euro, forse centinaia di migliaia di
euro al giorno, quindi sotto questa minaccia che poi il Governo
italiano, costretto a pagare la penale, si rivalesse sulle Regioni
inadempienti... cosa è capitato? È capitato che con provvedimento
di Giunta si è ampliata la zona di protezione speciale Parco
naturale del Monte Avic. Certo è un ampliamento, mi permetta la
battuta, "obtorto collo", quasi obbligato.
Qual è la novità? Che ampliando la "ZPS", una parte del
territorio mi pare posto a quota superiore a 1.600 metri, sia
proprio il vallone del Comboé, dove stiamo producendo osservazioni,
contro-osservazioni, abbiamo chiesto approfondimenti... insomma, vi
è un certo fervore ideale in cui si fronteggiano due modi diversi
di concepire l'agricoltura di montagna, tutti e due degni di
attenzione, sia l'uno che l'altro. Non abbiamo mai detto che quello
che propone il Comune di Charvensod sia disdicevole, abbiamo solo
detto che vi sono dei problemi di carattere ambientale e
gestionale, e almeno questa onestà intellettuale ce la dovete
riconoscere!
Con l'ampliamento della zona di protezione speciale si fa
ricadere quella parte dell'area del vallone del Comboé interessata
dalla progettazione della strada poderale, e allora... cosa capita?
Capita che tutti i progetti che possono rientrare - questo lo dice
chiaramente la normativa sulle procedure - devono essere sottoposti
ad una valutazione che il legislatore chiama "appropriata", cioè in
definitiva non basta più la valutazione di impatto ambientale, ma
ci vuole la valutazione di incidenza. Vuol dire che si deve
propriamente valutare se il progetto in tutte le sue componenti,
ancorché svolto in zone confinanti, che non siano comprese nella
"ZPS", ha delle ricadute negative, ha delle incidenze negative,
quindi anche se non progetto nulla all'interno del perimetro della
"ZPS", ma lo progetto vicino, comunque devo sottoporre questo piano
progetto alla valutazione di incidenza.
Allora cosa capita? Capita che all'interno della valutazione di
incidenza che ha delle fasi... mi riferisco alla fase 3: analisi
delle soluzioni alternative. L'analisi di soluzioni alternative è
uno dei pilastri fondamentali della valutazione di incidenza,
perché non dice: "no, questo progetto tu non lo fai", ma mette in
piedi delle misure di compensazione-mitigazione, e se queste non
sono attuabili chiede di stabilire se non vi siano soluzioni
alternative. Questo ci dispiace dirlo, abbiamo letto con attenzione
gli approfondimenti e ciò che è pervenuto all'ufficio del "VIA", lo
studio serio delle soluzioni alternative non ci pare che sia stato
affrontato!
Noi chiediamo, in virtù del fatto che l'ampliamento della "ZPS"
non è solo un ampliamento sulla carta, ma è un ampliamento che
presuppone una certa presa di coscienza e di responsabilità, se
questo possa far accendere una scintilla al nostro Assessore
Isabellon per dire: "forse, dato che non c'è più il VIA, c'è la
valutazione di incidenza, bisogna mettere in campo strumenti di
tutela" non dico forti, ma più articolati e più approfonditi dal
punto di vista della loro analisi, in modo che questa "lampadina"
che speriamo si accenda nell'Assessore Isabellon possa farci
rispondere sull'opportunità che si riveda il progetto.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Il problema Comboé, come richiamato in
precedenza, è uno dei temi che almeno da un paio di anni è stato
dibattuto più volte in quest'aula. Credo che partendo dalle
definizioni che sia sentiero carrabile, strada sentierabile e
avanti, il discorso da fare sia che ogni cosa che si fa, viene
individuata come un qualcosa che, se si fa in una certa direzione,
è perché si è obbligati, se si fa in direzione opposta è perché si
vuole distruggere.
Il fatto di aver individuato una zona "ZPS" è una normale
procedura che abbiamo adottato seguendo le strade da percorrere
quando si devono fare certe scelte, scelte che non sono fatte a
cuor leggero, perché quando si deve intervenire sul territorio
ponendo dei vincoli, si fa sempre attenzione perché si interviene
su un territorio dove ci sono delle attività, quindi si deve
valutare tutto il problema nel suo complesso, con tutte le ricadute
che ci sono, con i giusti coinvolgimenti, con il coinvolgimento
delle amministrazioni interessate, cosa che è stata fatta, con il
coinvolgimento delle varie sensibilità che sul territorio vi sono.
Non vi sono sensibilità di serie "A" e di serie "B", ma bisogna
fare una valutazione a 360 gradi, quindi il fatto di dire che
"obtorto collo" si siano applicate delle direttive credo sia un po'
forzato. Come un po' forzata è questa famosa interpretazione del
vallone di Comboé, secondo un'appendice di una teoria copernicana
che tutto gravita all'intorno quello che è pro e contro l'ambiente,
mi sembra un po' esagerato! Bisogna ricondursi ad un approccio
sempre sereno e di buon senso.
Quanto alla motivazione della "ZPS", questa deve rispondere alle
finalità per cui è nata, principalmente legate alla "direttiva
uccelli", quindi tutto è rivolto a questo. Io potrei anche
personalmente pensare che se sono contrario alla caccia al camoscio
e dire approfittiamo della "ZPS" per impedire la caccia al
camoscio... ma in questo caso magari può anche darsi che la caccia
al camoscio sia compatibile anche se si potrebbe prendere spunto,
se fossi un animalista convinto, che si può impedire anche la
caccia al camoscio. Ci sono tante considerazioni da fare a seconda
della sensibilità che si ha.
Per entrare nel merito, in data 22 dicembre 2006 sono stati
presentati al Servizio valutazione e impatto ambientale gli
approfondimenti per i quali, in data 31 agosto 2006, era stato
sospeso l'iter istruttorio relativo all'intervento in oggetto. Tali
approfondimenti, oltre che a valutazioni di natura paesaggistica
relativa alle varie alternative, a seguito delle richieste
contenute nel parere della Direzione tutela beni paesaggistici e
architettonici, consistono anche in analisi più dettagliata degli
impatti dell'opera sulla componente faunistica dell'area, pertanto
ad integrazione dello studio di impatto ambientale è stato prodotto
un elaborato dal titolo: "Studio della componente faunistica del
vallone di Comboé del progetto esecutivo per migliorare, a
completamento del sentiero carrabile Pontey-Comboé" (qui riprendo
la dicitura che non piace, ma è quella che è contenuta negli
atti).
Nel frattempo, con deliberazione di Giunta n. 4233/2006, la
Giunta ha approvato l'ampliamento della zona di protezione speciale
"ZPS", Parco naturale Mont Avic, in esecuzione della sentenza della
Corte di giustizia della CE nella causa relativa alla procedura di
infrazione nei confronti della Repubblica italiana per
insufficiente designazione di zone di protezione speciale, ai sensi
della direttiva 79/409 della Comunità denominata "uccelli
selvatici", la nuova "ZPS" denominata Mont Avic e Monte Emilius ha
una estensione pari a 31.544 ettari e porta la percentuale del
territorio regionale interessato da misure di conservazione degli
uccelli selvatici al 26,5%. Inoltre la rete ecologica "Natura
2000", finalizzata alla salvaguardia della biodiversità e
costituita dalle "ZPS" e dai siti di importanza comunitaria (SIC)
individuati ai sensi della direttiva 92/43, interessa ora
complessivamente il 34,5% del territorio regionale. La direttiva
92/43 che istituisce la rete "Natura 2000", dispone, all'articolo
6, che qualsiasi piano o progetto non direttamente connesso e
necessario alla gestione del sito, ma che possa avere incidenza
significativa su tale sito, singolarmente o congiuntamente ad altri
piani e progetti, forma oggetto di un'opportuna valutazione
dell'incidenza che ha sul sito, tenendo conto degli obiettivi di
conservazione del medesimo. Tale adempimento è previsto anche nella
norma di recepimento nazionale della direttiva, DPR 357/1997,
successivamente modificato dal DPR 129/2003.
Per favorire l'applicazione corretta dell'articolo 6 della
direttiva, la Commissione europea nel 2000 ha pubblicato una guida
all'interpretazione dell'articolo 6, nella quale, in merito alla
valutazione di incidenza per i progetti si invita a prendere come
riferimento la direttiva 85/337 concernente la valutazione di
impatto ambientale per i progetti pubblici e privati. La procedura
di "VIA" è indicata come riferimento sia per definire la tipologia
dei progetti, così come per la definizione ed individuazione dei
fattori che devono essere presi in esame, per verificare eventuale
incidenza a carico delle componenti naturali, e in particolare
degli habitat e specie che hanno portato alla designazione del
sito. È quindi evidente che i progetti sottoposti a "VIA" non
debbano essere assoggettati anche alla procedura di valutazione di
incidenza, in quanto in questi casi è sufficiente che lo studio di
impatto ambientale contenga tutti gli elementi della relazione di
incidenza, in particolare la descrizione quali-quantitativa e
localizzativa degli habitat e delle specie faunistiche e
flogistiche per i quali il sito è stato designato e l'analisi degli
impatto a carico dei componenti, i criteri per l'applicazione della
valutazione di incidenza approvati dalla Giunta regionale -
deliberazione di Giunta n. 4550/2002 e n. 2204/2004) - sono
coerenti con tale impostazione e, nel caso del progetto di
costruzione della strada di Comboé, la procedura di "VIA" dovrebbe
offrire sufficienti garanzie di tutela.
Come dicevo prima, a seguito delle procedure di "VIA" in atto,
al fine del proseguimento dell'istruttoria, il servizio di "VIA" ha
provveduto a inoltrare le integrazioni ricevute anche alla
Direzione flora, fauna, caccia e pesca dell'Assessorato agricoltura
e risorse naturali, affinché congiuntamente con il Servizio aree
protette venga formulato un parere in merito alla valutazione di
incidenza dell'intervento. Alla luce della recente istituzione
della "ZPS" richiamata in precedenza, gli uffici competenti
verificheranno la documentazione prodotta relativamente alla
componente avifaunistica e ad eventuali misure di mitigazione,
fermo restando la considerazione di base sulla assoluta scarsità di
dati scientifici certi nella zona interessata.
Presidente
- La parola al Consigliere Venturella.
Venturella (Arc-VA)
- No, Assessore, non è così, perché
non si può pensare che la valutazione di impatto ambientale
presentata con gli approfondimenti possa sostituire la valutazione
di incidenza prevista dall'articolo 6 della direttiva habitat, in
quanto mancano tutti quegli approfondimenti che erano elencati
nell'allegato "G" che lei citava!
Non è vero che ciò che è stato presentato ad integrazione possa
essere considerato un documento che si avvicina alla valutazione di
incidenza, perché mi ricordo solo una frase - mi riferisco
all'approfondimento dal punto di vista zoologico - della relazione
che dice: da informazioni ricevute dal progettista, che mi dice che
la costruzione della monorotaia implica il taglio di alberi nello
stesso modo che la strada poderale, è un'affermazione falsa, ed era
anche presente nella relazione di prima, cioè si fondano su
affermazioni che denotano il fatto che vi sia pregiudizio. Comunque
si giri la "frittata", la strada s'ha da fare e allora si inventano
dei costi di costruzione della monorotaia, si inventa poi un
itinerario di salita che neppure il più pazzo dei "free climber"
potrebbe immaginare! E questo è perché bisogna anche informarsi,
Assessore, su quello che scrivono in queste relazioni; inventandosi
appunto itinerari fantasiosi si inventano il fatto che il costo di
costruzione della monorotaia è 4 volte quello della strada
poderale, che è un'altra falsità, dimostrata, perché abbiamo
portato in Commissione valutazione di impatto ambientale gli stessi
preventivi della ditte svizzere che costruiscono le monorotaie,
abbiamo portato delle foto di cantieri "in itinere", e mi dispiace
che lei non ne sia a conoscenza, ma la monorotaia si costruisce
senza bisogno di una pista di servizio, come i relatori scrivono,
perché si costruisce man mano che si va avanti, in quanto il
carrello serve per portare il materiale che è al massimo lungo 6
metri, perché i binari della monorotaia sono al massimo lunghi 6
metri. Quando lei dice che "la valutazione di impatto ha tutte le
caratteristiche della valutazione di incidenza"... secondo lei,
certo, è la sua affermazione...
(interruzione dell'Assessore Isabellon, fuori
microfono)
... l'ha riportata lei, in Consiglio, non il suo collega Caveri,
ma quanto lei afferma non è vero, perché anche lo stesso allegato
non segue quelle che devono essere le 4 fasi della valutazione di
incidenza.
Ci dichiariamo quindi insoddisfatti e continueremo su questo
argomento a proporre iniziative.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK