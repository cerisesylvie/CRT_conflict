Consiglio Regionale della Valle d'Aosta - Oggetto del Consiglio n. 1929 del 19 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1929 del 19 ottobre 2022 - Resoconto
OGGETTO N. 1929/XVI - Interpellanza: "Intendimenti in merito
al prezzo della Fontina al fine di valorizzare la qualità del
prodotto".
Marguerettaz (Presidente) -
Punto 34 all'ordine del
giorno. Per la presentazione, il collega Planaz.
Planaz (LEGA VDA) -
Come anticipato, quest'iniziativa è
diretta a valorizzare al massimo il prodotto, appena citato,
Fontina.
Come abbiamo appena ascoltato nell'iniziativa del collega
Rollandin, le problematiche riguardanti l'agricoltura non sono da
sottovalutare e anche quest'iniziativa vuole andare a cercare di
capire la scelta e il momento di certe scelte, ad esempio le scelte
che sollecitava prima il collega d'intervenire tempestivamente su
certi temi e quando intervenire.
Io mi soffermo a valutare il documento in base alla temporanea -
e qui voglio che sia ben chiaro: temporanea! - modifica del
disciplinare del prodotto Fontina avanzata dal Consorzio produttore
latte e fontina.
Dico questo perché a seguito della pubblicazione di questo
documento - e qui non me ne vogliano tutti gli organi di stampa - è
passato un messaggio che non rappresenta il prodotto di cui si sta
parlando, soprattutto quando si parla di Fontina divisa in
tipologie - anche se la Fontina è una sola - e in momenti di
produzione.
Vi faccio un esempio: negli scorsi giorni mi è caduto l'occhio
su questo titolo: "La Fontina non è prodotta con foraggi
valdostani". Peccato che sotto, nel bancone di questo negozio, ci
sia la Fontina d'alpeggio che non necessita di altri foraggi,
perché le mucche sono nutrite esclusivamente di foraggi ed erba
locali.
Per arrivare al punto di questo documento: il momento in cui si
fanno determinate scelte su temi così importanti, la valutazione
che si deve fare e il momento in cui si fanno queste modifiche.
Arrivo al dunque: questa richiesta è stata convalidata il 21
settembre sì al Ministero ma con il parere favorevole del
Dipartimento agricoltura Regione autonoma Valle d'Aosta. Per
carità, ci sta che in un periodo di criticità come questo
l'Assessorato giustamente si muove nella direzione per mettere al
riparo un'eventuale produzione nel periodo invernale, però a mio
avviso c'era da fare una valutazione diversa e dire: "Fino a quando
abbiamo erba a sufficienza per la produzione di Fontina? Fino a
quando abbiamo foraggio per la produzione della Fontina?" E magari
da quest'analisi usciva un dato che poteva essere dicembre,
gennaio, febbraio, marzo o magari anche un'altra data, ma,
facendolo in questo modo, ci si poteva rivolgere a molti
consumatori disposti a spendere qualcosa in più sapendo che un
prodotto rispetta determinati requisiti.
Ora ci troviamo in un periodo in cui sul mercato c'è un prodotto
che, al di là delle problematiche di quest'estate, è quasi al 100%
- adesso non ho i dati sottomano - fatto con foraggi prodotti nella
nostra regione e ci troviamo una pubblicità così che non va nella
direzione giusta.
Non è per fare un rimprovero ma un'analisi, perché noi abbiamo
appreso dagli organi di stampa quello che era accaduto e il nostro
gruppo non vuole assumere una posizione né negativa né positiva, ma
è solo per fare un'analisi.
Andiamo ai quesiti che ho presentato insieme alla collega
Foudraz. Il primo quesito è "Se sulle variazioni al disciplinare
della Fontina siano state fatte valutazioni specifiche necessarie
per mantenere la qualità del prodotto, per non compromettere
l'immagine alla Valle d'Aosta e per non creare danni al territorio
regionale e alle categorie attrici di tutta la filiera interessata
a questo prodotto".
Qui vorrei fare un passaggio per far capire la situazione che
non ricade solo sul nostro territorio ma se andiamo a vedere fuori
dalla nostra regione e parliamo sempre di montagna: "La crisi morde
la zootecnia da latte della montagna".
Questo è un documento che è stato stilato assieme agli
Assessorati dell'Agricoltura della Regione Friuli Venezia Giulia,
Lombardia, Piemonte, Veneto, Provincia autonoma di Trento.
In Trentino, ad esempio, "Si registra un calo della produzione
che la scorsa estate ha toccato il 15%. Trenta aziende hanno chiuso
i battenti".
Adesso se uno pensa a trenta aziende nel Trentino dice: "Un
numero così irrilevante non è importante" però vede che questo
documento vuole sottolineare l'importanza di ogni singola azienda,
perché in un momento così tragico... e io nella mia esperienza
lavorativa non ricordo di un'annata così sfavorevole a causa degli
aumenti dei costi energetici e di tutto il reperimento delle
materie prime ma non ricordo neanche una siccità come quella che
persiste nella nostra regione.
Il documento tratta della raccolta del latte e delle
problematiche collegate.
A me dispiace, Assessore, che lei non sia venuto a conoscenza,
che era magari importante, o magari ha partecipato e ha saputo,
indirettamente, a questo meeting che è stato incentrato
sull'agricoltura di montagna perché si sono presentate le
problematiche della montagna: dalla produzione del latte, al
quantitativo del latte, ai costi di produzione, di trasporto per
poi arrivare a un prezzo del latte che sostenga gli allevatori,
perché prima abbiamo parlato di aiuti; lei, Assessore, ha elencato
tutta una serie di aiuti, ma non dobbiamo dimenticare il prodotto,
perché, se dimentichiamo il prodotto, se non facciamo il massimo,
non riusciamo a intervenire con soldi pubblici.
Si deve promuovere l'immagine, fare pubblicità a questo
prodotto... le azioni che intraprendiamo, e non sono tutte a carico
suo, dell'Amministrazione, dell'Assessorato... ma anche in
conseguenza dei cambiamenti climatici in corso, che ci fanno
affrettare a dare certe risposte, magari in tempi brevi, perché le
aziende ne necessitano per organizzare le loro attività nel breve
futuro; ormai nella stagione invernale si ha la necessità di avere
foraggi che, se non li abbiamo perché non siamo riusciti a
reperirli a causa della siccità, bisogna intervenire e andarli a
recuperare fuori dalla regione, ma anche qui non è che la
problematica riguardi solo la nostra regione ma riguarda tutte le
regioni, non è che diciamo "allarghiamo il raggio d'acquisto di
questi prodotti", perché tanto non ce n'è da nessuna parte e, al di
là del fatto economico, c'è anche il fatto materiale di avere la
reperibilità del prodotto.
Il secondo quesito: "Quali siano gli intendimenti nel futuro del
prezzo del latte Fontina.
Considerato il momento, io qui ho fatto una dichiarazione che
può sembrare non esatta: "Questo formaggio è il più economico sul
mercato". Sono andato ad analizzare una tabella del latte, del
mercato del latte, prendendo una Regione a caso, come la
Lombardia.
La Lombardia l'anno scorso, nel 2021, nel mese di settembre,
pagava il latte alla stalla 37 centesimi e rotti al litro più Iva,
che equivale a quasi 40 centesimi - qui dicono: "Noi qua lo
paghiamo molto di più, per fortuna che c'è il disciplinare Fontina
e quant'altro" - ma allo stesso mese di quest'anno, 2022, siamo a
55,29 con dei contratti ad arrivare alla fine dell'anno a 60
centesimi più Iva.
Questo fa sì che il prodotto per il quale noi abbiamo fatto
queste modifiche deve garantire un'altra qualità innanzitutto del
latte, ma anche al prezzo di questo latte, che poi è destinato alla
produzione di questo prodotto che deve mantenere anche parte del
reddito, non solo di tutte le aziende agricole, ma di tutto
l'indotto che ci lavora, perché poi se c'è una diminuzione di latte
e i costi di produzione aumentano - anche a fronte di questi costi
energetici - anche tutto l'indotto - sia come trasporti, produzione
e quant'altro - ne risente e ci sarà una ricaduta negativa sul
prezzo del latte. Attendo una sua risposta.
Presidente -
Per la risposta, l'assessore Sapinet.
Sapinet (UV) -
Grazie collega Planaz per
quest'iniziativa. Non è un ringraziamento di forma... l'importante
è affrontare questa tematica. Spero di rimanere nei tempi.
Parlo a lei della Fontina ma diciamo che parlo un po' a tutta
l'assemblea e a tutti coloro che ci seguono, perché lei sa bene che
ovviamente le peculiarità della Fontina, dipendono da molteplici
fattori: la zona di produzione, stagionatura e porzionatura della
Fontina DOP che coincide con l'intero territorio della nostra
regione, le razze bovine autoctone valdostane, pezzata rossa e
pezzata nera, l'alimentazione delle stesse, poi l'eventuale
aggiunta di coltura di batteri lattici autoctoni denominati
fermenti conservati sotto la responsabilità del Consorzio
Produttori e Tutela della DOP Fontina.
L'intero ciclo produttivo composto da produzione primaria,
trasformazione, stagionatura e porzionatura, che si svolge
direttamente in Valle d'Aosta, dove ogni fase è regolamentata dal
disciplinare di produzione per mantenere le caratteristiche del
prodotto che sono legate alle peculiarità uniche del nostro
territorio e del nostro clima.
Questa modifica temporanea - ha fatto bene, dobbiamo ricordarlo,
è una modifica temporanea, perché non sempre gli organi di stampa
sono stati d'aiuto, anzi, hanno probabilmente anche fatto passare
delle informazioni non corrette - è stata richiesta con
l'intenzione di salvaguardare la filiera della Fontina DOP, la
continuità imprenditoriale delle aziende, l'immagine del prodotto e
la credibilità della DOP stessa. Ricordando che questa è una
possibilità che è prevista dai regolamenti dell'Unione Europea in
materia di prodotti IG, come citato nelle premesse
dell'interpellanza, nel caso di situazioni estreme, non dipendenti
dalla volontà dei produttori e per di più generalizzate, come è
accaduto in Europa, con temperature elevate e siccità, nella scorsa
estate, a intervenire sono i Governi centrali dei Paesi dell'Unione
Europea che, analizzate le situazioni, dispongono aggiornamenti
provvisori, modificando parzialmente e temporaneamente i
disciplinari stessi.
Le motivazioni sono legate alla volontà di tutelare la filiera
della DOP Fontina. Non era plausibile, infatti, che un Consorzio di
tutela potesse non tener conto della situazione climatica avversa
che ha colpito la nostra regione nel corso del 2022, una situazione
documentata dalla relazione scientifica di ARPA Valle d'Aosta,
inerente all'impatto della siccità 2022 sulla produttività delle
superfici prato-pascolive della nostra Regione, per questo motivo
si è deciso di agire con tempestività e anche con trasparenza.
La decisione del Consorzio DOP di richiedere al Ministero delle
politiche agricole ambientali e forestali di valutare la
possibilità di prevedere una modifica temporanea, ha ottenuto il
parere favorevole dell'Assessorato prima di essere presentata al
Ministero con comunque un'incognita legata alle tempistiche
dell'iter.
La richiesta di modifica del disciplinare è stata tempestiva
proprio per riuscire a dare agli allevatori valdostani,
appartenenti alla filiera, la garanzia ministeriale di poter
produrre latte idoneo alla Fontina DOP, in questa situazione di
criticità climatica conclamata che ha causato - e lo avevamo detto
- una riduzione del foraggio, con percentuali importanti, foraggio
accantonato per l'inverno; viste le preoccupazioni degli
allevatori, legate alle problematiche che si sarebbero potute
manifestare nel corso dell'inverno, nel caso si fossero trovati
nella situazione di non poter produrre latte idoneo alla DOP.
L'immediatezza di questa decisione, in prossimità delle
monticazioni dagli alpeggi, ha permesso agli allevatori di
organizzare con maggior tranquillità e chiarezza la propria
attività imprenditoriale, senza appunto quest'incognita legata alla
conformità o meno del latte prodotto.
Se questa è una modifica temporanea - intanto è iniziato il
confronto presso i produttori attraverso un rigoroso percorso
presso il Consorzio produttori e tutela della Fontina DOP in merito
agli adeguamenti necessari al disciplinare che permetta al prodotto
di essere valorizzato al meglio nel rispetto delle tradizioni -
seguiremo certamente e condivideremo nel rispetto dei ruoli di
ciascun ente questo percorso che potrà portare anche, come
sosteneva lei, a un discorso anche di diversificazione.
Il Consorzio ha ritenuto opportuno richiedere la modifica
temporanea del disciplinare per situazioni climatiche avverse
proprio per tutelare l'immagine e la credibilità della filiera
della Regione Valle d'Aosta e delle aziende produttrici. Questo
strumento legislativo è stato inserito nei regolamenti dell'Unione
Europea per permettere ai Governi centrali degli Stati membri di
prevedere appunto queste modifiche temporanee.
In caso contrario, scenari futuri avrebbero potuto rivelarsi
molto negativi per l'immagine della filiera, con una drastica
riduzione della produzione che avrebbe messo sicuramente a
repentaglio la sostenibilità economica delle nostre aziende.
Corretto il suo ragionamento sugli aiuti che ci sono in un
momento difficile, ma lavorare assolutamente alla valorizzazione
del prodotto e così come, di seguito alla seconda e terza domanda,
il prezzo della Fontina e il giusto prezzo del latte, che sono temi
direttamente collegati fra loro, sono probabilmente la sfida più
grande e più difficile che ci troviamo ad affrontare come
Assessorato e come Governo, soprattutto per tutta quella parte di
produzione primaria che viene conferita alle cooperative, dove il
prezzo del latte deriva direttamente dalla remunerazione ottenuta
dalla vendita della Fontina DOP.
La problematica dell'aumento dei costi di produzione e della
giusta remunerazione delle materie prime sta assumendo carattere di
vera e propria emergenza, in special modo per la zootecnia da latte
di montagna, dove viene riconosciuto un prezzo alla stalla non solo
inferiore a quelli previsti nelle stalle di pianura, ma spesso
anche inferiore ai costi di produzione, generando un'emergenza non
più meramente congiunturale ma anche strutturale, territoriale e
ambientale.
Come abbiamo già avuto modo di discutere, la tematica relativa
alla corresponsione del giusto prezzo da tempo è all'attenzione
anche dell'Unione Europea, al punto che la Commissione, come già
ricordato in altre interpellanze simili, ha ritenuto opportuno
legiferare in merito e potrebbe averci offerto uno strumento
importante per la tutela dei nostri allevatori.
La direttiva dell'Unione Europea 633 del 2019, infatti, reca
"Disposizioni in materia di pratiche commerciali sleali nei
rapporti tra imprese nella filiera agricola alimentare" e introduce
dei principi doverosi, quale, ad esempio, quello riportato nel
primo, considerando che sottolinea l'opportunità d'introdurre un
livello minimo di tutela rispetto alle pratiche commerciali sleali,
per ridurne la frequenza, in quanto possono avere un effetto
negativo sul tenore di vita della comunità agricola.
Lo Stato italiano, prima con la legge delega 53 dell'aprile 2021
e successivamente con il Decreto legislativo del novembre 2021 n.
198, ha recepito i principi enunciati nella predetta direttiva,
introducendo anche altri elementi di tutela che vanno a
salvaguardare il lavoro delle aziende della filiera agricola
alimentare, fissando i principi fondamentali che devono essere
rispettati nella stesura dei contratti di cessione in
considerazione della stipula dei contratti tra acquirenti e
fornitori.
Il punto cruciale è quello di individuare i costi di produzione
delle materie prime e dei prodotti trasformati da utilizzare quali
prezzi di riferimento nei contratti di cessione.
Per la definizione di tale costo è stato individuato l'Istituto
dei servizi per il mercato agricolo alimentare, noto come ISMEA,
che attualmente sta operando solo nella definizione dei costi di
produzione delle materie prime, quali il latte.
Come Assessorato ci siamo attivati e, dopo aver contattato
informalmente ISMEA per rappresentare la particolarità della
zootecnia valdostana, abbiamo inviato una comunicazione in data 11
luglio 2022, con la quale abbiamo chiesto di procedere alla
determinazione del prezzo di riferimento del latte destinato alla
produzione di Fontina DOP. Secondo l'accordo verbale intercorso con
gli uffici dell'Assessorato, la rilevazione, non effettuabile
durante il periodo estivo della monticazione, potrebbe essere
realizzata tra fine anno e inizio primavera.
L'individuazione del giusto prezzo costituisce un primo
passaggio verso la definizione di un valore soglia, che possa
consentire la giusta valorizzazione del latte dal punto di vista
economico e che rappresenti un valore etico di giusta compensazione
del lavoro delle aziende zootecniche.
Una maggiore remunerazione del latte porterebbe inevitabilmente
a un aumento del prezzo di vendita della Fontina che troverebbe
probabilmente una collocazione più consona sul mercato, obiettivo
che potrà essere più facilmente ottenibile anche in relazione ai
possibili adeguamenti del disciplinare precedentemente citato, al
di là di quelli attuati in questa fase emergenziale, ci riferiamo
ovviamente alla modifica del disciplinare che avverrà
prossimamente.
Va peraltro rilevato che, eccettuato il mercato regionale della
grande distribuzione, nell'ambito del quale effettivamente la
Fontina talvolta viene utilizzata come cosiddetto "Prodotto
Civetta" e proposta al consumatore finale ad una cifra di gran
lunga inferiore al suo valore di mercato, e su questo si è lavorato
durante l'anno e si lavora tutt'ora per evitare queste situazioni -
sui banchi della grande distribuzione delle regioni limitrofe, che
attualmente rappresentano l'80% delle vendite all'ingrosso della
Fontina DOP, il prezzo risulta più confrontabile con altri prodotti
similari, anche se sicuramente - lo diceva anche lei - non
rispecchia ancora a pieno il giusto prezzo per un formaggio dalle
peculiarità uniche, come la nostra Fontina.
Tale divario di prezzo non è purtroppo a vantaggio del
produttore primario, ma esclusivamente della grande distribuzione
che, rispetto al prezzo d'acquisto all'ingrosso, applica aumenti di
costo che possono anche sfiorare il 100%.
Di pari passo l'Assessorato continua a portare avanti l'attività
di promozione dei prodotti della nostra regione, tra i quali,
ovviamente, la Fontina DOP rappresenta il prodotto principale della
nostra filiera agricola alimentare.
L'attività di promozione ha da sempre l'obiettivo di far
conoscere le caratteristiche del nostro prodotto.
In merito ai costi insostenibili citati nella domanda, ricordo
ancora, come abbiamo detto prima, gli sforzi che il Governo sta
facendo per portare avanti e proporre un disegno di legge con aiuti
specifici al settore agricolo in generale e al settore zootecnico
in particolare, misure di cui abbiamo parlato e di cui parleremo a
breve.
Presidente -
Grazie, Assessore, per l'ampia e dettagliata
risposta. Per la replica il collega Planaz.
Planaz (LEGA VDA) -
Grazie, Assessore, per la risposta,
forse ho formulato un quesito di troppo, perché i tempi poi non
sono sufficienti.
Purtroppo, da quello che ha detto e da quello che si vede
dall'andamento, non sarà questo documento a salvare aziende e anche
animali: ci sarà una riduzione di animali e anche di alcune aziende
che metterà in seria difficoltà anche tutto l'aspetto di
commercializzazione e di produzione del formaggio, perché gli
aumenti in corso e i cali di produzione che ci saranno da adesso in
avanti porteranno delle conseguenze catastrofiche.
Quando lei parla di intervenire, parla sempre al futuro; sul
futuro bisogna avere delle visioni ma, quando bisogna intervenire,
bisogna intervenire al presente.
Mi scusi se la riprendo su questo.
Lei ha accennato alle pratiche sleali, noi avevamo presentato
una risoluzione dove già un anno fa avevamo rappresentato queste
problematiche sui costi di produzione, sugli aumenti energetici e
sulla non sufficiente remunerazione sul prezzo del prodotto
primario e lei ci aveva detto che aspettava le linee statali per
capire come muoversi.
Dallo Stato è arrivata una risposta, seppur lieve, di un premio
tot a uba per i rincari energetici, erogato lo scorso mese, i
famosi 100 euro a capo che lei diceva.
Il problema è che è passato un anno e in quest'anno si è
aggravata la situazione sia sui costi di produzione - perché se
andiamo a confrontare i prezzi dell'energia, delle materie prime di
un anno fa, sono quasi raddoppiati, sicuramente sono raddoppiati -
sia sui costi energetici: lo sappiamo tutti che sono
triplicati.
In più questa siccità metterà ancora più in difficoltà l'intero
settore ma anche tutto l'indotto del settore, perché, se non si
interviene con queste misure che lei ha citato tempestivamente, è
difficile che le aziende riusciranno a superare questo momento,
perché il momento più delicato sarà da adesso ad arrivare al mese
di maggio, quando speriamo che il clima - non solo per
l'agricoltura ma per tutti i settori - ci dia una mano ma veramente
una mano per superare e per farci dimenticare questo periodo di cui
non mi ricordo eguali - non sono molto avanti come età ma qualche
primavera ce l'ho già - e i ricordi dei nostri anziani devono
risalire ai tempi della guerra per rammentare periodi simili.
Adesso sembra quasi che dentro alla guerra ci ricadiamo dopo
quasi 80-90 anni... queste problematiche devono essere risolte il
prima possibile.
Si ricorda l'iniziativa che avevo fatto a inizio estate, quando
mi ero innervosito un po' perché lei aveva detto "Non siamo ancora
in fase di emergenza"? Però eravamo già in fase d'emergenza perché
la situazione era già molto grave.
Presidente -
Se i Consiglieri sono d'accordo,
termineremmo i lavori per riprendere domani mattina alle ore
09:00.
---
La seduta termina alle ore 20:15.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK