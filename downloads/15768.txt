Consiglio Regionale della Valle d'Aosta - Oggetto del Consiglio n. 2071 del 24 luglio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Parchi, riserve naturali, aree protette e attrezzate
Precedente
Successivo
Resoconto integrale del dibattito dell'aula
Oggetto del Consiglio n. 2071 del 24 luglio 1996 - Resoconto
SEDUTA ANTIMERIDIANA DEL 25 LUGLIO 1996
OGGETTO N. 2071/X Disegno di legge: "Modificazioni alla legge
regionale 30 luglio 1991, n. 30 (Norme per l'istituzione di aree
naturali protette)".
Articolo 1 (Sostituzione della lett. c) del comma 3
dell'articolo 26)
1. La lett. c) del comma 3 dell'articolo 26 della legge
regionale 30 luglio 1991, n. 30 (Norme per l'istituzione di aree
naturali protette) è sostituita dalla seguente:
"c) promuovere l'informazione e la formazione della popolazione
valdostana sul significato e sul valore delle aree naturali
protette, anche al fine di incentivare lo sviluppo di
professionalità locali, nonché gestire le riserve naturali e le
riserve naturali integrali, non situate all'interno di un parco
naturale regionale, con una delle seguenti modalità:
1) gestione diretta;
2) affidamento a comuni, consorzi di comuni o Comunità
montane;
3) affidamento a persone fisiche, imprese o cooperative operanti
nel settore agricolo o ambientale o della manutenzione del
territorio;
4) affidamento a società, enti o consorzi operanti nel settore
agricolo o ambientale o della manutenzione del territorio;
5) affidamento, in accordo con i comuni territorialmente
interessati, ad associazioni di protezione ambientale anche con
attribuzione fiduciaria sulla base di apposita convenzione."
Articolo 2 (Disposizioni finanziarie)
1. Gli oneri derivanti dall'applicazione della presente legge,
valutati in lire 100.000.000 per l'anno 1997 e in lire 150.000.000
annui a decorrere dall'esercizio finanziario 1998, graveranno
sull'apposito capitolo da istituire nella parte spesa del bilancio
degli esercizi stessi con la denominazione "Spese per
l'organizzazione e gestione delle riserve naturali".
2. Alla copertura degli oneri di cui al comma 1 si provvede, per
gli anni 1997 e 1998 mediante utilizzo, per il corrispondente
importo, delle risorse iscritte al capitolo 69020 a valere
sull'accantonamento previsto al punto C.3.2. (Istituzione ed
ampliamento di aree naturali protette) indicato all'allegato n. 1
del bilancio pluriennale della Regione per gli anni 1996/1998; a
decorrere dall'anno 1999 si provvederà con legge di bilancio.
Articolo 3 (Variazioni di bilancio)
1. Alla parte spesa del bilancio pluriennale della Regione per
gli anni 1996/1998 sono apportate le seguenti variazioni:
a) in diminuzione:
cap. 69020 "Fondo globale per il finanziamento di spese di
investimento"
anno 1997: lire 100.000.000
anno 1998: lire 150.000.000;
b) in aumento:
programma regionale: 2.2.1.08.
Codificazione: 1.1.1.4.1.2.10.29.
Cap. 39500 (di nuova istituzione)
"Spese per l'organizzazione e gestione delle riserve
naturali"
anno 1997: lire 100.000.000
anno 1998: lire 150.000.000.
Presidente Ha chiesto la parola il relatore, Consigliere
Florio.
Florio (VA) Questo disegno di legge è stato oggetto di
approfondita valutazione in sede di III Commissione, nel corso
della quale il suo contenuto è stato soggetto a valutazioni le più
diverse.
Il problema affrontato da questo disegno di legge è costituito
essenzialmente da quanto contenuto nell'attuale legge regionale n.
30, che prevede per la possibilità di gestire le aree naturali
protette solo la gestione diretta, creando quindi per l'assessorato
che non presenta nel servizio il personale adeguato, soprattutto
nel numero, nei confronti della gestione delle riserve naturali e
delle riserve naturali integrali presenti nel territorio della
regione, non situate all'interno di un parco naturale
regionale.
La proposta che era stata presentata è quella che è allegata e
che prevedeva stringatamente l'individuazione di una serie di altre
possibilità, elencate ai punti 2 e 3 del disegno di legge
stesso.
Nel corso della discussione in commissione la richiesta che era
stata avanzata da alcuni consiglieri era stata quella di
individuare nella possibilità di gestire diversamente queste
riserve naturali e le riserve naturali integrali facendo sì che
venisse sollecitata a partecipare a questa gestione soprattutto la
popolazione valdostana e quanti risiedono stabilmente sul
territorio dei comuni, all'interno dei quali sono state ricavate
queste aree naturali protette.
Ecco allora che il testo che è uscito dalla III Commissione è
quello che avete agli atti e che individua nell'obiettivo di
promuovere l'informazione e la formazione della popolazione
valdostana l'obiettivo centrale, sollecitando quindi la nascita
all'interno della popolazione valdostana di quelle strutture che
potranno partecipare secondo il punto 2 con affidamento a comuni,
consorzi di comuni, comunità montane, oppure secondo il punto 3 con
affidamento a persone fisiche, imprese o cooperative operanti nel
settore agricolo-ambientale, oppure ancora al punto 4 con
affidamento a società, enti o consorzi, alla manutenzione,
gestione, organizzazione e fruizione migliore di queste aree.
Infine al quinto punto, modificandolo in parte, è stata prevista
la possibilità di affidare questa gestione anche ad associazioni di
protezione sulla base di apposita convenzione.
Mi sembra di ricordare che alla fine della lunga discussione
delle modificazioni apportate al testo tutti i commissari in III
Commissione votarono a favore.
Presidente É aperta la discussione generale.
Ha chiesto la parola il Consigliere Borre.
Borre (UV) Non vorrei essere qui scorretto nei confronti della
III Commissione, perché il lavoro portato avanti fino ad oggi con
questa commissione non ha mai assunto delle paternità in qualunque
atto, quindi non sarebbe corretto da parte mia dire che sono i
consiglieri dell'Union Valdôtaine che hanno voluto inserire certi
emendamenti.
Però ritengo sia doveroso dire anche il perché noi, come Union
Valdôtaine, abbiamo ritenuto di insistere nell'inserire certi
emendamenti, poi approvati all'unanimità dalla commissione. Non
condividiamo un certo tipo di filosofia della gestione pubblica del
territorio, quindi ci pareva che la strada iniziale imboccata da
questa legge andasse contro quello che vediamo.
Noi vorremmo sempre più coinvolgere gli abitanti, quindi i
proprietari, nella gestione di tutto il territorio, ovvero delle
aree protette e delle altre aree, perché se non sono interessati
gli abitanti della zona è impensabile che gente che non ha visione,
cultura, tradizioni del nostro popolo, non riesce ad avere quella
sensibilità che invece riteniamo sia utile per certi tipi di
gestione.
Quindi la formazione - che purtroppo abbiamo dovuto solo mettere
nelle premesse - per la creazione di personale valdostano avremmo
voluto fosse ancora più incisiva, che fossero proprio loro a poter
gestire questo; non abbiamo potuto metterlo perché c'era il rischio
di farlo bocciare dal Coordinamento, quindi ci siamo accontentati
di quello che è un indirizzo e un'indicazione.
Presidente Ha chiesto la parola il Consigliere Marguerettaz.
Marguerettaz (PpVA) Un'unica osservazione su questo disegno di
legge per quanto concerne l'articolo 1 là dove si elencano tutte le
modalità che potranno essere seguite per l'affidamento della
gestione delle aree protette. Così come è scritto questo articolo,
ci potrebbe proiettare in una di quelle discussioni che vi è stata
recentissimamente e che non si è ancora conclusa con un
interessante convegno in quel di Roma sulle associazioni cosiddette
non profit. La tematica è ampia e dibattuta, per certi versi
controversa, ma ripeto che, così com'è scritto, questo articolo
lascia dei dubbi maggiori in questo senso.
Quando diciamo che questa gestione può essere affidata a comuni,
a persone fisiche, imprese o cooperative, a società, enti o
consorzi, e al punto 5 diciamo: affidamento, in accordo con i
comuni territorialmente interessati, ad associazioni di protezione
ambientale anche con attribuzione fiduciaria, credo che, se sul
principio non c'è nulla da eccepire, diventa difficile immaginare
quali saranno i criteri che seguirà chi di dovere per perseguire
questo affidamento di gestione. Perché è chiaro che a fronte di una
possibilità data - immagino - alla Regione di affidare la gestione
con accordo fiduciario ad un'associazione di protezione ambientale,
ci si mette in fortissima concorrenzialità con quello che può
essere invece un discorso imprenditoriale, a cui faceva riferimento
il Consigliere Borre.
Cosa voglio dire? Se l'Assessore o la Giunta ha attorno a sé
una, cinque, dieci o venti associazioni di protezione ambientale,
alle quali lo stesso può affidare con attribuzione fiduciaria la
gestione di queste aree, ne deduco che ben difficilmente gli enti
previsti ai punti 3 e 4 avranno spazio, cioè ben difficilmente le
imprese, le cooperative, le società avranno possibilità di gestire
queste aree. Questa è una perplessità che mi sento di sollevare,
perché è vero che in questo disegno di legge si elencano tutti i
potenziali gestori, ma non vi è assolutamente indicato il criterio
che l'Amministrazione seguirà per affidare la gestione agli uni
piuttosto che agli altri, e il sospetto - nel senso buono del
termine - nasce quando fra tutti gli enti indicati gli unici -
credo a termini di legge - per i quali è prevista l'attribuzione
fiduciaria sono proprio le associazioni di protezione
ambientale.
Presidente Se nessun altro chiede la parola, dichiaro chiusa la
discussione generale.
Ha chiesto la parola l'Assessore all'ambiente, territorio e
trasporti, Riccarand.
Riccarand (VA) Lo scopo di questo disegno di legge è di dare
all'Amministrazione regionale una gamma più vasta di possibilità di
intervento nella gestione delle riserve naturali, che sono delle
realtà puntuali molto piccole ma che, per essere adeguatamente
valorizzate, possono avere la necessità di interventi sia pur
minimi di gestione, per i quali non è opportuno investire
direttamente risorse e personale dell'Amministrazione
regionale.
Del resto, la realtà a livello italiano e a livello europeo, ma
poi dovunque, delle riserve naturali è di una gestione il più
possibile affidata a cooperative, ad associazioni, a realtà
piccole, che sono evidentemente anche quelle più economiche, che
sollecitano anche il volontariato. Qui si è prevista una gamma di
possibilità molto vasta, che va da un rapporto di tipo economico
nel caso dell'impresa ad un rapporto di tipo fiduciario nel caso di
un'associazione, con la quale evidentemente - non avendo questa
scopo di lucro - è possibile prevedere un rapporto fiduciario,
mentre non è possibile prevederlo con un'impresa che ha una
finalità di lucro.
Credo che si tratti di avere una serie di possibilità,
all'interno delle quali poi sia possibile scegliere la soluzione
migliore con la partecipazione degli enti locali, garantendo così
il miglior servizio con il minor costo da parte
dell'Amministrazione.
Presidente Si passa all'esame dell'articolato nel testo
predisposto dalla III Commissione consiliare permanente. Pongo in
votazione l'articolo 1:
Presenti: 29
Votanti e favorevoli: 25
Astenuti: 4 (Lanièce, Marguerettaz, Tibaldi e Viérin M.)
Presidente Pongo in votazione l'articolo 2:
Presenti: 29
Votanti e favorevoli: 25
Astenuti: 4 (Lanièce, Marguerettaz, Tibaldi e Viérin M.)
Presidente Pongo in votazione l'articolo 3:
Presenti: 29
Votanti e favorevoli: 25
Astenuti: 4 (Lanièce, Marguerettaz, Tibaldi e Viérin M.)
Presidente Ha chiesto la parola il Consigliere Marguerettaz per
dichiarazione di voto.
Marguerettaz (PpVA) Ci asterremo dal votare questo disegno di
legge perché sono vere le controdeduzioni che ha portato avanti
l'Assessore Riccarand, più che vere sono ovvie, perché il tema era
proprio il contenuto del mio intervento.
Vale a dire è chiaro che, elencando questi enti e queste
associazioni come potenziali gestori, lo ha confermato l'Assessore
Riccarand ma è normale, si tenterà quanto più di dare la gestione
proprio a queste associazioni, anche perché, come ha testé detto
Riccarand, se ne avrà un vantaggio dal punto di vista economico.
Cioè le associazioni non profit in questo senso, se possiamo
definirle così anche queste che si occupano della tutela
ambientale, costeranno sicuramente meno all'Amministrazione.
Quando dicevo che questo è un problema dibattuto è perché
comunque in questi anni, e l'Assessore Riccarand lo sa bene, anche
in campo ambientale si è mosso un inizio di imprenditoria su questo
tema, che è una cosa di per sé molto positiva soprattutto per lo
sviluppo che questa potrà avere anche nella nostra regione.
Ora, facevo riferimento prima ad un convegno che c'è stato a
Roma su questa materia perché qual è il nocciolo da dibattere e da
discutere, quando parliamo di associazioni messe con la stessa
possibilità di gestione rispetto alle imprese?
É che ci deve essere, così come invocato in quel di Roma, una
Authority che determini una non forte concorrenzialità da parte
delle associazioni nei confronti delle imprese esistenti,
altrimenti tutto il discorso economico messo in piedi nel corso
degli anni di fronte ad una concorrenzialità di tipo anche
volontaristico, come diceva l'Assessore Riccarand, rischia di
essere compromessa.
Se ci rendiamo conto dell'enorme utilità che hanno le imprese
non profit e l'enorme valore che possono avere dal punto di vista
occupazionale in un prossimo futuro, è evidente che però tutta la
materia ha bisogno di essere regolata da una Authority.
Non se la prenda l'Assessore Riccarand, ma se l'Authority in
questo caso è lui, noi ci asteniamo dal votare questo disegno di
legge.
Presidente Pongo in votazione la legge nel suo complesso:
Presenti: 30
Votanti e favorevoli: 26
Astenuti: 4 (Lanièce, Marguerettaz, Tibaldi e Viérin M.)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK