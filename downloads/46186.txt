Consiglio Regionale della Valle d'Aosta - Oggetto del Consiglio n. 2652 del 13 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2652 del 13 luglio 2023 - Resoconto
OGGETTO N. 2652/XVI - Interrogazione: "Definizione dei
beneficiari ricompresi nella misura PNRR M5C2 indirizzata a
sostegno delle persone vulnerabili e degli anziani non
autosufficienti".
Marguerettaz (Presidente) -
Punto n. 44 all'ordine del
giorno. Per la risposta, la parola va all'assessore Marzi.
Marzi (SA) -
I numeri forniti nell'ambito della risposta
all'interpellanza dello scorso 8 giugno si riferiscono agli anziani
non autosufficienti per i quali, nell'ambito del rispetto del
progetto personalizzato di presa in carico elaborato dai servizi
competenti, risulterebbe possibile prevedere l'inserimento in
gruppi appartamento diffusi sul territorio.
L'inserimento avviene quindi mediante il supporto dei servizi
domiciliari e la dotazione di strumentazione tecnologica
innovativa, così come previsto dall'avviso pubblico 1/2022,
approvato con Decreto ministeriale 5 del febbraio 2022, a valere
sulle risorse assegnate nell'ambito del PNRR (Piano Nazionale di
Ripresa e Resilienza), M5C2, linee di intervento 1.1.2, cioè
l'autonomia degli anziani non autosufficienti.
Il progetto, a differenza di quanto viene da lei ipotizzato
nell'iniziativa, in sede di replica all'interpellanza appunto del
giugno 2023, non riguardava la riconversione di microcomunità RSA
(Residenza Sanitaria Assistenziale) esistenti in soluzioni di
co-housing
per anziani, ma la riqualificazione o
ristrutturazione di appartamenti da dotare di tecnologia domotica,
preferibilmente di proprietà pubblica, da adibire a gruppi
appartamento per anziani non autosufficienti, da prendere in carico
attraverso servizi domiciliari.
Necessariamente, pur riguardando persone anziane non
autosufficienti, il
target
della linea di azione oggetto di
queste iniziative concerne persone dotate di un grado di autonomia
residua, che consente di vivere in una situazione parzialmente
autonoma, quindi con
setting
assistenziali molto, ma molto
diversi, rispetto ad una microcomunità, piuttosto che a RSA per
anziani.
Pertanto, i numeri citati nella risposta della citata
interpellanza non si riferiscono ad anziani già ospitati nelle
strutture socio-assistenziali o sanitarie o esclusivamente a
persone anziane non autosufficienti prima di una soluzione
abitativa.
Questi numeri, infatti, si riferiscono a persone anziane non
autosufficienti che non presentano particolari problematiche
sanitarie e sono ancora in possesso di autonomie residue che
permettono loro di condurre una vita autonoma, supportati da
specifici sostegni assistenziali e tecnologici, come appunto era
previsto dalla linea di investimento del PNRR 1.1.2.
È proprio in relazione a questo specifico target che, a seguito
dell'analisi del fabbisogno effettuata con i servizi sociali
competenti e a seguito della mappatura di immobili in disponibilità
dei Comuni, fornita tra l'altro dai medesimi Comuni, che
dall'Amministrazione regionale sono stati individuati il numero
massimo di beneficiari in trenta persone.
È nuovamente da evidenziare come il non raggiungimento del
target obiettivo fissato in cento beneficiari avrebbe determinato
il mancato rimborso, da parte del Ministero del lavoro e delle
politiche sociali, delle spese di ristrutturazione sostenute dai
Comuni coinvolti nelle attività progettuali.
Quindi, indipendentemente dal giusto dibattito che è scaturito
in replica alla scorsa iniziativa, non sapendo ancora quale sarà la
replica dell'iniziativa oggetto del confronto di oggi, siamo a dire
che il numero dei beneficiari individuato per la nostra Regione era
di trenta cittadini, molto distante dal target previsto dai cento
cittadini a livello nazionale.
Il PNRR - e lei e il suo gruppo, come noi e il Consiglio in
generale sappiamo - è un'opportunità seria e non di fatto un
bancomat al quale attingere "a seconda del caso ed un tanto al
chilo", sia per rispetto quindi del PNRR, sia per evitare poi
quelle lunghe difficoltà che danno adito a rispettare i giusti
controlli a posteriori, è assolutamente necessario fare delle
analisi che corrispondano a numeri reali.
I Comuni, in tal senso, con cui abbiamo concordato il tutto -
compreso il fatto di non avere, per fortuna per certi versi, il
numero di anziani di riferimento sufficienti - hanno concordato sul
fatto che non fosse "opportuno" non fare attenzione a questi
numeri, anche per evitare poi a posteriori, come in alcuni casi sta
capitando, sia in un dibattito nazionale che internazionale, che
poi apparentemente il fatto di non trattare con la dovuta
attenzione i beneficiari di alcune linee del PNRR possano
trasformarsi in una serie di rincorse di difficile gestione
soprattutto quando poi dopo, in alcuni casi, si deve addirittura
arrivare a dover restituire i denari perché, di fatto, non si erano
interpretati nella maniera corretta i target previsti dal PNRR
stesso e dalle sue linee.
Nel caso specifico, visto che non abbiamo neanche voluto essere
ascoltati
-
e questo lo posso anche capire perché mi
immagino che a livello nazionale, quando hanno previsto un target
di beneficiari per anziani che mantengono una qualche autonomia
sanitaria di riferimento, il numero minimo di beneficiari di cento
fosse visto come di facile raggiungimento
-
, per una regione
come la nostra, sia per numeri che di fatto anche per altri motivi,
il numero di cento anziani beneficiari di case di accoglienza con
domotica risulta essere invece - e ripeto per la terza volta, per
certi versi per fortuna - un numero allucinante, quindi abbiamo
preferito mantenere un rapporto assolutamente corretto sia con lo
Stato che con la linea del PNRR stesso e questo l'abbiamo fatto
naturalmente d'accordo con i Comuni.
Presidente -
Per la replica, la parola al collega
Manfrin.
Manfrin (LEGA VDA) -
Io ringrazio ovviamente l'Assessore
per l'articolata risposta che, in qualche maniera, ha già cercato
di mettere un po' le mani avanti, se ho ben inteso, perché
l'Assessore sa che ovviamente abbiamo la fortuna di poter dialogare
direttamente con i Ministeri e con i vertici dei Ministeri per
comprendere che cosa accade.
Affinché tutti lo sappiano, noi qui e anche i Valdostani al di
fuori, ricordo che c'era un finanziamento, di cui si è giustamente
detto in maniera burocratese, ma è bene anche evidenziare di cosa
si tratta: un sostegno alle persone vulnerabili e prevenzione
dell'istituzionalizzazione degli anziani non autosufficienti che
assommava ad un totale di 2.460.000 euro. Lo ricordo, siccome si
parla sempre delle ingenti risorse del PNRR.
Questo finanziamento, che veniva dato alla nostra Regione,
avrebbe potuto essere utilizzato per realizzare delle strutture che
potessero prevenire l'istituzionalizzazione delle persone non
autosufficienti, o meglio degli anziani non autosufficienti, ma la
Valle d'Aosta ha rinunciato; tutto questo con grande piacere,
peraltro, delle altre realtà, che ovviamente ne hanno
immediatamente approfittato. Nella sua risposta, la volta scorsa,
quando abbiamo chiesto le motivazioni, lei ci ha detto che c'erano
soltanto trenta anziani non autosufficienti, però, da una rapida
ricerca che ognuno di noi può fare sui dati dell'Istat relativa
agli anziani non autosufficienti, emerge il dato che in Valle
d'Aosta si trovano fra le 700 e le 800 unità di persone non
autosufficienti.
Io immagino che lei giustamente mi farà delle obiezioni dicendo:
"No, però quelli che possono essere coinvolti nel progetto, sono
soltanto questi trenta".
Io non so come abbiate elaborato il numero di 30 ma
-
a
prescindere dal fatto che io ritengo altamente improbabile che di
700-800 anziani non autosufficienti o con difficoltà ad essere
autosufficienti vi siano soltanto trenta persone che hanno la
possibilità di poter essere coinvolte in progetti di questo tipo
-
, al di là di questo, quello che secondo me non si è voluto
guardare è che l'avviso non esclude le persone che sono già
ospitate in strutture. Ed anzi, obiettivo dell'avviso, e prima
ancora della misura che è stata inserita nel PNRR, è quello di
favorire la riconversione e la riqualificazione di strutture
residenziali pubbliche in gruppi di appartamenti autonomi.
È vero anche che l'avviso, questo va detto per beneficio di
inventario, sembra stressare il concetto di prevenzione e quindi
l'idea sarebbe quella di dotare gli appartamenti di strumenti e
servizi tali da evitare in anticipo il ricovero in struttura. Va
anche detto che da nessuna parte viene affermata un'esclusione
degli anziani ospitati in RSA, così come conferma lettura delle FAQ
(
Frequently Asked Questions
) a suo tempo pubblicate, che non
evidenziano risposte del Ministero che escludano progetti che
possano coinvolgere anziani ospitati in strutture. Quindi, noi
possiamo avere una doppia componente di anziani: quelli che sono
autonomi e che possono essere inseriti in strutture per dar loro
l'autosufficienza e altri che sono ospitati in strutture RSA che
sono autosufficienti o potenzialmente autosufficienti con un
supporto e che quindi possono essere coinvolti in questo
progetto.
Ma la cosa più importante è quel limite che lei ha fissato di
100 anziani per progetto; progetto che in realtà non specifica da
nessuna parte che debbano essere 100, e neanche le interlocuzioni
con i Ministeri. E le spiego perché.
Anche qui ci vengono in soccorso, oltre che il testo del
progetto, anche le FAQ, perché l'avviso parla di 125 progetti
finanziabili per 12.500 anziani beneficiari: se uno fa la
divisione, risultano 100 a progetto, ma non c'è scritto
assolutamente che devono essere 100 a progetto. C'è scritto - ed è
specificato nelle FAQ ministeriali - che il numero di 12.500 è da
raggiungere a livello nazionale, il che significa che possono
essere 12.000 ad Abbiategrasso e 500 a Vergate sul Membro, ma non è
obbligatorio che si raggiungano esattamente il numero di 100 per
ogni realtà e per ogni progetto. Quindi si doveva fare rete, si
doveva fare squadra ma si è preferito rinunciare.
Io comprendo il discorso sulle complicazioni, sulle lungaggini e
sulla burocrazia, però il problema è che noi abbiamo una casa
domotica che sta a Saint-Marcel, su cui si sono spesi centinaia e
centinaia di migliaia di euro e che avrebbe dovuto avere cinque
posti, e che ad oggi è ancora inutilizzabile; noi abbiamo 2 milioni
e mezzo di euro di finanziamenti di PNRR e, a discapito di
qualsiasi disposizione contenuta nelle FAQ, si rinuncia a
prescindere.
Ritengo che questa sia una grave privazione per la nostra
regione e soprattutto per quegli anziani - trenta o cento che
siano, poco importa - che avrebbero potuto avere un supporto nella
loro attività e la loro vita quotidiana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK