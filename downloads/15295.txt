Consiglio Regionale della Valle d'Aosta - Oggetto del Consiglio n. 2881 del 10 dicembre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORESTE E TERRITORI MONTANI
Precedente
Successivo
Resoconto integrale del dibattito dell'aula
Oggetto del Consiglio n. 2881 del 10 dicembre 1997 - Resoconto
SEDUTA ANTIMERIDIANA DEL 10 DICEMBRE 1997
OGGETTO N. 2881/X Mancate assunzioni e ritardo nei pagamenti
degli stipendi di operai dei cantieri forestali.
(Interpellanza)
Interpellanza Venuto a conoscenza delle disfunzioni
amministrative occorse ai dipendenti dei cantieri forestali e
riguardanti: la mancata assunzione di persone già dipendenti dei
cantieri forestali da diversi anni; il ritardo nel pagamento degli
stipendi agli operai dei cantieri stessi;
il sottoscritto Consigliere regionale
Interpella
l'Assessore regionale competente per sapere:
1) se gli operai che non sono stati assunti dai cantieri
forestali, pur essendo stati dichiarati parzialmente idonei dalla
commissione medica (ed ai quali il libretto di lavoro è stato
trattenuto a lungo presso l'Assessorato competente) verranno
adeguatamente risarciti;
2) se gli stessi operai nel corso del prossimo anno potranno
essere reinseriti nei cantieri forestali;
3) se l'Assessore è al corrente dei ritardi nel pagamento degli
stipendi, quali sono i motivi di tali ritardi e quali provvedimenti
sono stati presi in merito.
F.to: Chiarello
Presidente Ha chiesto la parola il Consigliere Chiarello.
Chiarello (RC) Probabilmente una parte della domanda è centrata
con l'Assessore in questione, l'altra vorrò sentire la risposta
dell'Assessore per capire se sono di sua competenza i cantieri
interessati al ritardo dei pagamenti o se sono di competenza di un
altro Assessorato.
Ho fatto quest'interpellanza proprio per capire qual è la
volontà dell'Assessorato in merito ai dipendenti forestali. Come
sappiamo, la 626 quest'anno ha preso in castagna gli assessorati
interessati, che probabilmente non si sono fatti trovare pronti per
le visite mediche. Ho qui infatti una visita medica del 22 maggio,
cioè quando gli operai dovrebbero essere assunti da un po' in modo
da poter fare le giornate lavorative che sono necessarie.
Dicevo, vorrei cercare di capire qual era la funzione con cui
erano nati i cantieri forestali. Mi sembra che fossero nati sì per
agire nell'ambiente e per risistemare i boschi e i vari "ru" della
Regione, però dovevano anche rappresentare un'ancora di salvataggio
per certe categorie di dipendenti che non trovavano lavoro nel
privato e quindi si pensava di farli lavorare in questi cantieri,
di salvarli in questa maniera.
Ho fatto questa premessa perché voglio chiedere all'Assessore
cosa succederà d'ora in avanti. Questo signore di cui parlo è stato
visitato il 22 maggio, o meglio la lettera è datata 22 maggio, la
visita è dei primi di giugno, per l'esattezza il 12 giugno: dal 12
giugno fino al 4 agosto questo signore non ha saputo più niente. Il
4 agosto sono pervenuti i risultati in Assessorato. Ma a questo
signore non è stato detto niente fino all'11 settembre, quando gli
hanno comunicato che, sebbene fossero ormai dieci anni che lavorava
in forestale, non lo prendevano più.
La commissione non ha detto che è invalido, leggo quali sono le
risultanze della commissione: "Sulla scorta di quanto è emerso
dall'indagine il collegio medico ritiene il signor...
permanentemente non idoneo a svolgere le mansioni indicate nella
richiesta. Potrebbe essere eventualmente adibito ad attività
semplici e ripetitive, non pericolose per sé o per altri". Ma non è
detto che è invalido e non può fare nessun lavoro. Vorrei capire,
Assessore, se dal prossimo anno tutti quelli che hanno queste
particolarità - e sappiamo che nei cantieri forestali ce ne sono
più di uno - verranno lasciati a casa, e allora, o diamo loro
l'invalidità, oppure?
Penso o pensavo che i cantieri forestali fossero un'ancora di
salvezza, mentre ho sempre pensato che certi muratori e certe
persone capaci dovevano essere lasciati a lavorare nelle imprese
private. Vorrei sapere in merito a questo cosa pensa
l'Assessore.
Ho anche chiesto perché mi sono stati fatti dei rilievi dei
ritardi nei pagamenti. Probabilmente questi ritardi sono stati dati
dall'Assessorato dei lavori pubblici perché anche qui ci sono
diversi cantieri; se sono dell'Assessorato dei lavori pubblici mi
riservo di fare un'interpellanza nei prossimi Consigli perché anche
lì c'è qualcosa che non va.
Presidente Ha chiesto la parola l'Assessore all'agricoltura e
risorse naturali, Vallet.
Vallet (UV) Credo di dover fare qualche piccola premessa.
Intanto rispondo a quanto mi è stato chiesto nell'interpellanza
perché per poter rispondere compiutamente ho bisogno di dati e poi
aggiungo che le fonti di informazione di cui disponiamo io e il
Consigliere Chiarello sono diverse perché devo dire al Consigliere
Chiarello - rispondendo puntualmente a quanto scritto
nell'interpellanza - che sono stupito e anche allibito perché mai
mi è capitato in questa breve esperienza da Assessore o in questo
Consiglio di leggere un'interpellanza basata su dati infondati e
anche su delle falsità, giungendo a delle conclusioni che rischiano
di dare un'immagine perlomeno distorta, se così fosse, dei servizi
dell'Assessorato.
La mia fonte di informazione evidentemente sono i servizi
dell'Assessorato. Ho chiesto conto alla struttura di queste cose in
quanto, se queste cose fossero vere, ci sarebbe qualche problemino.
E allora per venire alle risposte, nella premessa
dell'interpellanza si parla di mancata assunzione di personale già
dipendente nei cantieri forestali da diversi anni, qui la risposta
è: nessun operaio già dipendente dell'Assessorato negli anni scorsi
non è stato assunto in relazione agli esiti delle visite mediche,
nessun operaio viene assunto ed avviato ad un'attività per la quale
non è idoneo. Ci sono stati problemi seri in termini di numeri per
il ricollocamento di persone che, avviate per una certa attività,
sono state dichiarate non idonee per quell'attività, ma non per
altre. Lo sforzo della struttura è stato quello di ricollocare
questi addetti in altre attività compatibili con lo stato medico,
evidentemente certificato dalla visita medica. Tutti sono stati
ricollocati. Abbiamo avuto il problema specifico di due persone che
sono state giudicate non idonee, con la collaborazione della
Soprintendenza ai beni culturali anche a queste due persone abbiamo
trovato collocazione come custodi ai castelli, uno a Fénis e
l'altro a Gressoney. Uno di questi non ha superato il periodo di
prova ed è stato licenziato. Rispetto a questo licenziamento c'è
una vertenza sindacale in corso, non credo che sia competenza
nostra entrare nel merito, ci sarà comunque un esito della
vertenza. Per cui non ho risposte da dare alle domande formulate
perché non esistono i presupposti per fornire queste risposte.
Se il Consigliere Chiarello ha nomi, cognomi, casi specifici da
segnalare, è pregato di farlo per scritto, altrimenti non sono in
grado di fornire risposte. Se non conosco la casistica, se gli
uffici non hanno un elemento certo fornito di nome e cognome su cui
verificare, non mi possono fornire le risposte.
Per quanto riguarda il problema del ritardo del pagamento degli
stipendi, fornirò al Consigliere Chiarello copia dei cedolini,
delle buste paga, dei cantieri della forestazione da maggio a
dicembre dove il Consigliere potrà verificare che gli stipendi sono
stati sempre puntualmente pagati o il 25 o il 26 o il 27 di ogni
mese successivo al mese in questione perché così prevede il
contratto integrativo regionale.
Per quanto riguarda alcune delle affermazioni fatte
nell'illustrazione dell'interpellanza, la 626 ha creato problemi e
ha trovato impreparate le strutture dell'Amministrazione: la 626 ha
sicuramente creato problemi, non li ha creati solo
all'Amministrazione regionale, li ha creati anche
all'Amministrazione regionale.
Ho già detto prima che, per quanto riguarda i cantieri della
forestazione, i cantieri gestiti dall'Assessorato dell'agricoltura,
siamo stati in grado, con uno sforzo notevolissimo di
organizzazione, di trovare occupazione e di ricollocare tutti i
lavoratori che sono stati dichiarati non idonei per le mansioni per
le quali erano stati avviati.
Cosa succederà? Mi auguro che gli esiti delle visite periodiche,
che anche l'anno prossimo verranno fatte per i lavoratori dei
nostri cantieri, non aggravino questa situazione in termini
numerici di personale che non è idoneo per una certa mansione,
perché - e faccio un esempio banale - se in magazzino servono dieci
persone, se ne possono forse utilizzare undici, ma difficilmente se
ne possono utilizzare venti o trenta quindi, se ci sarà una
situazione tale che dal punto di vista organizzativo ci impedisce
di trovare ricollocazione per tutti, credo che ci saranno dei
problemi seri. La risposta che siamo stati in grado di dare nel ?97
è stata che comunque tutti sono stati ricollocati.
Non concordo sull'impostazione che il Consigliere Chiarello
vuole dare ai cantieri forestali; ho già avuto modo di dire in
questo Consiglio più di una volta che sì, è vero, in passato i
cantieri forestali hanno dato una risposta di carattere sociale,
sono stati creati in parte per dare risposte di tipo occupazionale.
Ho già avuto modo di dire che, per quanto riguarda i cantieri della
forestazione, è necessario, a mio modo di vedere, che si vada
sempre più nella direzione di rendere produttivi questi cantieri e
che quindi le maestranze da utilizzare o utilizzate in questi
cantieri siano in grado di corrispondere prestazioni che vadano nel
senso della produttività.
Se risposte di carattere sociale e occupazionale è necessario
dare, un'altra deve essere la strada; in parte l'abbiamo percorsa
quest'anno con l'istituzione dei cantieri di pubblica utilità, ma
non è attraverso i cantieri della forestazione.
Si dà atto che, dalle ore 10,20, presiede il Presidente
Stévenin.
Presidente Ha chiesto la parola il Consigliere Chiarello.
Chiarello (RC) Assessore, forse Lei ha ragione, ne sa più di me
il suo Assessorato, però io le leggo la lettera che voi l'11
settembre avete spedito a questa persona:
"Con la presente si trasmettono il libretto di lavoro - che fra
l'altro era stato trattenuto per due mesi e mezzo o tre
indebitamente, dico io, sì indebitamente perché il libretto di
lavoro di una persona che non è assunta dovrebbe essere all'ufficio
di collocamento -, il tesserino di disoccupazione, lo stato di
famiglia in bollo da lire 20.000 e il tesserino di vaccinazione
antitetanica, in quanto a seguito visita medica collegiale
effettuata il giorno 12 giugno 1997
- sto parlando dell'11 settembre - la S.V. non è risultata
idonea a svolgere le mansioni di operaio comune idraulico
forestale". Non c'è scritto: le troveremo posto da un'altra parte.
Questa è la sintesi che è arrivata tre mesi dopo la visita ad uno
che aveva lavorato per dieci anni nei cantieri forestali. Allora,
le mie sono falsità, però quelle che sono scritte qua non sono
falsità, Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK