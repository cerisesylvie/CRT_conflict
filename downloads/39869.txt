Consiglio Regionale della Valle d'Aosta - Oggetto del Consiglio n. 2884 del 26 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2884 del 26 luglio 2017 - Resoconto
OGGETTO N. 2884/XIV - Interpellanza: "Presentazione alla
Commissione consiliare competente del "Programma strategico di
interventi" di cui alla legge regionale 22/2016".
Rosset (Presidente) -
Punto n. 11 all'ordine del giorno.
Ha chiesto la parola il consigliere Marguerettaz, ne ha
facoltà.
Marguerettaz (UV) -
Questa interpellanza nasce
dall'esigenza di avere un momento di confronto tecnico
professionale su un argomento che riteniamo tutti di estrema
importanza. Abbiamo assistito ultimamente a un festival di
dichiarazioni tra di loro contraddittorie, per dirla in modo
garbato. La gente devo dire che è veramente in imbarazzo. Un giorno
abbiamo una cerimonia in pompa magna in Svizzera, presieduta dal
Presidente della Regione e dall'Assessore ai trasporti, che
presentano i treni bimodali e che hanno parole di apprezzamento nei
confronti di questo prodotto, ma qualche settimana dopo diciamo che
i bimodali sono un grande problema ed è meglio che non vengano
acquisiti. Affermazione stravagante, anche perché - ero presente
io, Marquis e anche Restano - c'era a Zurigo l'assessore di
un'altra Regione, che chiedeva come poter imitare la Valle d'Aosta,
che è stata bravissima a ottenere un finanziamento per acquistare
dei treni.
Ricordo a tutti che acquistare dei treni è perfettamente
coerente, anzi, è un invito che l'Autorità garante della
concorrenza e del mercato ha scritto in una sua comunicazione al
Presidente del Senato, al Presidente della Camera e a tutte le
istituzioni, dicendo che la dotazione di materiale rotabile da
parte delle Regioni - non solo della Valle d'Aosta - è da
considerare il punto di partenza per tutte le gare, perché in caso
contrario noi ci troveremmo continuamente ad alimentare il
monopolio di Trenitalia, perché se il materiale rotabile ce l'ha
quell'azienda, mi spiegate come si possono fare i bandi? L'Autorità
garante lo ha detto proprio pochi mesi fa, nell'occasione in cui
Trenitalia, in modo sibillino, si propone alle Regioni dicendo:
prolungate il contratto di servizio e noi compriamo i treni.
L'Autorità garante interviene e dice: fermi lì, tutto questo non va
bene! E assicura - dice proprio in modo testuale - che bisogna
centralizzare la proprietà del materiale rotabile, in modo che poi
venga noleggiato di volta in volta ai vincitori delle gare. Quindi
dice: strada maestra gare, strada maestra comprare i treni.
Ricordiamo tutti che i treni bimodali, come ha detto giustamente
Marquis a Zurigo, sono dei prodotti che vanno molto bene, che sono
in fase di omologazione e che possono essere utilizzati sia in
presenza che in assenza di elettrificazione.
Però in questi giorni non c'è solo questo imbarazzo, per cui un
giorno inauguriamo con
champagne
e bollicine, ma il giorno
dopo: no, fermi, perché qualcuno - ce l'avevano già detto in
Commissione - è contrario ai bimodali. Non è che noi vogliamo
sempre provocare: qualche collega mi dice che forse sono cattivo
con il mio successore, ma il problema è che non so chi è il mio
successore. Non so se il mio successore è l'assessore o se il mio
successore è La Valle d'Aosta riparte, perché in Commissione chi si
è dimostrato contrario è stato il rappresentante di questo
comitato.
Poi in questi giorni vediamo tutta una serie di dichiarazioni:
RFI pronta a investire 130 milioni di euro. Siccome noi abbiamo
avuto una Commissione il 9 giugno, quindi un mese e mezzo fa, io
sono andato a vedere i documenti che ci sono stati forniti
dall'assessorato: l'accordo quadro di RFI, il protocollo d'intesa,
lo schema dei servizi. Io di questa cifra di 130 milioni di euro
non ho trovato traccia, non c'è nulla! Ci sono delle intenzioni,
quindi scrivere che RFI è pronta a investire con 130 milioni di
euro, io chiedo dove trovi riscontro. C'è scritto che entro novanta
giorni dalla sottoscrizione all'accordo quadro, si dirà come e
quando. Non c'è mezzo impegno, ci sono delle intenzioni in
prospettiva. Non è che si dica che entro due anni o entro quattro
anni ci saranno delle formule contrattuali. Ma io leggo sui
giornali: entro due anni finisce la progettazione, entro quattro
anni finiscono i lavori. Ma dove sono scritte queste cose?
L'unico tempo che è stato dato è su un progetto preliminare
fatto da RFI, dove si dice che l'elettrificazione potrebbe essere
fatta in quattro anni. Ma intanto quel progetto, dove ci sono
questi tempi, è andato al VIA (Valutazione di impatto ambientale),
ci sono tutta una serie di prescrizioni e bisogna cambiare tutta
una serie di cose. Per fare questa attività, bisogna ovviamente
fare dei bandi per i progetti, dei bandi per le gare. Il collega
Gerandin ci ha appena dilettato su tutta una serie di ricorsi e non
ricorsi, Tar e non Tar, commissioni aggiudicatrici. Ma pensate che
per una elettrificazione non ci siano questi problemi? Quindi noi
andiamo verso l'incertezza totale.
Poi ovviamente ci vuole un po' di
appeal
per dare
contenuto alle dichiarazioni: "in un'ora e mezza andiamo a Torino".
Io vado a leggermi il verbale della Commissione del 9 giugno e il
dirigente che segue la questione dell'elettrificazione
Aosta-Torino, dice: "miglioramenti di tempi per la percorrenza
nessuno, perché il problema è ampiamente superato dai treni
bimodali". Come è possibile parlare di in un'ora e mezza, rispetto
alle due ore con l'elettrificazione, quando i tecnici ci dicono che
con l'elettrificazione non c'è
un
minuto - non dieci minuti:
un c'è un minuto - di riduzione dei tempi di percorrenza? Ci sono
stati descritti tutta una serie di miglioramenti, ma sono nel medio
termine: si parla di oltre dieci anni. Quindi noi, in una
situazione di incertezza, facciamo delle dichiarazioni unilaterali,
che ci lasciano veramente perplessi.
Vede, Restano, la mia interpellanza è stata fatta prima di tutte
queste dichiarazioni. Probabilmente è l'interpellanza che ha
generato tali dichiarazioni, ma la mia non era un'intenzione
belligerante. Era per dire: prima o poi i tecnici si vogliono
esprimere? Vogliamo confrontarci con dei dati tecnici e smettere di
fare degli
spot
? È chiaro, Restano, che qua nessuno è
sciocco: io intanto prometto che in un'ora e mezza vado a Torino,
dopo di che se ci andrò o meno, nessuno lo saprà mai, perché tra un
anno si vota e quindi intanto io mi faccio la campagna elettorale,
dicendo che ho promesso di andare in un'ora e mezza a Torino. Ma
che tutti lo sappiano: è una grande presa in giro! Noi con questa
interpellanza vogliamo avere i pareri dei tecnici, vogliamo
confrontarci in Commissione e soprattutto vogliamo evitare - ma lo
diremo dopo - che una Regione che ha avuto la lungimiranza di farsi
finanziare dei treni, perda un'occasione per l'incertezza.
Dalle ore 10:41 assume la presidenza il vicepresidente
Fosson
.
Fosson (Presidente) -
Ha chiesto la parola l'assessore
Restano, ne ha facoltà.
Restano (AC-PNV) -
Devo in parte darle ragione, collega
Marguerettaz, perché quelle dichiarazioni non mi appartengono. Se
lei legge dichiarazioni di altri, come giustamente è riportato sul
giornale, e le attribuisce alla mia persona, commette un errore,
perché io mi rifaccio solamente agli atti che lei ha in mano, e non
ha mai sentito dire cose diverse da parte mia. Su questi temi,
anzi, lascio da sempre e abbondantemente la parola ai tecnici,
perché non ne ho la competenza tecnica. Io devo fare scelte
politiche, come cercherò poi di far emergere in seguito nella
risposta, e le faccio insieme alla maggioranza e anche al
Consiglio.
Per quanto riguarda le risposte specifiche, se "la società Net
Engineering S.p.A. ha già formalizzato dei pareri e dei documenti
in merito al programma strategico di cui alla legge regionale
22/2016 ", la società ha operato conformemente a quanto previsto
dal capitolato tecnico allegato al contratto e ha già predisposto
dei documenti, quali: l'analisi degli studi e dei progetti
esistenti, un'analisi multicriteria, risposte a quesiti posti dalla
Regione. La società ha anche assistito gli uffici regionali nella
stesura della bozza di programma strategico degli interventi, di
cui alla legge regionale n. 22 del 2016, che tuttora è in fase di
valutazione, prima dell'approvazione in Giunta. Le valutazioni
ancora in corso sono legate alle ultime indicazioni pervenute dai
consulenti, da altre strutture regionali e dal comitato La Valle
d'Aosta riparte. Professionisti della società hanno inoltre
partecipato ad alcune riunioni con il comitato, con RFI S.p.A., in
cui sono stati definiti gli allegati all'accordo quadro, che lei
prima ha citato, per l'utilizzo delle capacità di infrastruttura
ferroviaria e il protocollo d'intesa per l'istituzione di un tavolo
tecnico finalizzato alla determinazione degli interventi necessari
allo sviluppo delle linee ferroviarie valdostane - la tratta
ferroviaria Aosta-Torino e la definizione degli interventi da
realizzare sulla linea Aosta-Pré-Saint-Didier, al fine di
consentire la riclassificazione in categoria B2 - atti importanti
che la Regione intende perfezionare e approvare nelle prossime
settimane.
La seconda domanda: se si "intende trasmettere gli elaborati e
le valutazioni degli uffici e dei consulenti alla IV Commissione".
L'intenzione dell'assessorato è di inserire gli elaborati e le
valutazioni degli uffici e dei consulenti come allegati al
programma strategico degli interventi, al fine di fornire uno
strumento di supporto alla lettura e di comprensione del programma.
Qualora però la Commissione lo richieda, ovviamente in un'ottica di
collaborazione, condivisione e trasparenza, potremmo trasmettere
gli elaborati e le valutazioni, affinché vengano esaminati anche
subito in quella sede. Questo sarà fatto anche nei confronti del
gruppo di monitoraggio che è stato costituito per l'attuazione
della legge, anche prima quindi della presentazione del
programma.
La domanda successiva: se si "intende promuovere un incontro con
i vertici di Trenitalia, di RFI e della società Net Engineering in
IV Commissione". Anche in questo caso, se la Commissione lo
ritiene, può farne richiesta e da parte del Governo regionale
ovviamente non c'è nessuna obiezione in proposito.
Per quanto riguarda il quarto punto, se si "ritiene ragionevole
mettere a rischio un finanziamento statale già deliberato con
valutazioni ideologiche e tecnicamente infondate", evidentemente
ritengo che non è ragionevole mettere a rischio dei finanziamenti
già deliberati. Tuttavia è altrettanto ragionevole che il Governo
regionale esamini tutte le possibili opzioni, sulla base degli
obiettivi politici, delle analisi tecniche e anche degli
investimenti già in corso. In quest'ottica anche la scelta in
merito al finanziamento statale, già deliberato dal CIPE, per
l'acquisto di tre ulteriori treni bimodali, verrà effettuata
sicuramente senza posizioni ideologiche, né da una parte, né
dall'altra e nell'esclusivo interesse dei cittadini. Proprio per
fare analisi serie e valutazioni consapevoli e il più possibile
corrette, il Governo regionale intende interloquire con il
Ministero per condividere un programma coerente con le attività
presenti nella legge regionale n. 22 del 2016, che - lo ricordo - è
stata votata all'unanimità da questo Consiglio, valutando le
opzioni che ci sono e i relativi eventuali rischi.
Per concludere, non ci spaventa né pensare alla revisione di
scelte già fatte, se questo avviene nell'interesse dei cittadini,
né proseguire attività avviate da chi ci ha preceduto.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Grazie, Assessore, di avere voluto
prendere le distanze da affermazioni che non ha fatto, per cui non
ha avvalorato delle posizioni che sono, mi creda, incomprensibili.
Se il presidente Marquis o se lei, in uno degli incontri a Roma, di
fronte alle necessità della ferrovia, vi foste trovati il Governo
nazionale che avesse detto "eh, ma la Valle d'Aosta quanti soldi
chiede per i bimodali!", io lo capirei. Ma voi avete messo sul
tavolo un problema che nessuno vi ha sollevato! O meglio, questo
problema ve lo ha sollevato, dal punto di vista ideologico, un
soggetto estraneo a questo Consiglio, che sta facendo una battaglia
di natura politica, per cui si è inventato questo pseudo conflitto
che da nessuna parte è emerso.
I treni bimodali non stanno nel capitolo delle infrastrutture.
Il materiale rotabile - come diceva qualcuno - non c'azzecca nulla,
perché l'elettrificazione e il miglioramento della linea possono
andare avanti tranquillamente. Io ho dei dubbi sul fatto che RFI
abbia delle disponibilità infinite di quattrini, per cui: 130
milioni di euro per l'elettrificazione, sostituzione del rango A
con il rango C, una serie infinita di promesse.
Potremmo ripartire a fare una raccolta di firme: vuoi andare a
Torino in un'ora e mezza? Ma secondo voi, chi non firma? A quel
punto la facciamo noi: ma perché non andiamo a Torino in un'ora?
Perché non andiamo a Courmayeur? La lista dei desideri è infinita.
Salvo poi fare degli atti che invece sono pericolosissimi. Andare a
Roma e dire che intanto rinunciamo a 24 milioni di euro, poi voi ci
promettete... Io vi voglio mettervi davanti alle vostre
responsabilità! Se dovesse accadere una cosa del genere, io tutti i
sacrosanti giorni che vi incontrerò, vi dirò che avete fatto
perdere 24 milioni di euro alla Valle d'Aosta.
Questo ragionamento sui treni bimodali può tranquillamente
andare avanti e non è per niente in contrasto con la legge che
abbiamo approvato, la quale parla di miglioramento delle
infrastrutture e ci trova tutti concordi. Perché mettere in
contrasto le due cose? Io ho avuto modo di parlare, quando ero
ancora assessore, con il direttore di Trenitalia, il quale ha
detto: certo che per una gestione corretta cinque treni bimodali -
ma lo hanno sempre detto - sono scarsi. Se noi abbiamo una flotta
di otto treni, riusciamo a gestire anche le necessità, riusciamo ad
accoppiarli e abbiamo ovviamente una situazione più corretta.
Invece noi andiamo sulla spinta di soggetti che hanno le loro
ragioni: io non discuto e non ho la presunzione di pensare di dire
la verità, mentre gli altri dicono le bugie.
Io raccolgo subito l'invito che ha fatto e chiedo che venga
trasmessa al più presto la documentazione dei dirigenti della NET
Engineering alla presidente della IV Commissione, che ci venga
distribuita subito questa documentazione, in modo tale da avere una
valutazione un po' oggettiva. Qua abbiamo un comitato che un giorno
parla di rifiuti, un giorno parla di aeroporto, un giorno parla di
ferrovia: abbiamo un comitato tuttologo, che sta vegliando sul
Consiglio regionale. Ormai siamo commissariati. Abbiamo questo
comitato che interviene su tutti gli argomenti, con una competenza
che io lascio a voi valutare. Avviamo finalmente un confronto
corretto.
Dalle ore 10:51 assume la presidenza il presidente
Rosset
.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK