Consiglio Regionale della Valle d'Aosta - Oggetto del Consiglio n. 2436 del 8 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2436 del 8 novembre 2016 - Resoconto
OGGETTO N. 2436/XIV - Interpellanza: "Accreditamento e
utilizzo del Registro tumori della Valle d'Aosta".
Rosset (Presidente) -
Punto n. 11 dell'ordine del giorno.
Per l'illustrazione, ha chiesto la parola il collega Bertin, ne ha
facoltà.
Bertin (ALPE) -
Torniamo su un argomento che ritengo
molto importante: quello del Registro tumori per la Valle d'Aosta
istituito nel lontano 2012, ma a tuttora non ancora pienamente
funzionante. Ancora oggi il Registro tumori della nostra Regione
non è ancora accreditato e non compare nel sito dell'Associazione
italiana Registri tumori. È un argomento importante perché può
essere uno strumento che, se bene utilizzato, può dare dei
risultati in una regione dove questo fenomeno è particolarmente
diffuso: si parla di poco meno di 400 decessi all'anno collegati a
fatti tumorali. Ci chiediamo pertanto quali erano le risultanze di
quest'attività nell'ultimo anno, adesso che è passato già un anno
da una precedente iniziativa simile che avevo presentato e che
all'epoca la questione si poteva risolvere rapidamente...
Presidente -
Chiederei all'aula un po' di attenzione e di
silenzio, perché non si riesce a seguire attentamente il
collega.
Bertin (ALPE) -
...i dati devono essere caricati e si
attendeva a breve l'accreditamento, risolvendo quella questione che
riguardava 200.000 persone come base per un'analisi dei dati. Ad un
anno volevamo fare il punto della situazione, perché questo è uno
strumento importante che non va sottovalutato e ormai è troppo
tempo che aspettiamo una sua effettiva messa in funzione.
Presidente -
Ha chiesto la parola l'Assessore Laurent
Viérin, ne ha facoltà.
Viérin L. (UVP) -
Concordo con il collega sul fatto che
bisogna arrivare ad una definizione di questa questione, che è
basilare nelle finalità e negli obiettivi che ci siamo dati e che
esistono in questo quadro più generale. Ho cercato di ricostruire
anch'io la vicenda, collega, per capire come si era evoluta e come
si è evoluta. Le dirò che dopo l'adozione della delibera del 2012,
che citate e che formulava questo Registro dei tumori, l'avvio e i
passi successivi sono stati la convenzione tra l'azienda ed un ente
esterno individuato nella Fondazione Istituto nazionale dei tumori
di Milano, avvenuta nel 2013, che ha comportato nel concreto
l'adozione di un sistema informatico molto rilevante di nuova
concezione per la gestione di un registro di patologie oncologiche
caratterizzato da alcuni elementi tra i quali l'alto livello di
automazione, l'elevata qualità dei dati prodotti e soprattutto
perfettamente comparabili ai tradizionali registri manuali con una
relativa semplicità di utilizzo. Ad oggi gli operatori dell'azienda
che hanno posto in essere le seguenti attività hanno riassunto in
questa nota la parte che è stata realizzata e quella che è in
evoluzione: "l'inserimento dei dati provenienti annualmente dalle
fonti citate per il recupero dei dati storici, l'elaborazione
epidemiologica dei dati ottenuti e i controlli di completezza e
qualità al fine dell'istanza di accreditamento istituzionale", che
è propedeutica a quel passaggio che lei cita.
Per quanto riguarda la prima domanda sulle risultanze,
aggiungerei che attualmente i dati del periodo 2007-2012 sono stati
completati, verificati utilizzando i
software
messi a
disposizione dalle agenzie nazionali e internazionali di
riferimento e trasmessi per l'ottenimento dell'accreditamento
istituzionale.
Per quanto riguarda la seconda domanda: "se e quando il Registro
dei tumori valdostano sarà accreditato..." e comparirà in questo
sito che lei citava, oggi come Registro tumori siamo membri di
alcuni enti e istituti, di cui magari, se interessa, le fornirò non
tanto le sigle quanto le finalità e perché questi sono importanti
nel sistema internazionale dei Registri tumori. Per quanto riguarda
la fase più importante, è stata formalmente inviata la
presentazione del registro ai nuovi responsabili nel mese di aprile
dall'Associazione italiana Registri tumori e contestualmente anche
la richiesta di accreditamento, che era propedeutica a quel
completamento dei controlli, quindi l'istanza è stata inviata per
il 2007-2012 e una risposta è prevista entro 90 giorni. A seguito
quindi della trasmissione all'inizio dell'autunno di questa
richiesta formale, ci sono 90 giorni per ottenere una risposta.
Accogliamo quindi, collega, la sua sollecitazione per monitorare la
questione in modo che ci sia questo accreditamento.
Per quanto riguarda la terza domanda: "gli intendimenti del
Governo in merito all'accreditamento e all'utilizzo di questo
fondamentale strumento...", diciamo che, nell'attesa del
completamento della procedura di accreditamento, come Assessorato
abbiamo predisposto, in collaborazione con i referenti di questo
registro parte azienda dei tumori, un documento riguardante il
regolamento per il funzionamento di questo Registro tumori, che poi
è la parte importante e successiva a questo accreditamento, che
contiene in allegato un disciplinare tecnico molto importante ed è
fondamentale per il lavoro successivo. È quindi un documento che
deve anche salvaguardare tutta la parte di
privacy
dei dati
sensibili, che è stato anche trasmesso alla parte del Garante della
privacy, per richiedere un aiuto per come procedere. Il lavoro del
Registro tumori, a prescindere comunque dalla data
dell'accreditamento, proseguirà in quanto strumento fondamentale
per la programmazione politica e per la pianificazione
dell'attività socio-sanitaria. Nel 2017 quindi saranno inseriti ed
elaborati i dati relativi al periodo successivo (2013 e 2014), che
erano rimasti indietro, e nel primo semestre 2017 è prevista
l'elaborazione di un
report
dove saranno presentati i primi
risultati dell'attività del registro, quindi siamo a disposizione
anche per, al di là delle iniziative in Consiglio, eventualmente
aggiornare i colleghi sull'evolversi della situazione.
Presidente -
Per la replica, chiede la parola il collega
Bertin, ne ha facoltà.
Bertin (ALPE) -
Questa è una vicenda che ha preso avvio
diverso tempo fa, oggi è stata rifatta la storia che conoscevamo,
questo è un ripasso importante, ma quello che ci premeva era capire
in che tempi si risolveva questo problema. È importante avere un
Registro tumori in Valle d'Aosta, un registro accreditato presso le
associazioni che studiano questi aspetti, anche dal punto di vista
generale per gli studi epidemiologici e per prevenire il
diffondersi di queste malattie. La Valle d'Aosta è una regione che
ha dei dati preoccupanti: poco meno di 400 persone all'anno muoiono
per cause legate a questa malattia. È importante farlo e farlo in
fretta questo Registro tumori. La situazione sostanzialmente è
rimasta quella dell'anno scorso, il caricamento dati non è ancora
completato e siamo in attesa di questo accredito. Sono anni che
siamo in questa situazione oramai, è necessario accelerare anche
perché si tratta di uno strumento importante di prevenzione per
mirare le attività della Regione in questo senso. È uno strumento
di conoscenza e di informazione anche verso la cittadinanza. È
essenziale che questo vada fatto in tempi brevissimi. Siamo in
ritardo e vedo che l'accelerazione richiesta anche tempo fa per
sollecitare una rapida conclusione della questione non ha avuto un
grande effetto. Sostanzialmente la situazione è rimasta non dico
quella dell'anno scorso ma poco è cambiato rispetto alla precedente
iniziativa. È necessario accelerare e dare una priorità a questo
dossier. Come detto, quello dei tumori è un problema grave in Valle
d'Aosta e bisogna al più presto avere questo ed altri strumenti che
possano servire a contrastare, a prevenire e a conoscere questo
fenomeno sul nostro territorio. Sollecito ancora una volta a non
sottovalutare la questione e a fare al più presto quello che deve
essere fatto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK