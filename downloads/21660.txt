Consiglio Regionale della Valle d'Aosta - Oggetto del Consiglio n. 1393 del 13 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1393 del 13 luglio 2005 - Resoconto
OGGETTO N. 1393/XII - Presenza di manodopera clandestina in
un'azienda valdostana. (Interpellanza)
Interpellanza
Appreso dagli organi di informazione che recentemente è stata
riscontrata la presenza di oltre cento operai clandestini impiegati
in una ditta appaltatrice della manutenzione presso l'azienda Cogne
Acciai Speciali di Aosta;
Appreso che le condizioni di lavoro e il trattamento
salariale di tali operai non rispetterebbero le norme
contrattuali;
Ritenuto che tali episodi di illegalità siano lesivi della
dignità di chi lavora ma anche dannosi per la stessa economia in
quanto determinano fenomeni di concorrenza sleale fra
imprenditori;
Ricordato che un episodio analogo di sfruttamento della
manodopera clandestina si era verificato già nel settembre 2004,
sempre presso la stessa azienda e sempre a carico della stessa
ditta appaltatrice;
i sottoscritti Consiglieri regionali
Interpellano
l'Assessore competente per sapere:
1) se, e come, gli uffici competenti hanno seguito il caso di
clandestini scoperto presso la Cogne Acciai Speciali nell'autunno
scorso ed eventualmente attivato adeguati strumenti di
monitoraggio;
2) come viene valutato tale episodio e il fatto che si sia
ripetuto nell'arco di pochi mesi;
3) se, e come, intende, intervenire presso la CAS per capire
le cause di tali episodi, anche al fine di prevenirne la
ricomparsa;
4) se, e come, intende portare il tema del "lavoro nero" in
ambito Confindustria, o del Patto dello Sviluppo per valutarne
l'impatto sull'economia regionale e per individuare linee condivise
di azione.
F.to: Squarzino Secondina - Curtaz - Riccarand
Président - La parole à la Conseillère Squarzino Secondina.
Squarzino (Arc-VA) - Solo brevemente. È chiaro che qui parliamo
di un fatto avvenuto circa 2 mesi fa, quindi sembrerebbe non più
attuale. Non è tanto il fatto in sé, che ormai è avvenuto e si è
esaurito, fra l'altro 2 volte è avvenuto (a settembre 2004 e maggio
2005), quanto ci interessa capire cosa gli uffici competenti hanno
fatto o pensano di fare, come hanno seguito la vicenda, soprattutto
se c'è la volontà politica di intervenire, non solo presso la
"CAS", per evitare che succedano altri episodi del genere, ma
soprattutto per affrontare in modo più generale all'interno del
"Patto per lo Sviluppo" la questione del "lavoro nero".
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Condividendo quanto detto dalla collega
Squarzino, relativamente al fatto che è necessario intervenire
rispetto alle forme di lavoro irregolare o - ancora peggio
-clandestino, va altrettanto detto che gli interventi a
disposizione dell'Amministrazione regionale, non avendo la Regione
competenza in materia di ispettorato del lavoro, sono interventi
che possono orientarsi sul piano della formazione, della
sensibilizzazione rispetto a questo tema.
Nell'interpellanza ci si riferisce a un problema collegato ad
un'azienda appaltatrice della "Cogne", la "Milano Industrie", che
aveva iniziato la collaborazione con la "CAS" nel 2002; nel
settembre 2004 la Questura di Aosta ha proceduto ad un'indagine che
ha portato alla rilevazione di 49 posizioni irregolari così
ripartite: 36 Bosniaci, 8 Ungheresi, 3 Rumeni e 2 Senegalesi. Sulla
base dell'indagine che è stata avviata dalla Procura di Aosta
insieme all'Ispettorato del lavoro, si è appurato che i casi di
lavoro irregolare non erano limitate a 49 posizioni, bensì a 150.
Si è proceduto, da parte degli organi competenti, al recupero dei
contributi previdenziali e alla comminazione delle sanzioni che
sono previste dalle norme di legge.
Le indagini hanno però appurato che le modalità utilizzate dalla
"Milano industrie" erano difficilmente verificabili ed
evidenziabili dalla "CAS", in quanto l'accreditamento dei
lavoratori e la fornitura dei "badges" di accesso all'azienda è
avvenuta dietro presentazione di documenti falsificati, fotocopie
di falsi permessi di soggiorno e libri matricola falsificati; tanto
che c'è stato anche un intervento delle organizzazioni sindacali e
un comunicato congiunto fra le organizzazioni sindacali e "CAS",
dove veniva evidenziato come, da una parte, l'azienda dimostrava la
propria volontà di intensificare i controlli, ma, dall'altra, come
l'azienda fosse parte offesa in quanto la presentazione di
documenti falsificati non consentiva all'azienda di conoscere quale
fosse la reale dimensione del problema.
Per quanto riguarda il secondo quesito, l'episodio ha portato a
rilevare che il numero dei lavoratori irregolari in questa azienda
aveva una dimensione (si ipotizza 150) che andava al di là del
numero dei dipendenti che erano occupati per un determinato periodo
in uno stabilimento.
In merito alla terza questione, il comunicato congiunto
organizzazioni sindacali e "Cogne" si pone l'obiettivo di
affrontare questo problema. Va detto che i controlli che vengono
fatti dallo stabilimento nei confronti delle ditte appaltatrici
sono molto accurati, nel senso che la "Cogne" chiede, per ogni
lavoratore dell'azienda appaltatrice, le posizioni assicurative sia
INPS che INAIL, la fotocopia del libro matricola, la fotocopia di
un documento di riconoscimento per ciascun dipendente, il permesso
di soggiorno per gli extracomunitari in originale, una copia del
certificato di assunzione presso l'Ufficio di collocamento. È
chiaro che nel momento in cui vengono presentati dei documenti
falsificati, diventa difficile intervenire... di qui, l'importanza
dell'intervento della Magistratura.
Come si intende portare il tema del "lavoro nero" in ambito
"Confindustria", o del "Patto dello Sviluppo"? Credo che per i
rapporti che abbiamo con "Confindustria" e le organizzazioni
sindacali su questo c'è il massimo di attenzione, anche perché gli
imprenditori ritengono che utilizzare queste forme di lavoro
irregolare rappresenti una forma di concorrenza sleale fra imprese,
oltre a rappresentare un intervento molto pesante a fronte del
rispetto del diritto dei lavoratori.
Gli interventi specifici che sono stati avviati
dall'Amministrazione regionale sono contenuti nel piano di politica
del lavoro che prevede iniziative di formazione e di
sensibilizzazione, che vanno nella direzione di creare condizioni
per lo sviluppo di un mercato del lavoro dove siano salvaguardati i
diritti dei lavoratori, così come vengono promosse delle iniziative
per la responsabilità sociale dell'impresa, per interventi volti a
salvaguardare le normative sulla sicurezza del lavoro.
Per quanto riguarda nello specifico il "lavoro nero" esistono
due strutture: presso l'INPS opera l'Osservatorio sul lavoro nero,
ed è operante in Valle anche il "Comitato regionale per l'emersione
del lavoro irregolare", previsto dalla "legge Tremonti". Sono degli
strumenti utili, ci rendiamo conto che contrastare questo tipo di
problema necessita un ulteriore intervento e l'utilizzazione di
ulteriori energie. Ribadisco la volontà di questa Amministrazione
di fare in modo che ci sia il massimo controllo per evitare il
ripetersi di fenomeni di questo genere, deprecabili ed
inaccettabili.
Président - La parole à la Conseillère Squarzino Secondina.
Squarzino (Arc-VA) - Capisco che le imprese si difendano dicendo
che non avevano strumenti per controllare o che tutto era regolare
dal loro punto di vista... è chiaro, trattandosi di documenti falsi
non potevano sapere se questi erano irregolari oppure no! C'è un
problema, però, legato alla questione dei subappalti. Le industrie
- che, come lei dice, sono contro il "lavoro nero", cosa che non
metto in dubbio -, di fatto applicano nella pratica quotidiana
comportamenti che facilitano il "lavoro nero", ricorrendo
continuamente ad appalti e subappalti e ogni subappalto viene dato
a sua volta in subappalto a ditte che consentono alla ditta
appaltatrice un guadagno ulteriore. Sono quindi continue offerte
che tendono a diminuire il costo del lavoro. Inoltre, a me sembra
strano che non ci sia un'attenzione da parte dell'Ispettorato del
lavoro e che la Regione non si faccia promotrice di iniziative,
affinché ci sia un'attenzione focalizzata su certi temi.
Sappiamo che queste ditte propongono orari di 8-10-16 ore
consecutive; sappiamo che le condizioni di lavoro non sono
rispettose dei contratti e delle regole che la contrattazione dà.
Allora posso capire che le aziende cerchino di giustificarsi, posso
capire che il Governo dica non è compito nostro, noi facciamo il
nostro lavoro, ma credo che ci sia un'attività di vigilanza e di
sollecitazione nei confronti di quelli che devono monitorare le
condizioni di lavoro che la Giunta deve fare, altrimenti si aspetta
che sia la Magistratura ad intervenire! Se questa è una linea
politica che la Giunta vuole continuare ad adottare, ne prendiamo
atto, ma non credo che sia questo...
(interruzione dell'Assessore Ferraris, fuori
microfono)
... c'è una possibilità di sollecitare quelli che devono
controllare la durata dei contratti, non è possibile che non si
chieda conto rispetto a queste cose, che non ci sia un'attenzione
su questi temi e che non si sollecitino questi enti a rendersi
conto e ad indagare su queste situazioni... altrimenti non accetto
un atteggiamento che dice che noi non possiamo far niente! Io non
credo questo, assolutamente, e credo che un approfondimento di
questi temi con i datori di lavoro per vedere insieme come
risolvere la questione possa essere assolutamente utile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK