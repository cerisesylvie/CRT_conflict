Consiglio Regionale della Valle d'Aosta - Oggetto del Consiglio n. 2830 del 21 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2830 del 21 giugno 2007 - Resoconto
OGGETTO N. 2830/XII - Spostamenti di reparti nell'ambito
delle strutture ospedaliere della regione. (Interpellanza)
Interpellanza
Avendo appreso che sarebbero stati decisi alcuni spostamenti
sia dall'ospedale Beauregard a quello di Viale Ginevra sia di
reparti all'interno dello stesso stabile dell'ex
Mauriziano;
Appurato che, se ciò fosse vero, si assisterebbe allo
spostamento di ben quattro reparti (Otorinolaringoiatria, Geriatria
Acuti, Pneumologia, Nefrologia), alla sottrazione di sei posti
letto al reparto di Oncologia (definito dallo stesso Assessore,
nella seduta del 6 giugno u.s., come "... un reparto che è un
lusso... sono tutte camerette a 2 letti col bagno, con l'apparato
di aspirazione, ecc.") e al trasferimento di 6 posti letto
nell'Hospice da attivare presso l'APS "G. B. Festaz" di
Aosta;
Constatato che, secondo quanto riportato dalla DG. n. 1507
del 1° giugno 2007, i sei posti di Hospice sono attivati in una
struttura residenziale che non si configura come struttura
residenziale per le cure palliative;
Appreso inoltre che l'attivazione dell'Hospice presso l'APS
G.B. Festaz, comporta la sottrazione di posti letto previsti per
l'assistenza socio-residenziale per le persone anziane;
Visto che tali spostamenti, se risultassero veri,
comporterebbero uno stravolgimento della programmazione
sanitaria;
i sottoscritti Consiglieri regionali
Interpellano
l'Assessore competente per sapere:
1) se corrispondono al vero le informazioni sopra riportate,
quali sono le motivazioni di tali spostamenti e in quale
programmazione si inseriscono;
2) se i reparti trasferiti troveranno nella nuova
collocazione le stesse condizioni strumentali e/o alberghiere,
oltre che di assistenza infermieristica, richieste dalla
specificità degli utenti dei singoli reparti o se sarà necessario
procedere a modifiche e a lavori di ristrutturazione e, in questo
caso, con quali costi;
3) quale ambiente si predispone a malati terminali
nell'Hospice al G.B. Festaz e a quale modello di Hospice si fa
riferimento;
4) se si sono sentiti gli operatori interessati da questi
spostamenti, quali le osservazioni fatte e se, alla luce di
eventuali criticità emerse, si intende rivedere tali
spostamenti.
F.to: Squarzino Secondina - Venturella
Presidente
- La parola alla Consigliera Squarzino
Secondina.
Squarzino (Arc-VA)
- Noi abbiamo presentato questa
iniziativa sollecitati da più persone, anche incontrate per strada,
conoscenti che ci chiedono se sappiamo cosa sta succedendo in
questo momento in Ospedale: c'è un trasferimento di reparti da una
parte all'altra senza che si capisca la logica di tale movimento.
Volevamo capire se queste informazioni che ci hanno fornito alcuni
cittadini e alcune cittadine corrispondono al vero. Cosa ci hanno
detto? Ci hanno detto che assistiamo allo spostamento di ben 4
reparti: c'è un Reparto di Otorinolaringoiatria che è al Beauregard
e che dal Beauregard viene in Viale Ginevra, primo spostamento;
secondo spostamento: è chiaro che, se viene in Viale Ginevra, deve
andare qualche letto in qualche reparto, allora lo si mette nel
Reparto di Geriatria acuti...
(interruzione del Consigliere Vicquéry, fuori
microfono)
... andremo insieme nel Reparto Geriatria acuti, vedrà... allora
primo spostamento, dal Beauregard a Viale Ginevra, otorino. Dal
Reparto Geriatria acuti poi questi ammalati vengono presi e portati
in un altro reparto, non so se è Pneumologia, non so bene dove
vanno a finire questi. A tale punto abbiamo Pneumologia e anche
l'altro Reparto di Nefrologia, dove vanno a finire i pazienti di
Geriatria acuti. Pneumologia viene messa nella Palazzina degli
infetti, Nefrologia viene messa dove c'è Oncologia. Può darsi che
non sia vero questo, può darsi che tali trasferimenti non siano
quelli che mi hanno indicato, spero che non sia così, ossia che i
reparti non siano considerati delle pedine, per cui dal Beauregard
a Geriatria acuti, da Geriatria acuti a Pneumologia e Nefrologia,
da qui li sposto a Pneumologia e al Reparto infettivi e poi da
Nefrologia li sposto in Oncologia: questo per dire quali sono i
trasferimenti. Vi è poi un ultimo trasferimento, perché, nel
momento in cui gli ammalati di Nefrologia sono messi nel Reparto di
Oncologia, visto che i letti non aumentano, ma vengono occupati
alcuni letti, alcuni ammalati del Reparto di Oncologia vengono qui
cancellati e viene aperto l'"Hospice" di 6 posti letto presso "G.
B. Festaz".
Io sto raccontando dei trasferimenti e chiedo: primo, se sono
vere queste informazioni, come mai ci sono tali spostamenti, in
quale programmazione si inseriscono, perché credo che spostare un
reparto da un luogo all'altro, mettere insieme, oppure scindere
delle "équipes" infermieristiche che hanno già acquisito
un'esperienza di lavoro comune debba rispondere a una
programmazione molto più ampia. Ancora: qui si spostano non delle
pedine, ma si spostano dei reparti, ossia un insieme di ammalati
con la propria "équipe" di assistenza infermieristica, che non è
indifferente mettere in un posto o nell'altro, perché non è
indifferente se l'ammalato avrà ancora o non avrà più quella
assistenza infermieristica che fino ad allora aveva avuto. Ci
chiediamo anche dal punto di vista alberghiero se effettivamente
tutto è a posto. Ricordo che, quando Geriatria acuti è stata
trasferita dal Beauregard a Viale Ginevra, si sono dovuti fare una
serie di interventi nelle camere da letto, per i bagni e tutto
quanto. La domanda allora è se per esempio il Reparto di Geriatria
acuti, che viene spostato in quel di Pneumologia e Nefrologia, avrà
dal punto di vista alberghiero, nei bagni l'attrezzatura necessaria
per fare tutte le cose che in Geriatria acuta vengono fatte e non
vengono fatte in Medicina o in altri reparti. Ancora: sappiamo che
una serie di ammalati hanno bisogno di particolari attrezzature;
vorremmo capire se nel nuovo reparto dove vanno gli ammalati
avranno tutta quella strumentazione garantita finora nel reparto in
cui sono e poi se dovranno essere modificati i costi...
Abbiamo poi l'ultimo spostamento: l'"Hospice". Credo che
sull'"Hospice" si siano scritti fiumi di parole, si sono stesi
diversi progetti, la stessa Val d'Aosta ha chiesto al Ministero
della sanità dei fondi per fare un "Hospice" e trasformare una
parte delle strutture attualmente ospedaliere in "Hospice", in
strutture che chiedono delle cure palliative. L'"Hospice" dovrebbe
essere il momento in cui i malati terminali vengono accolti in modo
tale che la speranza non venga uccisa, in modo tale che la vita sia
possibile, in modo tale che si accompagni la persona con la qualità
di vita umana nell'ultima fase della sua vita con una malattia
terminale, che tutti sappiamo cosa significa dal punto di vista non
solo fisico, ma psicologico per l'ammalato e i familiari.
Volevamo poi sapere tutti questi spostamenti da chi sono stati
decisi, chi è stato interpellato, chi ha espresso il proprio
parere, le proprie osservazioni, se sono emerse criticità; magari
va tutto bene, magari sono critiche solo le poche - o le tante -
persone che ho incontrato. Se sono emerse delle criticità, se si
intende rivedere questa programmazione per consentire tutta una
serie di modalità di lavoro, di cure e di assistenza, a cui gli
ammalati - qualunque sia il loro stato - hanno diritto.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Collega Squarzino, cercherò ancora, per
rispetto verso il suo ruolo, di dialogare e di spiegare, perché lei
ha il diritto di sapere, mi permetto solo di dire che la qualità
dei servizi non sta a cuore solo a lei, che queste non siano pedine
non lo sa solo lei, ma lo sanno tutti! E che questa decisione sia
stata ampiamente condivisa da tutti, compresi i sindacati, quelle
persone che lei ha incontrato lo sanno benissimo, perché sono state
fatte molte riunioni. Lo so chi sono queste persone, perché hanno
scritto anche a noi; mi piacerebbe però che lei confrontasse
l'ipotesi di queste persone con tutte le altre persone che hanno
condiviso e scelto tali spostamenti e tali modifiche: questa
sarebbe una questione di rispetto che chiediamo anche nei nostri
confronti, perché non siamo degli avventurieri che prendono i
malati, li spostano e li buttano in un angolo! Se crede di essere
solo lei ad avere a cuore la salute e il bene dei malati
valdostani, questo è demagogico ed è mancanza di rispetto nei
nostri confronti!
Sono stupito di quanto mi chiede oggi, perché 15 giorni fa,
quando lei parlava degli ospedali nuovi, una delle cose che ha
sostenuto con maggior forza è stata la necessità di flessibilità.
Lei diceva che gli ospedali moderni devono essere flessibili e
aggiungeva giustamente il collega Sandri che dobbiamo pensare a
delle strutture che possano essere aperte a più esigenze e a più
strutture. Si ricorda che ha parlato a lungo di flessibilità? Il
Ministro Turco parla di una nuova "governance" e questo mi trova
perfettamente d'accordo, però non si può dire 15 giorni prima che
bisogna essere flessibili e 15 giorni dopo "stracciarsi le vesti",
perché abbiamo cercato di mettere in opera tale flessibilità. Sa
qual è il grande problema della flessibilità da noi? Lo sa? È che
ci sono delle non flessibilità culturali e mentali di certi medici,
infermieri o primari, che, quando hanno scritto: "fuori 18 posti
letto", devono essere 18 posti letto, anche se il 40% di questi
posti letto è vuoto! Non possiamo andare avanti se non accettiamo
questa flessibilità, che è una flessibilità ragionata, ma che è
stata proposta da lei, dal Consigliere Sandri ed è proposta dal
Ministro Turco, ed è estremamente condivisa!
Il Consigliere Sandri prima parlava di inefficienza del
pubblico, ha ancora ragione: se non interveniamo su queste
inefficienze, il nostro pubblico - a cui crediamo molto - non ce la
farà!
Vi era un'altra esigenza alla base di tali azioni estremamente
condivise: la necessità di mantenere una qualità. Se analizza il
nostro servizio sanitario, potrà verificare che eroga una qualità
che nessun altro servizio dà. Un'infermiera ogni 10 malati rispetto
al Piemonte che ne dà 1 ogni 15, o 1 ogni 20, ma proprio per questo
in periodo di ferie, in cui non possiamo lasciare dei reparti vuoti
al 40%, questo è spreco, non è qualità per i malati lasciare posti
vuoti, non si può mantenere una qualità di 1 a 10 se non
riorganizziamo con una logica. È stato deciso di riorganizzare, la
decisione è stata di tecnici e non politica, perché, di fronte alle
restrizioni di bilancio e di fronte a degli sprechi, bisognerà
agire mantenendo soprattutto la dignità del malato. Prime
motivazioni: portare l'Otorinolaringoiatria in Viale Ginevra, e
dico anche una cosa, che questi cambiamenti - che la volta scorsa
diceva essere giusti, perché bisogna essere flessibili e che questa
volta contrasta per motivi ideologici - hanno una logica nel
sistema sanitario e le faccio 2 esempi: 2 anni fa si operavano 40
cancri del polmone, 40 pneumectomie, adesso se ne fanno 1 o 2
all'anno, perché con le nuove tecniche si è visto come con piccole
metastasi non conviene operare, ma conviene curare in altro modo;
HIV, qui abbiamo 1 o 2 ricoveri all'anno, cosa teniamo: 4 letti
liberi e 3 infermieri a non far niente? Questo è qualità e rispetto
del malato e della professionalità?
L'"équipe" di infermieri... cerchiamo di essere onesti qui,
Signora mia! Esistono 2 tipi di specializzazioni di laureati in
Scienze infermieristiche: la rianimazione e la pediatria, per il
resto non è previsto che il laureato in Scienze infermieristiche
lavori in un reparto, piuttosto che nell'altro. La professionalità
di questi infermieri necessita - e molti lo richiedono - un
cambiamento di reparto per acquisire maggiore professionalità. Il
sistema anglosassone ci dice che ogni 2 anni bisogna cambiare gli
infermieri dalla loro sede, perché alcune volte si crea nel reparto
un sistema di amicizia o inimicizia che non è sempre positivo e
allora ogni 2 anni gli Anglosassoni comunque rivedono le cose per
aumentare la professionalità. Noti una cosa: l'infermiere sul
territorio, il laureato in Scienze infermieristiche che si trova
sul territorio e che svolge una funzione preziosissima, vede il
malato oncologico, vede il malato con piaghe, vede il malato
chirurgico, non può avere una specializzazione, non è prevista dal
regolamento. Saranno aiutati nei primi giorni, ma il laureato in
Scienze infermieristiche deve avere una professionalità ampia,
altrimenti siamo noi a sminuirne la qualità.
L'Otorinolaringoiatria era la prima esigenza, doveva essere
portato giù perché sono state ristrutturate le sale operatorie,
perché l'arrivo del prof. Canzi - non era prevedibile -, ha fatto
passare l'utenza dell'Otorinolaringoiatria da 10 a 50, ha bisogno
di una rianimazione e di servizi che al Beauregard non ci sono; per
la dignità dei malati che venivano operati relativamente
all'Otorino era necessario riportarli in Viale Ginevra.
Malattie infettive: questo reparto nel 2006 ha avuto una
percentuale di occupazione dei posti letto del 60%, perché sono
bravi! I malati di polmonite, invece di stare 10 giorni in reparto,
stanno 2 giorni, poi sono visti in ambulatorio; il 40% di media dei
letti erano vuoti con lo stesso organico di personale: questo vuol
dire quella flessibilità che lei ha auspicato l'altra volta e che
elimina degli sprechi. Negli ultimi 5 anni il 90% delle patologie
trattate in malattie infettive erano patologie polmonari, per cui
ecco perché la Pneumologia si trasferisce lì. Pneumologia che va a
stare molto meglio, perché sono tutte camerette a 2 letti, mentre
dove stavano prima non lo era.
Le lamentele sono venute dall'U.B. di Oncologia, è vero. Lei sa
che l'Oncologia è in una fase di passaggio, perché il vecchio
Primario aveva un'ipotesi; quelli che vi sono adesso e che non
hanno voluto fare il concorso da primari sanno come riorganizzare
tutto il reparto ma, quando c'è stato da prendersi la
responsabilità come primari, non l'hanno presa e allora è venuto un
Primario da fuori, che sta prendendo servizio in questi giorni, e
ci darà le sue indicazioni anche sull'occupazione e sulla
flessibilità. Se lei va a vedere il "Libro bianco dell'Oncologia",
che è il regolamento dell'Oncologia, vedrà che per 100mila abitanti
c'è bisogno di 9-12 posti letto, noi ne avevamo 18 nonostante che
sia aumentata l'ADI, siano aumentate le cure palliative e ci sono 8
oncologici, invece di 4 come è scritto. Come le avevo detto
precedentemente, è un reparto molto bello, ma è sovradimensionato.
Cosa chiedeva l'Oncologia? L'Oncologia chiedeva di togliere dal
servizio di ricovero i malati terminali. L'"Hospice", verso cui
abbiamo un'attenzione particolare, perché l'"Hospice" è partito
nella ristrutturazione, l'"Hospice" ha avuto un periodo di
progettazione lungo come sono le pratiche, però incominciano nel
mese di agosto-settembre la costruzione dell'"Hospice". Noi per il
mese di maggio avremo l'"Hospice" al Beauregard, "Hospice" per 8
posti, però tutti i malati e le famiglie dei malati ci chiedevano
di allontanare la loro degenza dal Reparto per acuti di Oncologia,
perché lì ci sono i malati che fanno le cure, ci sono i malati
terminali e tutti ci chiedevano di portare in altra sede questi
malati.
Mi scusi, ma l'acuto dell'Oncologia non è l'"Hospice", i malati
terminali lì non stanno bene! Erano malati che dovevano andare a
casa, che dovevano essere seguiti dalle cure palliative, ma che non
potevano farlo per situazioni sociali. Fra 6 mesi avremo
l'"Hospice" con tutte le garanzie e le strutture al Beauregard, nel
frattempo abbiamo pensato di portarlo provvisoriamente nella RSA di
Via Festaz, che sta andando benissimo. Tutti i malati che prima non
volevano andare dalla riabilitazione in RSA ad Aosta danno un
giudizio positivo, vada a vedere e troverà che motivazione c'è nel
personale, che attenzione c'è. Se i malati vanno lì
provvisoriamente e non sono posti sottratti dagli anziani, questi
che le hanno detto questo hanno la preoccupazione che non ci siano
i posti per anziani; se legge bene la deliberazione, questi 6 posti
sono nell'ambito della RSA e non degli anziani. Se va a vedere
ancora meglio, vedrà che per il mese di agosto saranno in funzione
altri 8 posti per anziani, perché sarà ristrutturato l'alloggio
delle suore lì. Abbiamo quindi creato non dico un "Hospice", ma un
posto più adeguato per quei malati che erano seguiti non
correttamente, per la loro impostazione in Oncologia. Non solo, mi
permetta, quelli che si preoccupano della situazione degli anziani
devono sapere che in Aosta in questo momento l'UVG ha 8 domande di
ricovero per anziani, in tutte le altre microcomunità della Valle
non c'è lista di attesa, perché è stata fatta una riorganizzazione.
Lei ha parlato della Geriatria per acuti, abbiamo avuto delle
difficoltà teoriche, ideologiche del Primario che non voleva
portare la Geriatria da là a qui; adesso vada a chiedere a tutti se
non è meglio la Geriatria qui. Abbiamo ridotto i ricoveri da 2 anni
a 16 giorni con grande vantaggio di tutti i malati e con la
possibilità di iniziare prima delle riabilitazioni.
Penso che queste riorganizzazioni non siano state delle idee che
ho avuto la mattina, ma estremamente meditate per migliorare
l'efficienza e la qualità dei malati. La struttura "JB Festaz" è un
servizio temporaneo per questi malati, che impropriamente erano in
un reparto per acuti, i 18 posti dell'Oncologia erano
sovradimensionati, la Nefrologia che stava in un reparto in cui
c'erano camere a 4 letti andranno a stare nel Reparto di Oncologia
con stanze a 2 letti e quindi andranno a stare meglio e già negli
anni passati c'era Oncologia e Nefrologia, perché i malati
nefrologici che sono ricoverati sono malati che hanno sempre delle
sindromi paraneoplastiche, quindi anche loro andranno a stare
meglio.
Termino dicendo che è stata condivisa... qui mi ascolti per
favore perché, quando le vengono a raccontare qualcosa, già l'altra
volta lei ha detto che le avevano raccontato in modo sbagliato e io
accetto la sua buona fede, le avevano detto che toglievamo 10 anni
di contributi, invece l'ipotesi era di togliere 3 mesi e non sono
stati neanche quelli delle aggiuntive... forse le danno delle
notizie sbagliate. Questa decisione è stata prima verificata
dall'ufficio tecnico, dai tecnici che hanno verificato quello che
diceva lei - se c'erano tutte le strutture... -, poi è stata presa
una decisione tecnica, l'Ufficio di direzione ha valutato questa
necessità della flessibilità, ne ha parlato con il Collegio di
direzione che ha condiviso all'unanimità ... non solo, abbiamo
riunito i sindacati, a cui abbiamo presentato l'ipotesi, abbiamo
ascoltato le loro osservazioni, è stato condiviso, abbiamo fatto
una riunione dopo che avevamo visto tutti i singoli... una riunione
con tutti gli operatori e con i sindacati. In questo voglio
sottolineare la grande responsabilità di tutte le organizzazioni
sindacali, perché, di fronte ad un'esigenza di riorganizzazione che
mantenesse una qualità dei servizi, mantenesse un infermiere ogni
10, ma andasse a togliere gli sprechi, anche dicendo a qualcuno:
"Signore, se hai il 40% di letti in meno, adesso te ne mettiamo
qualcuno in più perché hai lo stesso organico, dovrai lavorare un
po' di più, non ti possiamo lasciare con il 40% di letti vuoti e
gli altri sono su al Beauregard che non hanno la rianimazione!". Mi
permetta, è stata una decisione ampiamente condivisa da tutti, non
è stata condivisa da qualche medico che non ha questa idea della
flessibilità, che ha difficoltà a cambiare. Capisco che anche gli
infermieri abbiano costituito dei buoni gruppi e questo può essere
ripreso dopo l'orario di lavoro, ma il buon gruppo può costituirsi
da un'altra parte, la professionalità deve giocarsi in questi casi.
Non possiamo mantenere gli sprechi... mantenere la qualità,
riassorbire tutti i precari che abbiamo, non possiamo pagare le
aggiuntive e gli oneri delle aggiuntive, come facciamo, senza una
riorganizzazione. Riorganizzazione che, come ha detto lei, è
auspicabile, perché senza una flessibilità mentale non riusciremo a
far funzionare meglio assolutamente nulla. L'esempio della
Geriatria è un esempio emblematico, siccome crediamo nella
flessibilità, andremo a verificare con le famiglie, con gli
operatori, l'occupazione, con il nuovo Primario di Oncologia che
prende servizio in questi giorni se tale flessibilità dimostrerà
che ci sono stati degli errori che non vanno bene, ci torneremo,
saremo i primi. Bisogna però che si imponga questa logica della
disponibilità ad organizzare meglio i servizi, perché le patologie
cambiano, le esigenze cambiano, le risorse sono sempre meno, però
sempre al centro per noi, non solo per lei, c'è la dignità e la
salute del malato.
Si dà atto che dalle ore 11,08 presiede il Vicepresidente
Tibaldi.
Presidente
- La parola alla Consigliera Squarzino
Secondina.
Squarzino (Arc-VA)
- Non capisco perché ogni volta che
l'Assessore Fosson risponde debba sempre usare dei toni così
come...
(interruzione dell'Assessore Fosson, fuori microfono)
... dimostrazione che non ascolta, chiedo scusa, ma è la
dimostrazione ulteriore che non ascolta e che non è attento e
rispettoso delle persone. Lei ha parlato per 20 minuti abbondanti,
giustamente, tutti suoi, io ho diritto adesso di fare una replica
rispetto alle cose che lei ha detto. Ritengo che vada rispettato il
giudizio, le valutazioni di un Consigliere; io ho ascoltato quelle
che lei ha detto e adesso credo lei rispettosamente ascolterà
quello che dirà, magari non lo condividerà, ma questa è un'altra
questione. Quello che mi sembra sempre un po' strano è che ogni
osservazione critica è vista come l'attacco alla funzione
dell'Assessore, alla sua missione, alla sua attenzione, alla sua
onestà intellettuale... io ponevo dei problemi e tutta la parte in
cui lei teorizza chissà cosa, questa parte la scarto, non mi
interessa, torno sui problemi. A sentire lei sarei io l'origine di
tutti questi cambiamenti, non pensavo che l'aver sostenuto la
flessibilità... la mia valutazione fosse così importante da
suggerire a lei e a tutta l'"équipe" dirigenziale di attuare subito
questa flessibilità. Credo benissimo, Assessore, che è strumentale
il suo richiamo 15, 16, 20 volte al termine "flessibilità", era
tutto un altro discorso quello che stavamo facendo. Se lei prende
un pezzo e lo inserisce in un piccolo discorso che viene fatto,
chiaramente tutto viene falsato.
È vero, non abbiamo posto nella nostra iniziativa la domanda
rispetto ai tempi, perché? La condivisione e la motivazione per cui
era necessario fare tutta questa serie di spostamenti era che ci
avviciniamo alle ferie, bisogna garantire le ferie al personale,
per cui, invece di fare come altri anni, chiudere un reparto e cose
del genere, si organizza in modo diverso. Se l'obiettivo è
garantire la presenza di infermieri per il periodo delle ferie,
tutto questo trasferimento dovrebbe essere temporaneo, legato solo
a un periodo molto breve. Se invece l'obiettivo è un altro ed è
l'obiettivo di rispondere alle esigenze dell'ammalato, all'interno
di strutture che sono quello che sono, all'interno di
un'organizzazione che è quella che è, per cui va rivista
continuamente perché sono continuamente nuove le esigenze, se
l'obiettivo è questo, l'organizzazione che si sono dati dovrebbe
essere non temporanea, ma dovrebbe durare anche dopo il periodo
estivo. O vi è un'esigenza di razionalizzare, di risparmiare, di
contenere le spese, allora si fa tutto questo lavoro di cambiamento
di reparti, ma questo rimane nel tempo e non so fino a quando
questo rimarrà, oppure è solo per rispondere all'esigenza delle
ferie e allora è chiaro che fra poco tempo, finita tale esigenza,
tutto tornerà come prima: questo non è chiaro.
Rispetto all'esigenza di riorganizzare le infermiere, posso
anche condividere con lei che è importante non fossilizzarsi nello
stesso lavoro, non sono competente, ma lei dice che questa è una
cosa importante, prendo atto e posso anche condividere; ma, se
fosse così, se vi fosse la consapevolezza che quello è il modo
migliore per organizzare il personale infermieristico, allora lo
organizzo come metodo continuo, ossia ogni 2 anni cambio il
personale, ma non è questo...
(nuova interruzione dell'Assessore Fosson, fuori
microfono)
... si comincia... attenzione, Assessore, o vi è un piano, la
decisione io la vorrei vedere scritta, condivisa da tutti, la
decisione con il personale infermieristico, con i primari, in base
alla quale ogni 2 anni si cambia tutto. Se questa è la decisione
presa, la voglio vedere scritta e sottoscritta però, posso dire:
cominciamo adesso, ma non possiamo giustificare un cambiamento che
lei ritiene necessario con un principio teorico che afferma buono,
ma che poi non applica, perché tutte le cose, lei lo sa bene, hanno
sempre un altro risvolto. Lei allora sa bene come in alcune
situazioni... insomma, tutti noi abbiamo avuto parenti, amici che
hanno avuto delle grosse difficoltà, perché il personale non era
così preparato e parlo solo di difficoltà, non dico altre cose. Se
l'obiettivo è che il personale cambi perché deve saper tutto e di
tutti, allora dobbiamo dimenticarci la specializzazione. Se per i
malati che sono a casa e che hanno bisogno di una serie di cure,
qualunque infermiere generico può andare bene, in alcuni reparti
con alcune prestazioni infermieristiche precise, specifiche,
difficili, delicate non ci si improvvisa! È chiaro che vi è un
tempo di apprendimento, ma non posso accettare che ogni 2 anni si
cambi il personale, perché vi è un tempo di apprendimento; il
personale che ha appena imparato a far bene certe cose deve andare
ad imparare da un'altra parte e lì c'è un altro personale che viene
per apprendere! Questo criterio, secondo me, non va bene, lei non
può invocarlo in questo caso perché le interessa. Ripeto: o è un
criterio che l'USL decide di adottare dappertutto, ma tutti
d'accordo, posso anche accettarlo, diversamente è solo una
giustificazione a posteriori di una scelta che siete stati
obbligati a fare.
Non voglio entrare in cose più tecniche, però proprio per
Pneumologia, dove hanno bisogno di un ventilatore aspiratore,
mentre nel reparto dove prima erano, era lì, adesso devono avere
questo strumento meccanico che si trasporta, quindi non è la stessa
cosa; di conseguenza, penso e spero che si adatteranno questi
reparti dando a loro la strumentazione che avevano gli altri.
Rispetto all'"Hospice" mi permetta di non essere così d'accordo
con lei, perché posso capire che è un momento di transizione, ma
vede io le avevo chiesto alcune cose a cui lei non ha risposto. Ho
chiesto qual è il modello di "Hospice" a cui si fa riferimento nel
momento in cui si predispongono questi 6 posti letto presso il "G.
B. Festaz". Non è certamente il modello di "Hospice", per cui
abbiamo chiesto i finanziamenti che vorremmo attuare da un'altra
parte, non solo, ma da un lato pensiamo a 80 posti letto per
l'"Hospice" e qui ne mettiamo 6 soltanto, per cui veramente non ci
siamo...
(nuova interruzione dell'Assessore Fosson, fuori
microfono)
... sì 8 posti letto ... ancora lei non ha risposto alla domanda
che riguarda i costi reali dei lavori di ristrutturazione che sono
stati fatti per adattare le strutture a questa nuova situazione.
Grazie comunque per l'informazione, Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK