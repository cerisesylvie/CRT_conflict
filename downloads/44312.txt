Consiglio Regionale della Valle d'Aosta - Oggetto del Consiglio n. 1365 del 9 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1365 del 9 marzo 2022 - Resoconto
OGGETTO N. 1365/XVI - Interpellanza: "Individuazione di un
programma di riconoscimento, valorizzazione e inclusività per gli
studenti ad alta dotazione cognitiva".
Bertin (Presidente) -
Punto n. 34 all'ordine del giorno.
Per l'illustrazione dell'interpellanza, ha chiesto la parola il
collega Segretario Distort, ne ha facoltà.
Distort (LEGA VDA) -
Come gruppo Lega, stiamo continuando
a portare all'attenzione dell'Aula elementi che caratterizzano la
nostra visione di buon governo in ogni ambito e a ogni
Consiglio.
Con quest'interpellanza vogliamo portare all'attenzione
dell'Aula il tema della plusdotazione intellettuale, un tema che si
direbbe non possa essere altro che un dono ricevuto per sé stessi e
per gli altri e non certo un problema.
Approfondiamo il discorso: i bambini con iperdotazione
cognitiva, detta anche plusdotazione, sono studenti che mostrano o
hanno il potere di mostrare altissime
performance
se
confrontate con i loro pari in una o più aree: abilità intellettiva
generale, abilità scolastica, pensiero creativo, eccetera. Si parla
di plusdotazione quando un indice del quoziente di intelligenza è
maggiore o uguale a 130, si parla invece di alto potenziale
cognitivo per un quoziente di intelligenza medio o uguale a 120,
laddove la media si riferisce a 100 per comuni mortali in cui spero
almeno di collocarmi, la normalità va da 85 a 115.
Secondo le statistiche, la plusdotazione registra casi tra il 2
percento fino a un 5 percento secondo il fatto che si ampli la
plusdotazione anche al settore dell'alto potenziale cognitivo fino
a 5-6 percento della popolazione scolastica.
Se il percorso scolastico è un percorso di apprendimento e se
l'apprendimento passa attraverso la facoltà intellettuale, chi è
maggiormente dotato di intelligenza non può che esserne agevolato.
Dove sarebbe il problema? Il sillogismo è corretto nella forma ma
il contenuto, se si esamina attentamente, purtroppo non dà ragione
al sillogismo. Infatti occorre ricordare che i bambini e i ragazzi
plusdotati non sono soltanto più intelligenti, quanto diversamente
intelligenti, è un'intelligenza che si manifesta e si attua in
maniera particolare, estremamente particolare. Apprendono e
interagiscono in modo diverso. In particolare la plusdotazione
intellettuale genera ricadute significative e questa
significatività può essere sia in senso positivo che negativo, ma
il più delle volte è negativo perché se non correttamente gestite,
le ricadute si rivelano negative e i percorsi scolastici a questo
punto risultano inefficaci trasformando il plusdotato in un
disadattato o addirittura in un presunto ipodotato o comunque in un
soggetto che accusi disturbi comportamentali, il che è molto tipico
dei plusdotati, rispetto agli standard in atto. Possono adottare
comportamenti sia di inerzia, di abulia, da un lato, oppure
l'opposto, ipercinetismo, sino all'aggressività, associate o meno a
disturbi di attenzione.
Queste reazioni negative sono l'esatto corollario di un
percorso, come ho accennato, didattico non adeguato alle loro
potenzialità, sono paradossalmente le reazioni alla noia
intellettuale. Con questo io non voglio dipingere un programma di
insegnamento regionale catastrofico, sottolineo il tema perché il
discorso, al di là di un'evidente inclusività, un concetto di
inclusività di cercare di includere questi ragazzini e ragazzine,
ovviamente intendo in termine generale, consente non solo di
risolvere un evidente problema etico di inclusività, ma anche
proprio di andare a sfruttare, ad approfondire delle potenzialità.
Ricordo la raccomandazione 1248 del Consiglio d'Europa del 1994,
che recita: "i bambini con talento dovrebbero poter beneficiare di
condizioni adeguate di insegnamento, capaci di sviluppare
completamente le loro potenzialità nel loro interesse e
nell'interesse della società". Nessun Paese si può permettere di
sprecare dei talenti poiché sarebbe proprio uno spreco di risorse
umane, non identificare in tempo delle potenzialità intellettuali o
di altra natura per le quali sono necessari strumenti adeguati.
Necessitano quindi di percorsi didattici speciali, ma il problema
non si esaurisce qui, non è soltanto una questione di percorsi
didattici: è un qualcosa che va anche un po' a monte.
Prioritariamente è indispensabile un corretto percorso di
riconoscimento del soggetto plusdotato e questa è materia non
facile, assolutamente non facile, ma è materia in ambito
psicologico ed è materia specializzata. Quando dico
"specializzato", rafforzo il concetto che in ogni professione la
genericità della formazione accademica non necessariamente risolve
e permette di risolvere un compito, soprattutto un compito così
delicato come l'individuazione e il riconoscimento di una
plusdotazione, che, a livello di sintomi, risulta apparentemente
estremamente simile a quella dei semplici disturbi comportamentali
o disturbi legati a problematiche di apprendimento, un'anamnesi,
una diagnosi particolarmente difficile affidata agli psicologi.
È chiaro che conclusione di questa presentazione e natura di
questa nostra interpellanza è suscitare una sensibilizzazione,
perché la plusdotazione, a seconda di come viene riconosciuta e
gestita, può generare in un verso inclusività e sviluppo appieno
delle potenzialità, quindi dei talenti capaci di contribuire in
modo significativo al bene di una comunità, ma paradossalmente la
plusdotazione, se mal gestita, è un grande problema. Siamo di
fronte a questo paradosso, se gestita bene, è una grande risorsa,
se gestita male, è un grande problema, non esiste una situazione
intermedia. Per questo chiediamo al Governo regionale: "quali siano
le attuali misure in ambito scolastico per consentire il
riconoscimento e l'inclusività e valorizzazione degli studenti ad
alta dotazione cognitiva e se esistano intenzioni attuali o future
in merito a un miglioramento, approfondimento, la costruzione
quindi in ambito scolastico di un opportuno programma di
riconoscimento di inclusività e di valorizzazione per gli studenti
ad alta dotazione cognitiva".
Presidente -
Per la risposta, ha chiesto la parola
l'assessore Caveri.
Caveri (AV-VdA Unie) -
Intanto la ringrazio perché
confesso, consigliere Distort, che mi ha obbligato a studiare un
settore che non conoscevo a fondo, conoscevo i BES in generale ma
questo problema degli studenti ad alta dotazione cognitiva mi era
sfuggito nel mio apprendimento, come si dice in cattivo italiano:
"nessuno nasce imparato".
Nel definire e riconoscere il bisogno educativo degli alunni e
degli studenti plusdotati, credo sia giusto ricordare quanto la
scuola, anche in Valle d'Aosta nel proprio piccolo, abbia sempre
messo al centro dell'attenzione il dibattito molto complicato sulla
pedagogia inclusiva. Ai nostri tempi questi problemi non si
ponevano sia che fossero molto intelligenti, sia che avessero delle
difficoltà. A più di quarant'anni ormai dai primi riferimenti
normativi, che risalgono al 1977, passando attraverso una legge
quadro del 1992, si è concretizzato il passaggio verso quella che
viene definita "didattica inclusiva" che dovrebbe consentire il
pieno sviluppo formativo di tutti gli alunni. Questo mi consenta di
dirlo: noi, avendo numeri piccoli, non possiamo permetterci di
lasciare indietro nessuno, allargando quindi in maniera
progressiva, e per questo facevo riferimento alle generazioni come
la mia, l'orizzonte delle possibili difficoltà scolastiche della
condizione di disabilità ai disturbi specifici dell'apprendimento
fino a includere tutti gli alunni che possono presentare bisogni
educativi speciali, anche quindi chi è molto intelligente, come
diceva lei, rispetto alla modellistica della scuola, magari muore
di noia e spiegherò anche quale tipo di difficoltà si aggiungono a
quelle che lei ha già esplicitato.
Molto interessante è una direttiva ministeriale del 2012, quindi
datata ma sempre valida, che introduce il necessario
approfondimento sui bisogni educativi speciali, i famosi BES di cui
parlavo prima. La direttiva fa riferimento a una complessa realtà
all'interno delle classi, riconoscendo come rilevante l'apporto che
considera la persona nella sua totalità in una prospettiva,
biologica psicologica e sociale, cioè, per capirci, ci deve essere
un'analisi di contesto. C'è questo metodo diagnostico che si chiama
ICF, che consente di individuare questi bisogni educativi speciali
che ovviamente riguardano ogni singolo alunno nella logica che ogni
alunno, con continuità o per determinati periodi, può manifestare
bisogni educativi speciali, una separazione, un lutto, sono non
solo delle questioni che restano per sempre, ma possono essere
anche degli episodi nella vita di un alunno. Questo può avvenire
per motivi fisici: una malattia, biologici, fisiologici o anche per
motivi psicologici sociali, quindi anche una situazione di
difficoltà, di povertà, rispetto ai quali è necessario che le
scuole possano offrire una risposta - questo è il termine esatto -
personalizzata. La citata direttiva tuttavia suggerisce un
parallelismo fra bisogni educativi speciali e difficoltà
nell'apprendimento spesso interpretate solo come difficoltà legate
a bassi livelli cognitivi e non a chi svetta per quelle ragioni che
lei ha elencato. A precisazione dunque c'è una nota del 2019 del
MIUR che fornisce chiarimenti sugli alunni con bisogni educativi
speciali e dedica un paragrafo agli alunni e studenti ad alto
potenziale intellettivo ribadendo che è corretta la prassi di
individuare tali alunni e studenti nell'ambito dei BES, cioè i BES
non sono solo quelli che hanno difficoltà, ma anche quelli che
hanno difficoltà perché sono a un livello troppo alto. Ne consegue
la prospettiva della personalizzazione degli insegnamenti, la
valorizzazione degli stili di apprendimento individuale e il
principio di responsabilità educativa.
Poi... come dire? C'è una congerie che, per motivi di tempo, poi
magari le darò la risposta scritta... c'è tutta una spiegazione che
consente, ad esempio, con decreti ministeriali di saltare a un
certo punto da una classe all'altra, a un certo punto il mondo
della scuola si rende conto che questa persona dotata è in grado,
essendo di alto potenziale, di passare a un ciclo di istruzione
successiva. Quando leggiamo: "si è laureato a 18 anni", si è
laureato a 18 anni perché esistono dei meccanismi che consentono di
poter saltare le tappe quando la scuola si rende conto di avere una
persona che ha delle caratteristiche intellettuali eccezionali.
A livello regionale, in riferimento alla normativa citata, si
prevede che le scuole possano attivare percorsi di
personalizzazione, anche con piani didattici personalizzati.
Come per tutti gli alunni e studenti con bisogni educativi
speciali, si richiama l'importanza della collaborazione con la
famiglia, del pieno coinvolgimento dei consigli di classe e dei
team
dei docenti. Stiamo aggiornando il protocollo BES
regionale che scade nell'agosto del 2022 nel quale le posso dire è
già stato inserito un richiamo specifico su questa situazione della
plusdotazione. Si prevede inoltre di riportare in maniera puntuale
indicazioni sulle caratteristiche degli alunni plusdotati e di
segnalare strategie didattiche per includere questi che dobbiamo
definire dei talenti, perché tali sono. Presso l'USAS è operativo
l'Ufficio inclusione che si occupa di supportare scuola e famiglia
nell'individuazione delle strategie inclusive migliori. È stata
creata nel 2020 la
classroom
DAD Inclusione disabilità, che
è un luogo di discussione e di comunicazione che vede una parte
dedicata proprio ai BES per aiutare i docenti a riconoscere e a
capire.
In un'ottica di ottimizzazione delle risorse di lotta alla
dispersione scolastica, sono organizzati a livello centrale da
parte della Sovrintendenza agli studi momenti informativi e
formativi per capire i bisogni educativi speciali, compresa oramai
anche questa tipologia.
Nell'ambito dei tavoli di lavoro sull'inclusione, si è condiviso
che la formazione sui BES potesse comprendere tipologie diverse di
alunni; proprio nell'ambito di queste tipologie rientrano anche i
bambini plusdotati, che, come noto, possono vivere un profondo
disagio, come lei diceva, provocato dallo scarso rendimento che
appare paradossale per chi è molto intelligente, dal perfezionismo,
dal loro sviluppo, come dicono gli esperti, asincrono ed è
importante precisare infatti che ci sono bambini plusdotati che
presentano una doppia eccezionalità dove la plusdotazione può
essere abbinata a un disturbo nell'area degli apprendimenti e
dell'attenzione o, come lei ha ricordato, problematiche
psicologiche.
Risulta fondamentale combattere il pregiudizio per il quale il
bambino ad alto potenziale, grazie alla sua dotazione intellettiva,
possa sviluppare le sue capacità da solo e crescere in modo
armonioso. Questa convinzione è molto pericolosa perché rischia di
rendere invisibili dei bambini dotati, che per varie ragioni
presentano un rendimento paradossalmente molto inferiore alle loro
possibilità e che in alcuni casi mettono in atto, ed è la cosa
peggiore, delle condotte disfunzionali.
Si segnala infine che ormai è ben diffusa tra le scuole
valdostane la valorizzazione del merito attraverso la selezione di
studenti per la partecipazione a concorsi e a Olimpiadi nazionali e
internazionali. A titolo esemplificativo
Rallye Mathématique
Transalpin
a cui partecipano soprattutto gli alunni della
scuola primaria e secondaria, si tratta di una competizione
internazionale di classe, ci sono le Olimpiadi
Problem
Solving
, competizione promossa dal Ministero, i giochi
matematici della Bocconi, ci sono delle sfide sull'informatica,
sono delle competizioni internazionali, le Olimpiadi di lingue e
culture classiche, le Olimpiadi di filosofia. Lei sa perfettamente
che ogni tanto esce la notizia di ragazzi valdostani che hanno
vinto queste competizioni, spesso sono in questa condizione.
Concludo dicendo che si ipotizza, a partire dal prossimo anno
scolastico, una ricognizione puntuale dei casi di plusdotazione
nelle scuole di ogni ordine e grado, comprese le paritarie, con una
raccolta di interventi e azioni adottati dai docenti al fine di
condividere e implementare le buone prassi da mettere a
sistema.
Scherzando potrei concludere dicendo che anche in politica si
dice, talvolta riferendosi agli avversari: "pensi davvero di essere
un intelligentone?". Devo dire che così dicendo rischiamo di essere
offensivi nei confronti invece di chi l'intelligenza ce l'ha, cioè
è ad alta dotazione cognitiva ed è un particolare che lei ha
giustamente sottolineato, cioè la necessità di essere
corrispondenti all'intelligenza di queste persone, conoscendone non
solo le ampie possibilità di espressione ma anche, purtroppo,
quelle fragilità che ho cercato in quest'intervento di
esplicitare.
Presidente -
Per la replica, ha chiesto la parola il
consigliere Distort.
Distort (LEGA VDA) -
Grazie Assessore. Ero quasi pronto a
scommettere che avrei suscitato la sua attenzione e la sua
comprensione del problema esattamente nei termini della mia
esposizione. Ci troviamo in questo caso in cui entrambi diciamo la
stessa cosa. Allora, visto che prima parlavo di sillogismo, una
regola del sillogismo - lei si ricorderà - è
ambae affirmantes
nequeunt generare negantem
, quindi sia io che lei affermiamo la
stessa cosa, come non potrebbe andare meglio?
È chiaro che a lei adesso rimane un fardello importante, perché
io svolgo il mio ruolo da Consigliere e, finita l'esposizione di
quest'interpellanza, al di là dell'approfondimento del tema, al di
là di un'attività di indagine e di verifica, ho più o meno esaurito
il mio compito, per lei, che è Assessore, il compito non può
limitarsi ad acconsentire e a essere d'accordo su quanto detto.
Io mi permetto di dare delle indicazioni, siccome normalmente la
plusdotazione si individua nella fascia di giovane età, quindi
quando il bambino è alla scuola primaria, è estremamente importante
che non sia affidato solo al personale docente il riconoscimento e
l'individuazione, è estremamente importante che ci sia un
affiancamento professionale esterno, quindi una commissione o
comunque figure professionali specializzate in campo psicologico
per il riconoscimento, questo è estremamente importante, perché
questa è la sinergia che è richiesta, anche con il coinvolgimento
delle famiglie. Sicuramente coinvolgere la famiglia è importante
perché loro, prima dell'inizio dell'attività scolastica, hanno già
percepito una serie di problematiche che possono in qualche modo
diventare oggetto di una sinergia estremamente importante.
Tutto questo lo dico per completare e per battere il ferro
finché è caldo, siccome la vedo ben caricato, Assessore, della
bontà di quest'iniziativa, allora voglio ricordare quanto aveva
detto Ken Robinson, autore inglese, conferenziere, consigliere
internazionale sull'educazione, per Governi e Istituzioni,
purtroppo deceduto nel 2020: "le risorse umane sono come le risorse
naturali, giacciono in profondità: ecco perché bisogna andarle a
cercare e soprattutto bisogna creare le condizioni affinché queste
risorse si manifestino". Anche questa visione rientra nel compito
di programmazione di un Governo regionale, che, volente o nolente,
è chiamato a rivelarsi all'altezza.
I miei migliori auguri, Assessore, quindi perché altrimenti
fallirebbe il suo scopo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK