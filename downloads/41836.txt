Consiglio Regionale della Valle d'Aosta - Oggetto del Consiglio n. 859 del 25 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 859 del 25 luglio 2019 - Resoconto
OGGETTO N. 859/XV - Interrogazione: "Barriere architettoniche
presenti in alcune stazioni ferroviarie".
Rini (Presidente) -
Punto 7 all'ordine del giorno. Per la
risposta, la parola all'assessore Bertschy.
Bertschy (AV)
- Una piccola premessa rispetto
all'interpellanza che ci chiede di fare il punto sulla situazione
delle nostre stazioni ferroviarie, a riguardo dell'abbattimento
delle barriere o comunque dell'accessibilità per le persone con
disabilità. La premessa è per dire che a oggi l'infrastruttura è
gestita da RFI, quindi, soprattutto di questo periodo, la nostra è
un'attività di stimolo, di proposta e di inserimento negli accordi
e nelle progettazioni di questo obiettivo, ma evidentemente non
abbiamo potere diretto e in questa fase neanche potere di spesa,
seppure nelle nostre intenzioni c'è di valutare come avere in
futuro un'azione diretta su tutto il patrimonio che sta fuori
dall'infrastruttura ferroviaria. Sempre più ci rendiamo conto che
comunque quella di RFI è un'attività di gestione che non è così
presente come noi vorremmo, soprattutto per situazioni come
questa.
La prima domanda: "quali stazioni ferroviarie ancora presentano
questo tipo di problematica". La situazione a oggi è che tutte le
stazioni hanno, con gradi diversi, problemi di barriere
architettoniche. Se vogliamo, la più importante è quella legata al
fatto che l'altezza fra il marciapiede e il primo gradino dei treni
è un'altezza troppo elevata: al di là delle persone che si muovono
con ausili, anche per le persone che hanno difficoltà di mobilità è
sicuramente un problema quello di accedere al treno.
Il secondo quesito: "se vi è in atto una azione volta a rendere
accessibili tali servizi". Per favorire la mobilità e la fruizione
dei servizi di stazione da parte di tutti i viaggiatori, RFI si è
impegnata nella progressiva eliminazione delle barriere
architettoniche sensopercettive e comunicative nelle stazioni. Dal
2011, con l'acquisizione del ruolo di
station manager
, cioè
gestore di stazione, in applicazione del regolamento CE n. 1371 del
2007 su diritti e gli obblighi dei passeggeri nel trasporto
ferroviario, RFI offre alcuni servizi di assistenza in stazione
rivolti alle persone con disabilità o persone a ridotta mobilità.
Dal punto di vista delle barriere di tipo infrastrutturale, RFI ha
elaborato un progetto di abbattimento delle barriere
architettoniche della stazione di Aosta, che prevede l'innalzamento
di alcuni marciapiedi e l'installazione di ascensori per l'accesso
a tutti i binari, nonché il prolungamento del sottopasso sino al
parcheggio di via Carrel. Per tale progetto è attualmente in corso
una procedura d'intesa, ai sensi della legge n. 11 del 1998, e in
questo periodo, nell'ambito delle consultazioni per l'affidamento
del nuovo servizio di trasporto pubblico ferroviario, RFI ha
informato che all'interno del proprio piano nazionale sono previsti
interventi per l'abbattimento delle barriere architettoniche presso
le stazioni di Verrès nel 2023, purtroppo, e Châtillon nell'anno
2024.
Rispetto alla stazione di Aosta, in questi ultimi tre o quattro
mesi si sono svolti due incontri, per raccordare maggiormente il
Comune di Aosta e RFI, per quanto riguarda l'evoluzione del
progetto che è finanziato al di fuori degli ambiti di finanziamento
del contratto di programma tra Ministero, RFI e Valle d'Aosta.
Quindi il progetto ha un suo finanziamento che fa parte di quello
relativo al miglioramento di 600 stazioni in Italia e si tratta di
avere attenzione - su questo stiamo lavorando - per portare avanti
tutte le iniziative amministrative tra Comune e RFI. Nell'ambito
delle interlocuzioni per la definizione del contratto di programma
con il Ministero delle infrastrutture e dei trasporti, RFI ha
evidenziato più volte la necessità di programmare e attuare
l'abbattimento delle barriere architettoniche tuttora presenti
nelle stazioni valdostane. In ultimo lo abbiamo fatto nella nota
che abbiamo inviato il 22 maggio 2019 in riscontro al tavolo
tecnico di ascolto, che è permanente e che ci mette in condizioni
di interloquire mensilmente con RFI.
In attesa di questi adeguamenti infrastrutturali RFI fornisce in
alcune stazioni un servizio di assistenza ai disabili denominato
Sala Blu, che consiste in una serie di attività a sostegno di
persone a ridotta mobilità, previa richiesta che deve pervenire con
12 o 24 ore di anticipo, a seconda del canale con cui è effettuata.
È un servizio a livello nazionale che purtroppo sul territorio
valdostano si riferisce solo alla stazione di Aosta, per ora.
Prevede l'accompagnamento in stazione per la salita e la discesa
dal treno con carrelli elevatori dei viaggiatori su sedie a
rotelle. Viene reso a oggi solamente, appunto, nella stazione di
Aosta e poi vi diremo cosa stiamo facendo per svilupparlo anche
nelle altre stazioni.
Alcuni altri servizi di base che RFI fornisce sono le
informazioni sonore e visive, i parcheggi riservati agli utenti con
disabilità o a ridotta mobilità. Proprio per migliorare questo tipo
di servizio, la Regione ha chiesto un incremento dei servizi di
assistenza a favore degli utenti affetti da disabilità e lo ha
chiesto all'interno dell'appalto per l'affido del servizio
ferroviario espletato nel 2017-2018. Ci sono una serie di obblighi
per l'impresa che si è aggiudicato il servizio, anche se, nota di
questi giorni, è stato presentato un ulteriore ricorso da parte di
Arriva al Consiglio di Stato, tra l'altro con la richiesta di
istanza cautelare, per cui l'appalto continua ad avere una sua
prosecuzione di discussione in un altro ambito. C'è stato un primo
ricorso che ha visto l'espressione positiva del Tar per quelli che
sono stati i lavori di aggiudicazione e oggi siamo di fronte a un
secondo ricorso.
Comunque, in questo appalto è stato chiesto di garantire
l'accesso alla stazione, alla banchina, al materiale rotabile in
tutte le stazioni o fermate a richiesta dell'utenza con preavviso
di 48 ore. È stato richiesto di fornire assistenza a bordo treno,
con un accompagnamento al posto a sedere, sistemazione bagagli,
informazioni personalizzate, assistenza negli spostamenti e di
garantire un'informazione sonora su tutti i mezzi e in tutte le
stazioni. È stato richiesto anche di predisporre, entro un anno
dall'attivazione del servizio, un piano operativo di miglioramento
dell'accessibilità ai servizi ferroviari per le persone con
disabilità o mobilità ridotta, da concordare con il gestore
dell'infrastruttura per quanto di competenza e da condividere con i
portatori di interesse e le associazioni di categoria. Come
dicevamo, a seguito dell'aggiudicazione dell'appalto, avvenuta lo
scorso dicembre, il nuovo contratto di servizio che deve diventare
operativo dal dicembre 2019 obbligherà a fornire i suddetti
servizi.
Fra le iniziative attivate dalla Regione va anche ricordato che
sicuramente, sebbene qui poi ci saranno altre due iniziative di cui
darò informazioni, l'arrivo dei treni bimodali permetterà un
miglioramento, soprattutto per quello che riguarda la rottura di
carico che permetterà alle persone che hanno ridotta mobilità o
difficoltà di deambulazione quantomeno di evitare la salita e la
discesa in altri punti del tragitto ferroviario.
Questa è la situazione, con l'impegno da parte nostra, oltre
alle iniziative in atto con i gestori delle infrastrutture RFI e la
gestione del servizio attuale Trenitalia, di capire se c'è la
possibilità di sviluppare una programmazione di investimenti con un
accordo di programma con RFI, per fare le cose in maniera più
diretta e anche più efficace.
Presidente -
Per la replica, la parola alla collega
Nasso.
Nasso (M5S)
- Grazie, Assessore, per la risposta.
Riguardo al primo quesito avevo posto una domanda volutamente
provocatoria perché è sotto gli occhi di tutti che purtroppo non ci
sono in Valle d'Aosta - ma la nostra situazione è simile a tutto il
resto d'Italia, ahimè - stazioni facilmente accessibili a persone
con disabilità, però io vorrei anche focalizzarmi sul passeggero
che deve trasportare dei bagagli o un genitore con il passeggino; è
un discorso con tanti punti. Vero è che merita attenzione la
persona con disabilità, ma vero è anche che lo spostamento
difficoltoso di genitori, passeggeri con bagagli, le scale e tutto,
merita anch'esso attenzione. È vero quello che mi ha detto lei, che
è tutto sotto RFI, ma è altrettanto vero che noi possiamo dare un
input
e uno stimolo, proporre una collaborazione, mettere
sul tavolo le nostre riflessioni e le nostre proposte, perché si
arrivi sempre più, forse esagero dicendo a pari opportunità, però
si può declinare anche su questa tematica tale riflessione.
L'abbattimento e l'innalzamento con ascensore, come ha detto
prima, è sempre compito di RFI. Ci sono dei progetti e si parla di
2023 e 2024. Credo sia importante avere una data, speriamo che non
siano sempre date sulla carta che poi purtroppo vanno scemando,
diciamo così.
Il tavolo tecnico di ascolto è sicuramente un mezzo importante,
però poi si deve arrivare anche alla sostanza, non solo alle belle
parole. C'era stato un bel progetto anni fa che potrebbe darci
degli spunti, anche proprio a livello personale, che era il
progetto
Vorreiprendereiltreno
, che ormai è diventata
un'associazione, dove un gruppo di ragazzi disabili provava a
viaggiare con il treno, ma non ce la faceva praticamente quasi mai.
Vi invito a visionare il sito internet, perché ci sono spunti
interessanti. È tutto raccontato con simpatia e autoironia, però
dietro a questa simpatia e a tutta questa ironia c'è un'amara
verità che proibisce a queste persone di riuscire a viaggiare in
totale indipendenza.
Mi ha parlato della Sala blu. È vero, esiste però solo ad Aosta.
È vero che è un servizio che c'è e quando qualcosa c'è ben venga,
per carità, però è altrettanto vero che è abbastanza complicato e
ci vuole un preavviso. Ripeto, ben venga che ci sia, però
confrontandomi anche con delle persone con delle disabilità non è
proprio la via ottimale.
Finalmente dopo si parlerà di bimodali e siamo tutti un po' in
trepida attesa per riuscire a capire la data, quindi anche lì ben
venga. È vero che sarà più facile spostarsi, perché si eviterà un
cambio. Aspetterò anche quel contributo per capire meglio come si
svilupperà la situazione. Intanto la ringrazio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK