Consiglio Regionale della Valle d'Aosta - Oggetto del Consiglio n. 1257 del 6 aprile 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1257 del 6 aprile 2005 - Resoconto
OGGETTO N. 1257/XII - Realizzazione di opere presso la discarica
annessa al centro regionale di trattamento dei rifiuti.
(Interpellanza)
Interpellanza
Richiamata la deliberazione della Giunta regionale n. 4389
del 29 novembre 2004 relativa ad opere da realizzare sulla
discarica annessa al centro regionale di trattamento dei
rifiuti;
Evidenziato che tale deliberazione, in contrasto con quanto
previsto dal Piano regionale di smaltimento dei rifiuti, approvato
dal Consiglio regionale il 15 aprile 2003, non prevede più la
realizzazione del IV lotto, ma si limita a "recuperare volumi
sull'attuale discarica, modificandone la conformazione sulle
superfici attuali";
Rilevato che, con un intervento così limitato si prevede di
ampliare la durata di vita della discarica di soli 4 anni, contro i
12 anni previsti dal Piano regionale;
il sottoscritto Consigliere regionale
Interpella
l'Assessore competente per sapere:
1) per quale motivo non si è data attuazione alla
progettazione e realizzazione dell'ampliamento della discarica come
previsto dal Piano regionale rifiuti;
2) in che modo si intende garantire lo smaltimento dei
rifiuti nel prossimo decennio;
3) in che data si è svolta la riunione preliminare per
l'affidamento dell'incarico di cui alla deliberazione della Giunta
regionale n. 4389 del 29 novembre 2004 e se è stata consegnata la
progettazione preliminare.
F.to: Riccarand
Presidente - La parola al Consigliere Riccarand.
Riccarand (Arc-VA) - Questa interpellanza vuole riprendere la
questione della discarica regionale per lo smaltimento dei rifiuti,
una questione che avevamo già sollevato, ma che non ci sembra
avviata a soluzione positiva. L'attuale discarica regionale, come
sappiamo, è ormai in via di esaurimento, ha una durata limitata a
un paio di anni, anzi sarebbe già esaurita se non si fosse deciso a
un certo punto di autorizzare un elevamento in altezza della
discarica, in modo da poter mettere altri quantitativi di rifiuti
con un impatto ambientale significativo.
Il piano regionale, approvato ad inizio 2003, prevedeva che
venisse realizzato un IV lotto con una notevole estensione della
zona attualmente adibita a discarica, in modo da avere una
disponibilità valutata secondo il piano in 9 anni, secondo una
recente deliberazione della Giunta ho visto che questa ipotesi del
IV lotto avrebbe consentito un'utilizzazione per 12 anni, tenendo
in considerazione un incremento ipotizzato della raccolta
differenziata. Il piano, approvato dal Consiglio regionale il 15
aprile 2003, diceva che nel giugno 2002 è stato presentato il
progetto per la realizzazione di un IV lotto, con estensione della
discarica, che avrebbe dato una disponibilità per ancora parecchi
anni. Da quello che abbiamo appreso sia da una precedente
interrogazione, sia leggendo la deliberazione della Giunta
regionale n. 4389/2004, però ci sembra che questo IV lotto non si
faccia più o sia stato per il momento completamente accantonato,
pur di fronte all'urgenza di un esaurimento della discarica. È
stato invece dato un nuovo incarico, quindi si riparte con un
progetto preliminare, per un intervento di ampliamento, ma sul sito
dell'attuale discarica, quindi andando a fare degli interventi per
dei recuperi marginali, comunque un progetto che mi pare non sia
coerente con il piano e con il IV lotto che era stato previsto dal
piano approvato dalla Regione.
Con questa interpellanza vogliamo capire per quale motivo non si
è data attuazione alla realizzazione dell'ampliamento della
discarica come previsto dal piano regionale, visto che esisteva già
un progetto preliminare per il IV lotto, e soprattutto in che modo
si intende affrontare e garantire lo smaltimento dei rifiuti nel
prossimo decennio, perché anche con tali interventi previsti da
questa deliberazione del novembre 2004 si parla di un'estensione
dell'utilizzazione della discarica per un tempo molto limitato,
perché si parla di 52 mesi aggiuntivi. Ci chiediamo come si
vogliono smaltire i rifiuti nei prossimi 10 anni in Valle d'Aosta,
visto che l'attuale discarica è in via di esaurimento e gli
interventi che si decidono di fare sono limitatissimi nel tempo.
Infine, ultima questione: in che data si è svolta la riunione
preliminare per l'affidamento dell'incarico di cui alla
deliberazione del 29 novembre 2004 e se questa ulteriore nuova
progettazione preliminare è stata consegnata ed è disposizione
dell'Assessorato competente.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Voglio sottolineare come innanzitutto la
deliberazione della Giunta n. 4389/2004 non sia assolutamente in
contrasto con quanto previsto dal Piano regionale dei rifiuti che,
come è noto, è stato approvato dal Consiglio nell'aprile 2003. Il
piano stabilisce come obiettivo il completamento della discarica di
I categoria annessa al centro regionale di trattamento dei residui
urbani ed assimilati e la relazione del piano indica che, per il
conseguimento di tale obiettivo, è stata prevista la realizzazione
anche di un IV lotto, per il quale non sono ancora state
individuate in via definitiva l'estensione e la volumetria e che il
completamento dell'intervento di un IV e forse di un V lotto potrà
avvenire occupando l'area a nord-est a ridosso della discarica
bonificata di Brissogne. Per intendersi, questa area sarebbe a lato
del casello autostradale, dove attualmente insiste l'attività di
cava di una ditta. Il piano prevede quindi che la discarica occupi
tutta l'area disponibile ad est dell'attuale zona di coltivazione,
fino a collocarsi a ridosso dell'attuale barriera autostradale per
un costo complessivo previsto in 9,5 milioni di euro, e una vita
residua della discarica valutata con un livello di raccolta
differenziata pari al 35% e una durata di 12 anni.
L'incarico di progettazione affidato con la deliberazione di
Giunta n. 4389 si riferisce ad una parte della superficie destinata
dal piano all'ampliamento della discarica che, come è stato
indicato nella deliberazione stessa, ne limita l'avvicinamento alla
barriera autostradale, rappresentando la prima parte
dell'intervento generale definito come IV lotto con quanto previsto
dal Piano regionale dei rifiuti approvato con deliberazione del
Consiglio regionale dell'aprile 2003. Questi lavori hanno il pregio
di inserirsi in lavori già in corso di realizzazione per
l'adeguamento della discarica alle nuove norme sul ricoprimento
delle aree di coltivazione, oltre che non stravolgere l'area
limitrofa alla barriera autostradale. In altri termini è uscita una
direttiva e quindi delle disposizioni con le quali ci imponevano di
fare dei lavori di "restyling" per quanto riguardava il
ricoprimento; dovendo fare questi lavori, si è colto l'occasione
per andare a sfruttare tutti gli spazi residuali che era possibile
attraverso un rimodellamento, eccetera, dell'attuale discarica:
ecco perché si è voluta cogliere questa occasione, perché con tale
occasione si andava a completare la discarica e a recuperare degli
spazi.
Tale intervento, che possiamo definire limitato, è anche
funzionale alle successive fasi di coltivazione della discarica, in
questo modo infatti non si realizza subito un unico intervento di
impermeabilizzazione di una vasta area, che non verrebbe
immediatamente utilizzata alle porte della città di Aosta, ma che
si va a completare nella misura in cui si avrà l'avanzamento della
discarica. Si tratta di recuperare dei volumi sull'attuale
discarica, modificandone innanzitutto la conformazione sulle
superfici attuali con un'occupazione di aree nuove non eccessiva
per il momento, ma funzionale a permettere più agevolmente il
futuro ampliamento, un miglior raccordo con gli interventi già in
atto nella restante parte della discarica, oltre ad un migliore
inserimento ambientale della discarica rispetto al casello
autostradale.
La Giunta ha approvato lo scorso lunedì la progettazione
preliminare dell'intervento, che risulta leggermente più ampio di
quanto previsto al momento dell'incarico di progettazione con la
deliberazione del 2004; la superficie occupata dall'intervento
aumenta verso est per una volumetria superiore a circa 13.000 metri
cubi rispetto a quanto inizialmente previsto, per permettere un
migliore raccordo con gli interventi di riprofilatura delle
scarpate della discarica sul lato sud-est, verso la Dora, e
relativamente alle discariche esaurite del I e II lotto. Vi sono
poi degli interventi, che sono propedeutici a un futuro IV lotto,
che verranno realizzati adesso e che sono previsti all'interno di
questo progetto e che riguardano una migliore messa in sicurezza di
tutta la discarica a fronte di possibili esondazioni della Dora
sulla zona e degli interventi di mitigazione ambientale che
prevedono una zona di piantumazione per creare una soluzione di
continuità fra la discarica e l'accesso all'autostrada.
Dall'analisi del rilievo topografico è emersa la possibilità di
sfruttare non solo le nuove volumetrie messe a disposizione
dall'innalzamento ma, avendo la discarica subito nel tempo un forte
assestamento, di riprofilare correttamente le sponde con
sfruttamento ulteriore di volumetria disponibile per la messa a
dimora di rifiuti solidi. La riprofilatura delle scarpate comprende
in particolare anche parte del lato nord sul raccordo autostradale,
che inizialmente non era stato interessato. Gli interventi di
impermeabilizzazione sono stati adeguati alle nuove condizioni
poste dal piano di adeguamento, approvato con la deliberazione di
Giunta n. 860/2005. A questo punto la coltivazione del nuovo lotto
potrà avvalersi di circa 503 mila metri cubi, di cui 433 mila
riferibili all'intervento di ampliamento, mentre circa 70 mila
metri cubi derivano dalla riprofilatura e dall'innalzamento del
corpo della discarica, lato sud est, su aree già approntate
contestualmente ai lavori di messa in sicurezza e recupero
ambientale delle discariche esaurite del I e II lotto.
Tenendo conto del valore di conferimento medio annuo determinato
in base all'evoluzione della raccolta differenziata, tenuto conto
anche dell'incremento annuo totale dei rifiuti urbani, prodotto in
circa il 3%, pertanto la vita residua della discarica relativamente
a questa parte - che comprende quella che era inizialmente una
parte del IV lotto, ma soprattutto dell'area di insistenza
dell'attuale discarica - è stimata in circa 6 anni, il costo
dell'intervento è di 3,429 milioni per l'esecuzione dei lavori
comprensiva degli oneri per la sicurezza, maggiore a quanto
previsto in sede di affidamento dell'incarico di progettazione di
cui alla deliberazione di Giunta a seguito delle modifiche
apportate al progetto sopraindicate per la realizzazione delle
opere di protezione del "piede" della discarica con una specifica
barriera, come vi dicevo prima. Al costo netto dell'intervento
sopra indicato sono da aggiungere 652 mila ettari per le spese
tecniche degli imprevisti e oneri IVA per complessivi 4,425
milioni, evidenziando che, rispetto ai costi previsti in ambito di
pianificazione del IV lotto di discarica, pari a circa 9,5 milioni,
per una vita presunta di 12 anni, l'intervento di cui si tratta è
relativo a una prima parte pari a circa il 50%, per cui siamo in
linea con le previsioni e i costi preventivati; quindi resterebbero
ancora 4,5 milioni di euro per fare gli interventi del cosiddetto
"completamento del IV lotto".
Per quanto riguarda il secondo quesito, le linee di intervento
per la gestione dei rifiuti sono e rimangono quelle definite dal
piano regionale, che sono: la realizzazione di questa parte di IV
lotto, un impianto di selezione meccanica e uno di compostaggio dei
rifiuti presso il centro regionale, indicando la necessità di
ricercare eventuali soluzioni per una termovalorizzazione dei
rifiuti o di parte di essi, anche attraverso degli accordi
interregionali. Tutti questi impianti rispondono all'esigenza di
chiudere il ciclo di trattamento e di smaltimento dei rifiuti a
valle delle raccolte differenziate intervenendo su fasi e tipologie
di rifiuti distinte, minimizzando l'occupazione di spazi in
discarica, per un investimento complessivo di circa 40 milioni di
euro. Queste sono considerazioni che sono da valutare a fronte di
una rapida evoluzione tecnica culturale sulla questione dei
rifiuti, che richiede di non rimanere sulle decisioni assunte,
perché la discarica viene prolungata con questi interventi di 6
anni, di altri 6 anni con la realizzazione dell'ulteriore parte del
IV lotto, arriviamo ai famosi 12 anni, però poi alla fine il
problema da qui a 12 anni deve essere definitivamente risolto.
Bisogna tenere conto che vi è una generalizzata richiesta di
riduzione dei costi del sistema complessivo, a fronte invece di
un'organizzazione che, tenendo come destinazione finale la
discarica, è destinata a diventare sempre più onerosa non solo per
i costi di gestione, ma per i vincoli posti dalla Comunità
europea.
È chiaro quindi che si apre il capitolo in questa fase, come
prevede il piano, con tali accordi di carattere interregionale, poi
in prospettiva dovremo fare una riflessione continuando su tale
strada o con altre soluzioni. Sono scelte che devono essere fatte
nel periodo che va da qui alla possibile capacità di accoglimento
di rifiuti in questa parte, prima ancora di iniziare il IV lotto,
perché i tempi per fare degli accordi definitivi che possono
riguardare regioni circostanti oppure immaginando di realizzare
qualche altra discarica nella regione da qui a 12 anni... comunque
sia ci vogliono altri 6 anni di tempo per allestire un altro sito.
Sono quindi ragionamenti politici aperti molto importanti, che
richiederanno un approfondimento da parte delle forze politiche,
per poter arrivare a una soluzione che sia assolutamente
definitiva. Resta il fatto che il discorso del IV lotto, che sarà
di completamento - quella che stiamo facendo è già la realizzazione
di una parte del IV lotto - è ineludibile.
Presidente - La parola al Consigliere Riccarand.
Riccarand (Arc-VA) - Non siamo soddisfatti della risposta
dell'Assessore. Se l'Assessore ci avesse detto: "sta andando avanti
la progettazione per il IV lotto, contemporaneamente ci siamo
accorti che anche all'interno dell'attuale discarica si possono
comunque ricavare degli spazi ulteriori, si possono guadagnare
volumi per la messa in discarica di rifiuti", allora il discorso
sarebbe accettabile. Il problema è che sul IV lotto non è andato
avanti niente; il Piano rifiuti a pagina 264 diceva:
"nel giugno
2002 è inoltre stato presentato il progetto preliminare per la
realizzazione di un IV lotto..."
eccetera, quindi noi abbiamo
già dal giugno 2002 il progetto preliminare per il IV lotto, che
richiede per essere realizzato l'acquisizione dei terreni, richiede
atti amministrativi significativi. Dal giugno 2002 ad oggi nulla è
stato fatto sul IV lotto. L'Assessore dice: "è un intervento
ineludibile quello del IV lotto"; sì, però non è andato avanti
nessun intervento in quel senso e invece viene fatto un intervento
che può anche andare bene, ma è un intervento surrogatorio che in
questo momento appare in alternativa con la realizzazione del IV
lotto. Si fa allora un intervento molto limitato, che porterà ad
innalzare ulteriormente la "montagna" che conosciamo e che non dà
una soluzione. L'Assessore parla di 6 anni, nella deliberazione vi
sono scritti 52 mesi, ovvero 4 anni e 4 mesi, dando per scontato un
quantitativo di raccolta differenziata al 35%, da cui siamo ancora
lontani, quindi questa frase non è neanche realistica.
La situazione è molto complessa e delicata perché non si sta
ponendo mano al IV lotto, non va avanti la progettazione e non va
avanti l'acquisizione dei terreni; l'impianto di selezione
meccanica non mi risulta che stia andando avanti, lo stesso dicasi
per l'impianto di compostaggio; la raccolta differenziata rimane a
dei livelli molto bassi: 27-28%, quindi non è incrementata in modo
significativo; i quantitativi dei rifiuti che vanno in discarica
invece di diminuire aumentano, perché, anche se aumenta un po' la
raccolta differenziata, i conferimenti complessivi sono aumentati.
Il panorama è del tutto negativo, non abbiamo una strategia per
come nei prossimi 10 anni collocare i rifiuti, avevamo delle
indicazioni del piano che non vengono seguite in modo coerente,
vengono fatti degli interventi che lo stesso Assessore ha definito
limitati, che possono anche andare bene, ma in presenza di un
intervento di carattere generale, quindi la richiesta che facciamo
all'Assessore è di mandare avanti la progettazione e tutti gli
interventi amministrativi necessari per realizzare il IV lotto come
previsto dal piano. Non capiamo perché questa "cosa" sia ferma
ormai da anni, si è fatta la progettazione preliminare e poi più
niente!
Dichiariamo quindi la nostra insoddisfazione rispetto alla
risposta che ci è stata data e chiediamo che, parallelamente alla
progettazione esecutiva di questi interventi limitati, di cui alla
deliberazione di Giunta n. 4389, si ponga mano al IV lotto, in modo
da avere davanti a noi una prospettiva di almeno una decina di anni
in cui sappiamo che il posto per mettere i rifiuti ci sarà in Valle
d'Aosta e non trovarci di fronte a una situazione di "collasso"
drammatico.
Si dà atto che dalle ore 12,25 riassume la presidenza il
Presidente Perron.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK