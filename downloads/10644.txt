Consiglio Regionale della Valle d'Aosta - Oggetto del Consiglio n. 1637 del 28 novembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1637 del 28 novembre 1990 - Resoconto
OGGETTO N. 1637/IX - Modificazione della convenzione rep. n.
9140 del 20 giugno 1989 per l’insediamento di
attività produttiva in Hône.
Presidente - Ha chiesto di parlare il Presidente della Giunta,
ne ha facoltà.
Bondaz (DC)
- Farei la proposta al Consiglio, se non ci
sono obiezioni, di passare alla votazione
dell’oggetto n. 23 e lasciare a questo pomeriggio
l’oggetto n. 22.
Presidente
- Ci sono obiezioni a questa inversione
all’ordine del giorno? No. Do lettura del testo
della delibera in oggetto:
IL CONSIGLIO
Richiamata la deliberazione della Giunta regionale n. 3639, in
data 7 aprile 1989, concernente l’approvazione dello
schema di convenzione da stipularsi con l’impresa
Enrietti S.p.A. per l’insediamento di attività
produttiva in Hône.
Dato atto che, in esecuzione di tale provvedimento, ratificato
dal Consiglio regionale con deliberazione n. 610/IX del 21 giugno
1989, è stata stipulata la convenzione rep. n. 9140 del 20 giugno
1989.
Rilevato che, in sede di redazione del progetto esecutivo
relativo alla realizzazione degli immobili prevista dal contratto
citato, i tecnici incaricati hanno fatto presente
l’opportunità di concentrare la centrale termica ed
i servizi tecnici per l’intero complesso produttivo
in un unico edificio, di proprietà della società Enrietti e già
adibito a questo scopo riguardo all’attività
produttiva già esercitata all’interno
dell’area.
Ritenuto che tale collocazione garantirebbe una migliore
funzionalità all’intero complesso produttivo,
evitando la creazione di opere anti-economiche, con oneri di
manutenzione praticamente raddoppiati, dovendosi mantenere in
efficienza due impianti analoghi anziché uno.
Accertato inoltre che la Società Enrietti S.p.A. è disposta a
cedere alla Regione, a titolo gratuito o a prezzo simbolico, il
nudo fabbricato di cui trattasi, esclusa la proprietà del suolo su
cui insiste il medesimo.
Visto il parere della IV Commissione consiliare permanente;
delibera
di approvare, nel testo allegato, lo schema di convenzione da
stipularsi con la Società Enrietti S.p.A., con sede in Hône.
Presidente
- Ha chiesto di parlare
l’Assessore all’Industria, Commercio,
Artigianato e Trasporti Fosson, ne ha facoltà.
Fosson (DC)
- Come ho già avuto modo di illustrare in
Commissione, si tratta di un aggiustamento derivante dal fatto che
è previsto dalla convenzione in vigore che
l’Amministrazione regionale progetti e costruisca un
ampliamento dello stabilimento nell’area Enrietti di
Hône, indicato come A sulla planimetria allegata alla
deliberazione.
Il fabbricato indicato come C è di proprietà degli Enrietti e
servirebbe, su proposta dei progettisti incaricati dalla Regione,
per posizionare le centrali termiche ed una serie di impianti.
Per omogeneità il fabbricato C dovrebbe essere acquisito dalla
Regione e così è previsto che venga fatto; non viene valutato con
un prezzo di acquisto ma viene modificato, per compensare il
venditore, il periodo di comodato dello stabilimento intero da
cinque a sei anni.
Le valutazioni sono state fatte dai progettisti e sono state
confermate dai tecnici dell’assessorato.
Presidente
- E’ aperta la discussione
generale.
Ha chiesto di parlare il Consigliere Agnesod, ne ha facoltà.
Agnesod (UV)
- Vorrei chiedere
all’Assessore se la parte C è attualmente usata ad
uso produttivo.
Presidente
- Ha chiesto di parlare
l’Assessore all’Industria, Commercio,
Artigianato e Trasporti Fosson, ne ha facoltà.
Fosson (DC)
- No, è un immobile di proprietà Enrietti,
non viene attualmente utilizzato.
Presidente
- Pongo in votazione la delibera in
oggetto:
Esito della votazione
Presenti, votanti e favorevoli: 28
Il Consiglio approva all’unanimità
Presidente
- I lavori sono aggiornati ad oggi pomeriggio
alle ore 16.
La seduta è tolta.
---
La seduta termina alle ore 12,44.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK