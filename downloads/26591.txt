Consiglio Regionale della Valle d'Aosta - Oggetto del Consiglio n. 228 del 29 luglio 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 228 del 29 luglio 1972 - Resoconto
OGGETTO N. 228/72 - Applicazione della legge statale 22
ottobre 1971 n. 865. (Approvazione di Mozione)
Chincheré
(P.C.I.) -
Nel presentare questa mozione
non possiamo assolutamente esimerci dal fare alcune considerazioni
di ordine generale, in merito alla situazione politica specifica
nella quale ci troviamo ad operare.
Le preoccupazioni, nate dalla formazione del Governo Andreotti e
la nostra conseguente rigorosa opposizione, non sono semplicemente
riconducibili ad una validazione di formule più o meno bizantine e
dei conseguenti schieramenti governativi.
La nostra opposizione deriva dai contenuti impliciti ed
espliciti che questo Governo ha e che vanno nella direzione opposta
a tutto ciò che può significare riforme del centramento politico e
amministrativo, rispetto reale degli istituti democratici.
In una parola, no, a tutto ciò che può avere un segno positivo
nella soluzione dei problemi che le masse popolari hanno posto in
termini indilazionabili con la lotta di questi ultimi anni.
Dati incontrovertibili di questa volontà politica negativa sono
facilmente reperibili nel discorso programmatico dell'On.le
Andreotti, nelle dichiarazioni dei partiti componenti la
maggioranza degli stessi ministri.
Per un nuovo sviluppo sociale ed economico contro tutto ciò che
è rappresentato da questo Governo di centro-destra, masse imponenti
di lavoratori si stanno già battendo dal settore chimico ai
tessili, ai braccianti, ai post-telegrafonici, e quest'autunno
avremo senz'altro la massiccia risposta dei metalmeccanici in
occasione del rinnovo dei contratti nazionali di categoria.
Da questa situazione non possono estraniarsi le assemblee
elettive, proprio per il ruolo loro assegnato dalla Costituzione
quali elementi insostituibili di un più vasto processo verso una
democrazia progressista e progressiva.
La volontà accentratrice del Governo Andreotti, confortata dalla
mai sconfessata vocazione antiregionalista dell'On.le Malagodi, è
una seria ipoteca sulle Regioni a Statuto ordinario e sulle Regioni
autonome a Statuto speciale.
C'è, infatti, un serio pericolo che sta diventando sempre più
concreto ed è stato denunciato senza mezzi termini in alcuni
convegni, ai quali hanno partecipato anche amministratori
democristiani, che il Governo voglia fare di queste istituzioni
solo dei punti terminali di decisioni alla cui elaborazione essi
non hanno partecipato; ridurle, le Regioni, in sotto-prefetture
senza reali poteri se non quelli di smistare fondi vincolati,
perché vincolanti ne sono le destinazioni.
La risposta che le Regioni devono dare deve essere allo stesso
livello dello scontro sociale in atto della domanda politica che i
lavoratori pongono alle Regioni. Più potere per marciare in
positivo, un processo reale di riforme e, se questo non avviene,
avremmo un processo, al quale noi ci siamo sempre opposti e ci
opporremo sempre, di decadimento, di crisi di credibilità nei
confronti delle assemblee elettive.
Un momento di verifica di questa volontà lo possiamo e lo
dobbiamo avere con un'applicazione concreta, la meno restrittiva
possibile, della legge 22 ottobre 1971, n. 865, meglio conosciuta
come legge "per la casa". Legge che dà, anche se con gravi limiti,
da noi sempre denunciati, tant'è vero che la nostra posizione
politica in Parlamento fu l'astensione (anche se fu un'astensione
determinante per il varo di questa legge), dicevo che, anche se con
gravi limiti, dà tutta una serie di strumenti per iniziare una
seria politica, non tanto nei confronti della casa, quanto per un
aspetto territoriale serio e definitivo.
La crisi della città si esprime attraverso l'uso distorto del
territorio, il mercato speculativo delle abitazioni, il rapporto
non equilibrato fra le case, luoghi di lavoro e i servizi. Si
esprime ancora attraverso l'assoluta carenza dell'edilizia a basso
profitto e a basso prezzo.
La crisi della città colloca gli enti locali in una posizione
subalterna alle scelte dei gruppi della rendita speculativa.
Addossa agli stessi Comuni gli oneri crescenti dei servizi
sociali.
Negli ultimi cinque anni l'Italia ha speso, per i servizi
sociali, duemila e cento miliardi. E sarebbe interessante sapere
quanto sono costati i servizi sociali in Valle d'Aosta in questi
ultimi cinque anni, a correre dietro alla speculazione
edilizia.
Una nuova politica della casa, antispeculativa e popolare,
significa impostare, programmare una politica per un nuovo assetto
territoriale, per la definizione dei piani regolatori. Significa
dare lo spazio necessario alle altre riforme, cioè la scuola, i
trasporti, il tempo libero.
Ecco i motivi politici per cui noi, il Gruppo comunista, ha
presentato questa mozione. Crediamo che, per iniziare una
discussione serie su questo argomento, oggi si debba già discutere
di questi punti che sono poi alcune scadenze previste dalla legge
che riguardano e gli enti locali e lo Stato e le Regioni.
a) censire i fondi realmente disponibili da investire in un
piano di lavori per l'edilizia economica e popolare, come previsto
dalla legge 865;
b) elaborare subito un progetto di programma di localizzazione
per un piano di distribuzione regionale dei fondi censiti. Come
previsto dall'articolo 51 della legge;
c) formare, eventualmente, in base alle richieste dei comuni e
sempre rispetto all'articolo 28 della legge, piani di zona
consortili intercomunali;
d) andare alla formazione di piani particolareggiati, in accordo
con il Comune di Aosta, per interventi risanativi, conservativi,
del centro storico cittadini; articolo 32 della legge;
e) formare, per quanto riguarda i punti a), b), c), d) una
Commissione che prefiguri l'applicazione dell'articolo 6 della
legge con funzioni consultive attorno alle quali la Giunta e il
Consiglio regionale enucleino le loro scelte.
Mi riservo di intervenire, in modo più specifico, su argomenti
specifici, dopo la risposta dell'Assessore.
Siggia
(P.C.I.) -
Altri interventi? Risponde
l'Assessore Rollandoz.
Rollandoz
(D.P.) -
I fondi assegnati alla Regione,
sulla base della legge 865 e da localizzare a livello comunale, ai
sensi dell'articolo 3, hanno le seguenti provenienze:
- dal Ministero lavori pubblici, primo, fondi di cui agli
articoli 67 e 68 per concedere contributi nella misura occorrente
al totale ammortamento dei mutui (che corrispondono all'ex legge
640): duecento settantuno milioni;
- secondo, fondi di cui all'articolo 67 e 68 per concedere
contributi sui mutui in misura da determinare (l'ex legge 408):
lire cinquecento novantaquattro milioni;
- fondi provenienti dalla Gescal, fondi di cui all'articolo 67,
capoverso c) e d), da erogare in conto capitale: lire settecento
diciassette milioni. E sommano, complessivamente: lire
millecinquecento ottantadue milioni, disponibili per il triennio
1971/73.
Ai sensi dell'articolo 48, dal finanziamento globale deve essere
detratto il cinque per cento da destinare all'edilizia sociale,
corrispondente a settantanove milioni. Per conseguenza, le somme
sui tre tipi di finanziamento risultano così modificate: ex legge
640: lire duecento settantacinque milioni e mezzo; ex legge 408:
cinquecento sessantaquattro milioni e trecento milioni; ex Gescal:
seicento sessantuno milioni e duecentomila, per un totale di mille
quattrocento novantatré milioni, alle quali, quindi, vanno aggiunti
i settantanove milioni per opere di edilizia sociale.
Ai sensi di legge, i fondi dovrebbero essere localizzati secondo
le seguenti voci: ex legge 640, per la costruzione di alloggi da
destinare agli occupanti grotte, baracche cantine, ecc., nonché
agli occupanti abitazioni malsane in genere: fabbisogno di
sostituzione. Per l'esecuzione di opere di manutenzione,
risanamento di edifici popolari di proprietà demaniale.
In secondo luogo, la ex legge 408 per la costruzione di alloggi
per i cittadini più bisognosi, anche riuniti in cooperative; per
l'esecuzione di opere di manutenzione e risanamento degli edifici
di proprietà degli enti pubblici di edilizia popolare.
Tre dall'ex Gescal, per la costruzione di alloggi destinati alla
generalità dei lavoratori. Per il risanamento e la ristrutturazione
di interi complessi edilizi. Per la costruzione di case albergo per
studenti lavoratori e persone anziane. Per la costruzione di
alloggi da parte di imprese per i propri dipendenti, però con un
minimo di cento alloggi.
Per la costruzione di alloggi da parte di Cooperative di
lavoratori dipendenti e per la concessione di prestiti individuali
per la costruzione, l'acquisto o il miglioramento di alloggi
individuali.
Occorre a questo punto osservare che questa ripartizione della
spesa, probabilmente vista a livello nazionale, è poco
significativa per la Valle d'Aosta e, forse, anche
controproducente, tenuto conto delle particolari situazioni qui
esistenti e dell'esiguità dei fondi disponibili.
In proposito si osserva: il fenomeno dei baraccati, in Valle
d'Aosta, è molto limitato se non inesistente. Le abitazioni da
risanare e da ristrutturare, per i nuovi modelli di vita, sono
invece in numero molto rilevante.
Osserviamo, inoltre, che le imprese non possono costruire un
mimino di cento alloggi per i propri dipendenti, tenuto conto dello
stanziamento massimo consentito della legge e, comunque, nella
Regione non esistono, o forse potrebbe essere la Cogne l'unica
impresa interessata ad usufruire dell'eventuale stanziamento. Però
è ancora da esaminare se la Cogne rientri tra le imprese che
possono... essendo un'industria statale.
La concessione dei prestiti individuali per la costruzione,
l'acquisto e il miglioramento di alloggi individuali è già
assicurata dall'apposita legge regionale. Conseguentemente, le voci
di spesa si riducono alle seguenti:
- fondi provenienti dal Ministero lavori pubblici (ex fondo
della legge 640): lire duecento cinquantasette milioni e mezzo, per
la costruzione di alloggi da destinare agli occupanti le baracche e
le abitazioni malsane;
- fondi ex legge 408: contributi cinquecento sessantaquattro
milioni per la costruzione di alloggi per i cittadini più
bisognosi, per l'esecuzione di opere di manutenzione e risanamento
degli edifici popolari di proprietà degli enti pubblici;
- per i fondi della Gescal, in conto capitale seicento
settantuno milioni, per la costruzione di alloggi destinati alla
generalità dei lavoratori, per il risanamento e ristrutturazione di
interi complessi edilizi, per la costruzione di case-albergo per
studenti, lavoratori e persone anziane;
- lire settantanove milioni per l'edilizia sociale.
Si potrà procedere, quindi, alla costruzione per il triennio di
circa cento quarantadue alloggi, per un totale di settecento
ottanta vani, oltre all'attuazione di un intervento di risanamento
e ristrutturazione di un complesso edilizio compreso in un centro
storico e all'esecuzione di opere di urbanizzazione primaria e
secondaria e di manutenzione del patrimonio edilizio esistente di
case popolari.
Come si può osservare, siamo pertanto ben lontani dal poter
soddisfare le esigenze abitative che erano state censite da questa
amministrazione e trasmesse al CER in data 29 novembre 1971,
ammontanti a circa mille cinquecento alloggi di nuova costruzione e
a duemilacinquecento alloggi da ristrutturare.
Tuttavia, conscia delle profonde innovazioni che la legge 865
apporta in materi di edilizia economica e popolare, e al fine di
mettere a punto quelle strutture e quegli strumenti che
consentiranno nel seguito di procedere con maggior fluidità negli
adempimenti che la legge attribuisce alla Regione, questa
Amministrazione ha provveduti a promuovere varie iniziative in
materia e, in particolare, ad avviare i lavori di stesura del
progetto di localizzazione degli interventi. Le localizzazioni
saranno effettuate secondo i seguenti criteri:
- risultati dell'indagine promossa da questa Amministrazione
presso il comune in ordine all'applicazione della legge in
discorso;
- domande di singoli cittadini giacenti presso l'Istituto
autonomo case popolari di Aosta per l'assegnazione di alloggi
popolari;
- risultati delle indagini settoriali promosse dai singoli
comuni;
- e, in ultimo, i primi risultati che emergono dai dati relativi
al censimento generale della popolazione nell'anno 1971 elaborati
dall'Ufficio regionale per la programmazione economica.
Contemporaneamente questa Amministrazione si è adoperata presso
i Comuni della Valle per una più sollecita messa a punto degli
strumenti che la legge prescrive.
Va rilevato, infatti, che notevoli difficoltà vengono
riscontrate nei lavori sopra citati, in primo luogo a causa della
mancanza di strumenti urbanistici di carattere generale presso la
stragrande maggioranza dei Comuni.
Il piano regolatore generale o il programma di fabbricazione
sono infatti il supporto indispensabile per la formazione dei piani
di zona, di cui alla legge 167 del 1962.
Allo stato attuale, solamente i Comuni di Aosta e St. Vincent
sono dotati di piano regolatore vigente. Mentre altri venticinque
comuni dispongono solamente di un piano regolatore o piano di
fabbricazione adottato e trasmesso all'approvazione
all'Amministrazione regionale.
I rimanenti comuni, ai sensi dell'articolo 51 della legge 865,
non potrebbero essere sede di localizzazioni.
In relazione al problema del risanamento e della
ristrutturazione dei centri storici, la legge non detta, al
riguardo, norme particolari.
Al fine di non correre il rischio che possa venire congelata una
parte troppo importante degli stanziamenti, per mancanza di
strumenti attuativi si destinerà una somma relativamente contenuta,
ma che permetta tuttavia un'operazione di una certa portata e un
intervento di ristrutturazione nel centro storico di Aosta, a
titolo sperimentale, da definire in accordo col Comune di Aosta
stesso.
E, a tal proposito, il Comune di Aosta, ha nominato una
commissione per la soluzione di questo problema.
Le carenze della legge 865 in tale settore potranno essere
ovviate solamente con una legge regionale di tipo urbanistico,
avente come materia specifica la ristrutturazione di centri
storici.
Per quanto concerne la commissione, richiesta all'ultimo punto
della mozione, la Giunta regionale, venuta a conoscenza della legge
del 22 ottobre, prima dello scadere del primo adempimento, che era
la trasmissione al CER di tutti i dati (che era fissato per il 30
novembre 1971), il Presidente della Giunta ha nominato una
commissione consultiva così composta:
- Presidente della Giunta, Assessore ai lavori pubblici;
- rappresentanti dell'Istituto autonomo case popolari;
- rappresentanti della Gescal;
- i sindaci di Aosta, Pont-St.Martin e Verrès;
- i tecnici dell'Amministrazione regionale;
- l'Ingegnere capo dell'Assessorato lavori pubblici;
- l'Architetto dell'Ufficio urbanistico del turismo.
Manganoni
(P.C.I.) -
Dalla relazione
dell'Assessore io ho desunto alcuni punti. Primo, dice l'Assessore,
mancanza di strumenti urbanistici comunali.
Questo è quanto noi qui abbiamo sempre lamentato con la
presentazione di numerose mozioni, con gli impegni della Giunta,
non mantenuti, di mandare avanti i piani regolatori che i comuni
hanno approvato e sollecitando, da parte dell'Amministrazione
regionale, Comuni e tecnici che non vi hanno ancora provveduto.
Ha detto l'Assessore: due Comuni solo hanno il piano regolatore:
Aosta e St. Vincent. Lo sapevamo.
Circa venticinque comuni hanno presentato, hanno approvato e
mandato i loro piani di fabbricazione, piani regolatori alla
Regione. E, alla Regione, che cosa fanno? Dormono? (
Voce)
...No? Eh! Ma se non vengono approvati dalla Regione...
Allora, allora. Prima strozzatura: la Giunta che anziché
incoraggiare e invogliare i Comuni a preparare questi strumenti
urbanistici, li arena, li ferma, li mette nel cassetto a mettere la
polvere.
Questa è la realtà.
Il Presidente della Giunta, circa un anno fa, in occasione della
discussione di una mozione nella quale sollecitavamo l'approvazione
dei piani di fabbricazione, ha detto: "la Giunta si impegna,
prossimamente, entro un termine breve, a iniziare l'esame
dell'approvazione dei piani regolatori".
È trascorso circa un anno, però siamo ancora al punto di allora:
delle promesse, delle assicurazioni. Quindi, prima cosa, la Giunta
metta termine a queste lungaggini, esamini questi piani. Quelli che
non vanno li respinga, spiegando il perché, non cavillando. Cioè,
non mettiamoci la cattiva volontà di voler tirare le cose per le
lunghe e si comincino a definire quei venticinque piani.
Quegli altri, dei comuni che non li hanno allestiti, ebbene, io
penso, a parte che la legge ponte prevede che chi non li fa, il
sindaco può essere sostituito da un commissario. E allora, portiamo
innanzitutto a conoscenza dei sindaci questo capoverso della
legge.
Io non dico di farlo, ma comunque facciamo presente ai sindaci,
che si diano da fare.
Allora prima questione è quella.
Secondo: ha parlato l'Assessore della necessità o
dell'opportunità di una legge regionale urbanistica. Però
presentiamola.
Perché è inutile che vogliamo poi parlare di piani di
localizzazione, ecc., quando non abbiamo gli strumenti urbanistici,
non abbiamo i piani regolatori, i piani di fabbricazione. Cioè, il
difetto viene dalla partenza. Perché se noi non abbiamo questi
strumenti è inutile costruire case popolari, perché non possiamo
fare i piani di localizzazione con tutto quello che ne segue.
Ed allora, qui, invito la Giunta a darsi da fare.
Altro punto è questo: delle cifre, non so se ho fatto delle
addizioni esatte che ha citato l'Assessore, noi disporremmo di un
miliardo e cinquecento ottantadue milioni per gli anni '71 e '72...
(Voci) ...
No, dice, quei milioni della Gescal dei lavori
pubblici, comunque, questi soldi, c'è un miliardo e mezzo per il
triennio 1971/73.
Siamo a metà '72. Per arrivare a fine '73 abbiamo un anno e
mezzo. Noi in un anno e mezzo dovremmo spendere e costruire delle
case popolari per un miliardo e mezzo. Ma se noi non abbiamo ancora
le localizzazioni, non sappiamo dove le facciamo queste case.
Poi, bisognerà stabilire dove le facciamo, reperire i terreni,
elaborare i progetti delle case, appaltare, iniziare la
costruzione. Io penso che di questo passo, alla fine del 1973 non
avremo messo giù un mattone! E il miliardo e mezzo rimarrà lì a
svuotarsi!
Pertanto, penso che questo fatto dovrebbe preoccupare anche la
Giunta perché, la cifra è esigua? Beh, cominciamo a spenderla. Ma
perché la cifra è esigua noi non la spendiamo, continuiamo a
tenerla lì e non facciamo le case!
Invece, dalla relazione che io ho sentito dall'Assessore, io
chiedo all'Assessore entro quale tempo, entro quale data penserà di
fare le fondazioni di una casa per spendere il miliardo entro la
fine del '73.
Queste sono le domande che io pongo.
Siggia
(P.C.I.) -
Altri interventi?
Chincheré
(P.C.I.) -
Ma, in genere, quando si fa
una mozione, e la controparte competente risponde, quando ci si
alza si dovrebbe dire "sono soddisfatto" o "non sono soddisfatto",
"sono soddisfatto così-così".
Credo che una delle prassi sia questa.
Io, invece, non sono niente di tutto questo perché, può darsi
benissimo che la colpa sia esclusivamente mia che nella relazione
non sono stato sufficientemente chiaro e non sono stato
sufficientemente chiaro nella mozione - la risposta dell'Assessore
non è una risposta perché, soltanto a considerare il dibattito
politico che c'è stato all'interno del Parlamento, come è nata
questa legge sulla casa, quali forze politiche, sindacali si sono
succedute all'interno di questo dibattito. Se noi abbiamo presente
l'estremamente travagliato iter di questa legge, noi ci rendiamo
conto che è un fatto politico nazionale estremamente rilevante.
Ed è evidente che noi, di fronte a una legge di questo genere,
non possiamo assolutamente esimerci da dare una risposta politica,
cioè collocarci di fronte ad una legge di questo genere in modo
estremamente politico.
La domanda che io ho fatto all'Assessore era una domanda
tecnica, evidentemente, ma era soprattutto - credo anche forse
troppo - una domanda politica, alla quale lui non ha assolutamente
risposto. E mi costringe ad annoiarlo ulteriormente - altri
Consiglieri non li annoio perché sono in altre faccende
affaccendati, evidentemente a loro della casa non interessa, forse
sul piano elettorale rende poco - ad annoiarlo con altre
considerazioni di natura generale e poi rientrerò in alcuni
problemi specifici della nostra Regione.
È necessario, credo, risalire a quelle che sono le cause - cosa
che l'Assessore non ha assolutamente fatto - dell'attuale
situazione in fatto di edilizia abitativa popolare.
Non dimentichiamoci mai questo termine, non dico "populista",
non faccio della demagogia, dico "popolare", nel senso accessibile
a tutti e per tutti. Perché il problema della casa non si pone solo
a quelli del centro storico che hanno l'umidità, ma si pone
all'operaio della Cogne che paga quaranta mila lire al mese di
affitto, anche se abita in collina. Il problema è: garantirgli una
casa con gli stessi vantaggi a un prezzo estremamente più equo,
visto che è possibile fare e abbiamo gli strumenti legislativi
perché questo avvenga.
Ora, quali sono le cause di questa situazione, in fatto di
edilizia abitativa popolare?
La prima causa, evidentemente, è un fatto che riguarda tutta la
popolazione italiana; è costituita dal tipo di espansione economica
che si è verificata nel nostro Paese, soprattutto dopo la guerra,
che in modo incontrollato esasperato tutti i termini degli
squilibri tradizionali tra Nord e Sud, tra campagna e città.
Un solo dato, che credo non meriti nessun commento perché è
chiarissimo. Tra il 1950 e il 1967, e mi fermo lì perché gli ultimi
dati dell'ISTAT sono del '67 su questo argomenti, e l'ISTAT non è
un ufficio del Partito comunista, è un ufficio governativo, e
questi dati credo che non ci sia nessuno che osi metterli in
discussione, diciassette milioni di persone hanno cambiato comune
di residenza all'interno del territorio nazionale; senza contare
quello che sono emigrati - che sull'argomento, in questo momento,
non ci interessano.
Il che significa che un terzo della popolazione attiva ha
cambiato comune di residenza. Ci si può rendere facilmente conto,
in modo solare direi, quali grandiosi problemi ha posto questo
grande fenomeno migratorio in termini di assetto del territorio
delle città e nelle condizioni di vita che ha creato nei ghetti
delle città. Oggi si usa il termine "gli operai sono ghettati".
Evidentemente sono ghettati, gli fanno anche le mura attorno, a
Torino.
La seconda causa è costituita dalla situazione interna del
settore dell'edilizia e della struttura proprietaria dei suoli
urbani, la speculazione edilizia non è un mito è una realtà, che
contrassegna il non risolto problema dell'eliminazione della
rendita parassitaria sulle aree fabbricabili.
Si ha così la continua integrazione tra la rendita e profitto,
ossia tra proprietà delle aree e imprese costruttrici. Di questa
situazione gli effetti più vistosi sono gli alti affitti e la
carenza di alloggi popolari. Ma ve ne sono altre non meno gravi,
quali la carenza, e qualche volta la totale assenza - per fortuna
non è il nostro caso - ma la carenza è indubbiamente anche il
nostro caso, dei servizi sociali, qualche volta i più elementari e
giusti.
La terza causa è costituita dalla funzione subordinata svolta in
questo campo dall'intervento pubblico. Tanto è vero che gli enti,
in teoria addetti a queste cose, sono un'infinità, o erano
un'infinità. Finalmente, sembra che riusciamo a unificarli. Che
sono stati preposti nel tempo all'edilizia popolare, per i
lavoratori. Ed è la totale assenza di una qualsiasi efficace
regolamentazione pubblica del regime proprietario dei suoli urbani,
che generalizzasse l'esproprio, e la pratica inefficienza di
strumenti urbanistici - qualche volta le carenze degli
amministratori hanno aggravato questo fatto, e Manganoni ha
perfettamente ragione - che prevedessero una crescita organica,
ragionata, delle città e dei centri urbani.
Siamo arrivati all'assurdo che l'intervento pubblico,
nell'edilizia, si contrae tanto più quanto si espande il livello
degli investimenti. E anche qui cito dati ISTAT.
Nel 1951 l'edilizia pubblica, l'intervento pubblico in fatto di
edilizia abitativa popolare era del 25 per cento degli investimenti
globali. Per l'esattezza del 25,3.
Nel 1954, nel giro di tre anni, è scesa al 15 netto. Nel 1962 è
scesa al 6. Nel '63 è scesa al 4, il boom edilizio. Abbiamo avuto,
addirittura, questa forbice che si è ulteriormente spalancata, di
cui i danni li abbiamo ancora oggi.
È poi risalita, grazie non si sa bene a chi, forse al
Centro-sinistra, o roba di questo genere, al 7 per cento; nel giro
di sei anni è riuscita ad aumentare del 3 per cento; che comunque,
rispetto al 1951, venticinque meno sette fa diciotto, è diminuita
nettamente del 18 per cento.
Evidentemente - e da questo punto di vista l'Assessore ha
ragione - per la Valle d'Aosta, il problema della rendita fondiaria
è un problema abbastanza particolare.
Però ciò non toglie che i riflessi pratici sono identici che
nelle zone della città, dove la rendita fondiaria si presenta con
altri aspetti.
Evidentemente, in Valle d'Aosta dobbiamo far fronte a questa
realtà in termini diversi che a Ragusa, dove un proprietario
possiede tutto; ma dobbiamo assolutamente farvi fronte nei limiti
del possibile. Non è assolutamente possibile fare diversamente.
Dico, abbiamo delle esperienze nel Friuli-Venezia Giulia, che è
una zona che ha delle zone come le nostre, che la 865 è un dato di
fatto che procede verso gli indennizzi in modo diverso da quello
previsto dalla legge con una specifica legge regionale, sulla quale
forse poi ritorneremo sicuramente questo autunno alla riapertura
dei lavori.
La situazione non è diversa in Valle d'Aosta e in Aosta - e qui
cito non dati ISTAT, ma dati vostri, nostri, dell'Amministrazione
regionale - perché in Aosta-città 172 alloggi sono stati
considerati antigienici e inagibili.
Se noi pensiamo che per avere questo certificato è necessario il
bollo, l'imprimatur dell'ufficio medico o degli ufficiali sanitari,
credo, non lo so, e avviene soltanto dietro specifica richiesta, è
facile immaginare che questi 172 in realtà, è un numero inferiore
agli alloggi malsani.
A un concorso dell'Istituto autonomo case popolari vi sono
state, per 100/120 alloggi, un po' di tempo fa, 750 domande!
Ne viene fuori che ipotizzare, soltanto per Aosta, facendo un
discorso comunale, azzardare l'ipotesi della necessità di 1000-1100
alloggi, oggi, senza notare l'incremento naturale che avverrà nel
tempo tecnico in cui costruiremo le case, non è assolutamente
azzardato, è normale.
Nella Valle - e qui ci sono dati globali, sono sempre notizie
che provengono dalla pagina dell'Amministrazione regionale - sono i
dati del censimento per il CER, credo - si dice: "abbiamo la
necessità di 1460 appartamenti nuovi". Oggi, non tra cinque anni,
oggi abbiamo già questa necessità, tra cinque anni, probabilmente,
saranno 1600/1700, forse di più.
Abbiamo la necessità di riammodernare 2400 appartamenti-case di
abitazione. La necessità di costruire case-albergo per studenti,
lavoratori, pensionati, 10 case (facciamo 20 ospiti per uno) e
abbiamo grosso modo l'area che ci serve. Significa che questo
problema è un problema politico, dove i tecnici hanno un ruolo
subordinato a delle scelte precise, indilazionabili che l'Ente
pubblico, giusto o sbagliato, deve fare. Ed è assolutamente
necessario, per dare un valore politico a questa mozione, che la
Giunta dia dei contenuti politici, che noi comunisti abbiamo già
dato, che i sindacati lavoratori hanno già dato, per dare quella
spinta, quella molla, quel substrato necessario a far sì che, alla
riapertura dei lavori di questo Consiglio, non siamo più qui a
rimescolare a che punto siamo, se sono stati fatti piani di
localizzazione e roba di questo genere.
Ma l'eventuale Commissione o l'eventuale Assessorato che si
occupa di questo problema sappia dove andare, per fare cosa, con
quali tempi e quali scelte prioritarie, perché esistono delle
scelte prioritarie, che vuole e deve fare.
Il discorso del censimento era un po' una trappola, Rollandoz.
In che senso? Nel senso che la tua risposta era scontata, era
scontata ed era la peggiore che tu potessi darmi.
Perché? Perché, evidentemente, una legge di questo genere - e lo
dice Bassetti che è un D.P. - se vuoi te lo faccio leggere, è una
rivista: "La nuova legge sulla casa, del COI" - e tutti gli
interventi, qui, sono fatti da gente non comunista, son tutti
democristiani: Piero Bassetti, Vitaliano Bassetti, ecc..
E cosa dice questo Bassetti?
(Voci) ...
Ma li legge male,
Ramera. Tant'è vero che, se citi sempre Barca, come lo hai citato
ieri, è meglio che ti rileggi ampiamente i documenti del nostro
Partito. Ecco, vattelo a rileggere, perché ho i miei dubbi che tu
l'abbia capito...
(interruzione di Ramera)
...stai
tranquillo... poi ti voglio sentire su questo problema. È evidente,
tu preferisci i week-end alla discussione seria sulle case. Lo
capisco perfettamente.
Ecco, dicevo, bisogna sapere assolutamente dove si vuole andare;
no, dicevo, sui finanziamenti. E il finanziamento regionale della
legge dove lo mettiamo?
Io voglio sentire queste cose. Un impegno, preciso, in questa
direzione.
Guardiamo un po' la situazione di Aosta. Perché, evidentemente,
se noi vogliamo fare un discorso differenziato per le zone dove la
proprietà fondiaria è una realtà e le zone dove la proprietà è
un'altra realtà - come la Valle d'Aosta - della quale dobbiamo
assolutamente tenere conto, ma non per bassi problemi elettorali,
ma per profondi motivi di giustizia sociale, dobbiamo anche fare
una certa differenza - anche qui proprio determinata dal ruolo che
giocherà il Comune di Aosta nello sviluppo futuro della Valle - del
Comune di Aosta e degli altri comuni della Valle.
Evidentemente io non posso fare un discorso per Aosta e fare lo
stesso discorso per il Comune di Challant... (
Voce
) ...Tu
hai citato, e su questo hai perfettamente ragione, che è al lavoro
una Commissione per la revisione del Piano regolatore di Aosta. A
che punto sono questi lavori? Che tipo di rapporti ci sono tra
l'Assessorato ai lavori pubblici, l'Assessorato al turismo,
l'Assessorato alla sanità, al limite, e questa Commissione?
Noi sappiamo che Aosta è stata divisa in tanti PPE (piani
particolareggiati esecutivi). Ne esistono quattro.
Il PPE/1 della Cattedrale, che è ancora tutto in fase di studio.
Non si sa assolutamente che tipi di interventi fare.
Il PPE/2 tutta la zona di Sant'Orso-Antica Zecca, quella zona
lì. E anche lì non si sa assolutamente dove mettere le mani.
Il PPE/3. Il Ponte di Pietra, che è l'unica zona in fase
conclusiva, di piano particolareggiato.
Ecco, anche qui, viene tutto a cedere il discorso perché non ci
sono i finanziamenti.
Ora tu mi devi spiegare cosa fa il Comune di Aosta quando non ci
sono i finanziamenti, a proposito dei quali la legge 865 dice delle
cose precise. Tu puoi fare se "hai un'attività di
finanziamento".
Ecco, che rapporti ci sono tra l'Amministrazione regionale e il
Comune di Aosta su questi problemi?
Esiste il PPE/4, tutti quei bei cerchietti che ci sono sulle
mappe di Aosta, che è la zona Busseyaz-Roppoz. E lì è soltanto, per
il momento, zona vincolata, dove non esiste assolutamente niente.
Dove, al limite, questo PPE/4 diventa una palla al piede allo
sviluppo di Aosta, perché? Perché i privati non possono costruire
se non a certe condizioni che dovranno verificarsi, ecc. E l'Ente
pubblico non costruisce. Mancano assolutamente i finanziamenti.
Se facciamo il discorso dei mille-mille cento appartamenti ad
Aosta, che servono oggi, e di conseguenza se noi facciamo il
discorso quinquennale - a qualcuno forse rizzano le orecchie - e
allora diciamo "settennale". Settennale significa fare un discorso
di mille ottocento appartamenti, mille cinquecento. Noi dobbiamo
prevedere un PPE/5 per Aosta.
Aosta dove la vogliamo far sviluppare? È necessario fare un
piano consortile tra Aosta-Sarre e Aosta-St. Christophe.
La Giunta ha larghi poteri sull'argomento. Che tipi di contatti
ci sono tra questa Amministrazione e il Comune di Aosta su questo
problema? O non vogliamo costruire le case, o vogliamo costruirle
spezzettate. Tra cinque anni avremo una casa e non avremo
assolutamente affrontato il problema della speculazione edilizia;
anzi, avremo fatto una casa, fatto le strade e gli acquedotti e,
probabilmente, avremo valorizzato altre aree che peggioreranno la
situazione.
Io voglio sapere - noi vogliamo sapere - quali sono gli
indirizzi politici della Giunta su questo problema, su questi
problemi.
Rollandoz
(D.P.) -
Rispondo prima al Consigliere
Manganoni.
Dunque: il piano regolatore e i piani di fabbricazione, la legge
865 prevede che è sufficiente che si adottati dal Comune. Quindi,
il fatto che non si siano ancora stati rinviati
dall'Amministrazione regionale ai comuni diventa una remora perché
è sufficiente l'adozione da parte del comune.
Quindi, l'Amministrazione regionale sta facendo opera di
persuasione anche presso tutti gli altri comuni che adottino il
loro piano regolatore, che è cosa sufficiente per l'adozione di
questa legge.
Dire quando cominceranno queste costruzioni non è molto facile.
Se il Consigliere Manganoni guardasse lo schema che accompagna la
legge, si spaventerebbe perché è di una complicazione
impressionante.
I soldi, i fondi, non vengono dati alla Regione, vengono
assegnati alla Valle d'Aosta; però all'Istituto autonomo case
popolari per la costruzione e alle scelte dell'Amministrazione
regionale per la distribuzione dei mutui, l'assegnazione dei mutui.
Non è che passino direttamente tramite l'Amministrazione
regionale.
Consigliere Chincheré: noi apprezziamo lo studio e l'analisi
fatta; i dati forniti corrispondono a quelli in nostro possesso;
quindi l'analisi la riteniamo approfondita. Però è andato molto
avanti il discorso.
Questa Giunta ha la volontà di affrontare il problema
dell'edilizia. L'ha dimostrato questa primavera quando è stata
prorogata la legge sull'edilizia economica popolare del '62 per un
anno e quando il Presidente della Giunta affermò che si prorogava
per un anno poiché, per gli anni successivi, si intendeva fare una
legge più globale. Questa legge globale, appunto, è il compito che
ha questa Commissione consultiva che ha nominato la Giunta per fare
una legge globale a integrazione della legge statale.
I fondi della legge statale prendiamoli per quelli che sono.
Dicevo prima: vi è la possibilità di costruire cento sessanta
alloggi. Non si risolve tutto il problema, si risolve una parte del
problema e, forse, non si possono affrontare le necessità che noi
riteniamo prioritarie.
Pertanto, è volontà di questa Giunta, per il 1974, predisporre
una legge globale a integrazione della legge statale.
Il Consigliere Chincheré ci parla del Comune di Aosta. Il Comune
di Aosta - io accennavo a un'altra commissione - alla commissione
che ha nominato il Comune di Aosta per lo studio del centro
storico. Ed è con questa commissione che noi dovremmo avere dei
contatti per affrontare questa legge di tipo urbanistico, però
avente come materia specifica la ristrutturazione dei centri
storici.
Il problema del piano regolatore di Aosta è un problema
comunale. Il Comune di Aosta fa le sue scelte. Noi siamo convinti
di questa affermazione dell'autonomia degli enti locali,
dell'autonomia che pretendiamo rispettata, la nostra, da parte
dello Stato. Vogliamo essere altrettanto rispettosi dell'autonomia
delle amministrazioni comunali.
E pertanto non riteniamo di dover intervenire nelle scelte che
l'Amministrazione comunale di Aosta sta facendo circa le modifiche
sul piano regolatore.
Citava il piano particolareggiato della zona del Ponte di
Pietra. L'Amministrazione comunale di Aosta ha inoltrato
all'Amministrazione regionale. L'Amministrazione regionale ha
provveduto a trasmetterla al CER, la richiesta per l'urbanizzazione
di quella zona. Una richiesta che ammonta a duecento milioni di
lire. E l'abbiamo inoltrata non ricordo più in base a quale
articolo della legge, però è previsto il finanziamento per
l'urbanizzazione di quell'area.
Il Consigliere Chincheré ci accennava anche, forse non l'ha
ripetuto adesso, ma prima, a una commissione. La Giunta ha ritenuto
di nominare questa commissione di esperti in cui vi fossero
rappresentati i sindaci dei comuni maggiormente interessati,
Gescal, rappresentanti dell'Istituto autonomo case popolari.
Nessuna, anzi, anzi potremmo senz'altro convocare o dare mandato
alla Commissione lavori pubblici e altra commissione per l'esame
più approfondito di questa legge. Però noi riteniamo di aver
adempiuto a tutto quanto previsto dalla legge.
Siggia
(P.C.I.) -
Solo una precisazione Chincheré,
perché hai già fatto due interventi. Sbrigativo.
Chincheré
(P.C.I.) -
Sì, sì, velocissimo.
L'articolo sei di questa legge parla del Consiglio di
Amministrazione di case autonome popolari... Cioè, dico, vogliamo
dare il via a questa scadenza, perché la legge dice "entro". Non
dice che è indispensabile arrivare al 22 ottobre. Dice "entro un
anno...".
Rollandoz
(D.P.) -
Sì, la legge dice entro ottobre
del 1972 deve essere rinominata la commissione, tutto.
Ma, e questo senz'altro la Giunta provvederà, prima dello
scadere del termine, a dare adempimento a questa previsione.
Però, io dicevo, per lo studio della legge 865 ed anche per lo
studio globale della legge per il 1973 - una legge integrativa -
noi pensiamo di predisporla, di farla studiare da questa
commissione consultiva e poi senz'altro dovrà essere trasmessa
anche alla Commissione lavori pubblici per l'opportuna
competenza.
Manganoni
(P.C.I.) -
Io avevo posto due domande
all'Assessore: quella dei piani regolatori, e mi ha risposto in un
modo così, perché, è vero che anche se sono approvati dai Comuni,
ma io ho detto: quando la Giunta intendeva mantenere gli impegni
che il Presidente aveva preso in Consiglio, cioè, finalmente
decidersi ad approvarli, a mandare avanti questi piani regolatori,
piani di fabbricazione. Prima domanda.
Seconda: io avevo constatato, dalla relazione dell'Assessore,
che per il triennio 1971/73 vi è un miliardo e cinquecento
ottantadue milioni, cifra dello Stato, per la costruzione di case.
Mi dispiace di dovermi ripetere, ma non mi era stato risposto.
Io ho manifestato la mia perplessità in questo senso che ho
detto: se andiamo avanti di questo passo, dovuto alle pastoie della
legge 865, a tutte le procedure burocratiche, tutto d'accordo, non
è che io prenda di punta la Giunta. Sappiamo com'è quella legge.
Comunque, io temo che alla fine del '73 questo miliardo e mezzo
l'avremo ancora lì da spendere. E allora ho chiesto all'Assessore
cosa ne pensa, cioè pensa di spendere questo miliardo e mezzo per
la costruzione di questa case, ecc., secondo le prescrizioni di
legge, ecc., ed entro il 1973 o noi arriveremo al 1973 e non avremo
fatto neanche gli scavi di una di queste case?
Rollandoz
(D.P.) -
Sino a oggi abbiamo rispettato
esattamente tutte le scadenze previste dalla legge, tutte, abbiamo
trasmesso al CER i dati richiesti, alle scadenze dovute.
Ovverosia: questa legge, probabilmente, prima dello scadere del
1973 non verranno iniziate nessuna costruzione in base a questa
legge, ma non per colpa dell'Amministrazione regionale, per colpa
della legge che è fatta in un certo modo.
Siggia
(P.C.I.) -
Per passare alla votazione
bisogna chiamar qualcuno perché manca il numero legale.
Siamo in diciotto. Si può votare Assessore?
Votazione oggetto 44. - Chi è favorevole alzi la mano. Contrari,
astenuti? Tre astenuti. Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK