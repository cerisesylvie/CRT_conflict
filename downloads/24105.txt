Consiglio Regionale della Valle d'Aosta - Oggetto del Consiglio n. 3088 del 7 novembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3088 del 7 novembre 2007 - Resoconto
OGGETTO N. 3088/XII - Interpellanza: "Sperimentazione della
televisione digitale terrestre nella nostra regione".
Interpellanza
Premesso che:
-
la Valle d'Aosta, in forza della convinta volontà
manifestata dall'allora Presidente della Regione Perrin e
dall'Assessore regionale Marguerettaz, ha aderito alla
sperimentazione della televisione digitale terrestre (DTT);
-
il Governo Italiano aveva deliberato la concessione di
contributi per favorire l'installazione dei decoder da parte degli
utenti, che hanno potuto acquistarli presso i rivenditori
autorizzati beneficiando di sconti consistenti sul prezzo di
vendita;
-
i rivenditori lamentano a tutt'oggi il mancato pagamento
dei contributi promessi dal Governo italiano, oltre a segnalare la
carenza delle informazioni fornite dal numero verde e
all'inadeguatezza (poiché superati dal punto di vista tecnologico)
di molti decoder;
-
un editore televisivo locale, considerate le numerose
difficoltà burocratiche e operative generate dagli organi
amministrativi centrali e periferici, ha avviato in tutta la Valle
d'Aosta la disattivazione degli impianti digitali, che erano
peraltro già operativi in tutto l'asse centrale della
regione;
i sottoscritti Consiglieri regionali
Interpellano
l'Assessore delegato per sapere:
1) se, visti i disagi segnalati in Premessa, permangono
ancora quell'entusiasmo e quella convinzione che determinarono
l'opzione digitale per la Valle d'Aosta: in caso affermativo,
secondo quali tempi e quali modalità prevede la conversione su
tutto il territorio regionale;
2) se e come intende attivarsi presso i competenti organi del
Governo italiano per far sì che i rivenditori ottengano i
contributi loro spettanti e per rendere più efficace il servizio
del numero verde;
3) se e come intende attivarsi per evitare o, quanto meno,
ridurre i disagi denunciati dal settore editoriale televisivo
locale.
F.to: Tibaldi - Lattanzi
Presidente
- La parola al Vicepresidente Tibaldi.
Tibaldi (CdL)
- Brevemente, Assessore, lascio spazio alla
sua risposta e, visto che prima è stato esauriente, magari anche a
queste numerose domande riuscirà a dare risposta compiuta. Il
digitale terrestre, che è stato accolto con molto entusiasmo
dall'allora Presidente Perrin e dall'Assessore Marguerettaz quando
si recarono in Sardegna a firmare la convenzione che prevedeva per
la nostra Regione questa possibilità sperimentale di avviarlo sul
nostro territorio, ha evidenziato dopo un periodo di avviamento
alcune difficoltà: la prima è quella che i "decoder" sono stati
acquistati presso commercianti e rivenditori in genere che li hanno
venduti ai vari clienti sulla base di benefici governativi che
prevedevano uno sconto, benefici che non sembrano ancora essere
giunti nelle tasche dei rivenditori. Infatti essi lamentano ad oggi
il mancato pagamento di tali contributi promessi dallo Stato e
questo è un fattore di difficoltà sul quale chiediamo conto
all'Assessore, non in quanto ente pagatore, perché non è lui che
deve pagare, ma se si è fatto parte attiva affinché anche i
rivenditori valdostani possano avere soddisfazione dei loro
legittimi crediti. La seconda questione riguarda un fatto recente,
che sta a indicare le difficoltà che affrontano anche gli editori
che hanno avviato la convenzione al digitale, in particolare un
editore locale ha scritto una nota molto critica, dove sottolinea
che non bastano Assessori preparati e volenterosi se tutto ciò
viene censurato e pubblicizzato negativamente, anziché apprezzato e
difeso anche da alcuni soggetti che rappresentano l'Amministrazione
regionale. Si riferisce alla difficoltà, nonostante gli
investimenti effettuati di tasca propria, di poter ottimizzare la
trasmissione in forma digitale sul territorio regionale, mi pare di
aver capito che egli vorrebbe amplificare ulteriormente i segnali
sul territorio per rendere il proprio segnale più ricevibile, ma si
è scontrato con una serie di scogli burocratici e amministrativi
che lo hanno fatto desistere e adesso la sua intenzione è di
rinunciare alla trasmissione in forma digitale. Questi sono i 2
fatti che sono stati messi in evidenza, che hanno creato un po' di
malcontento e nei rivenditori e in tale editore, ma soprattutto un
fatto recentissimo che riguarda il digitale regionale è di natura
parlamentare, poiché un emendamento in Senato è stato bocciato, è
uno dei famosi emendamenti che non sono passati quando il "Governo
Prodi" ha subito una serie di "scivoloni" a ripetizione. Tale
emendamento relativo alla tecnologia digitale incaricava il
Ministero delle telecomunicazioni di definire le aree geografiche
dove realizzare la sperimentazione della conversione delle reti
alla tecnologia digitale, naturalmente ancora la Valle d'Aosta e la
Sardegna, però questi propositi sembra che siano rimasti stoppati.
Alla luce di tale fatto, ci piacerebbe capire quali sono le
conseguenze che riguardano la Valle d'Aosta. Le domande che abbiamo
proposto sono le 3 che sono qui sintetizzate e illustrate,
ascoltiamo volentieri le sue considerazioni.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- La Valle d'Aosta, in virtù del
protocollo d'intesa firmato unitamente al Ministero delle
comunicazioni, si trova insieme alla Regione Sardegna in prima fila
del passaggio alla tecnologia digitale televisiva. Ciò ci ha
consentito di beneficiare del da voi citato sconto consistente nel
prezzo di vendita del "decoder", ma anche di tutta l'attenzione dei
soggetti che operano su tale progetto: i tecnici della "RAI",
"MEDIASET", per citare solo i principali. Sono al lavoro e
focalizzano i loro sforzi sul nostro territorio, ciò è di grande
aiuto per una Regione di limitate dimensioni, bassa "audience" e
altra caratterizzazione geomorfologica come la nostra, che
viceversa si troverebbe fra le ultime d'Italia a dover affrontare
tali processi di cambiamento. Il fatto poi di poter agire come
seconda Regione nel campo della trasmissione del digitale terrestre
ci permette di valutare l'ottimizzazione della rete
infrastrutturale con l'obiettivo a medio termine di migliorare
l'impatto ambientale, la qualità della rete, la sua manutenzione.
Si tratta quindi di un progetto che, se a prima vista può sembrare
inerente al solo passaggio tecnologico, di fatto offre
l'opportunità alla nostra Regione di migliorare la sua posizione
nell'ambito più generale delle TLC. Anche a tal proposito si
comunica che in questi mesi, per ottemperare alla richiesta
formulata dalla Giunta il 3 agosto 2007, ha operato un gruppo di
lavoro costituito da DSI della Regione, Dipartimento territorio e
ambiente, risorse idriche, il CORECOM, la Comunità montana, il
Ministero delle comunicazioni e la Fondazione "Bordoni" con
l'Associazione "DGTVi" e "RAI". Alla fine del mese di ottobre è
stato definito e concluso il piano attuativo, oggetto del lavoro
richiesto al gruppo, che partendo dalla situazione attuale ha
definito le azioni necessarie per il completamento della
digitalizzazione della Regione attraverso un'ottimizzazione
dell'uso delle infrastrutture sul territorio. Tale risultato
riporta anche le indicazioni attuative per il raggiungimento dello
"switch off" nell'ambito di quanto previsto dal protocollo di
intesa e corrispondente alla data del 1° ottobre 2008. La sintesi
dei risultati di tale lavoro sarà disponibile a breve, previa
validazione della "task force" nazionale: quella presieduta dal
Ministero delle comunicazioni.
Vicepresidente Tibaldi, lei sa bene qual è la situazione dei
nostri ripetitori, dove purtroppo tante zone hanno una
comunicazione e una trasmissione essenziale, per non dire sotto il
livello, e che purtroppo non può avere uno sviluppo garantito dal
privato, perché non vi sono i numeri dal punto di vista
commerciale. In conclusione possiamo dire che entusiasmo e
convinzione sono alla base di ogni scelta politica, quindi
sicuramente abbiamo aderito a tale discorso con la nostra
genuinità, poi sicuramente qualcuno può avere dei rilievi, ma
questo è il motore che ci attiva. Se è vero che c'è la passione e
l'entusiasmo, dall'altro lato solo lo studio, la condivisione, la
cooperazione, l'approfondimento consentono di ottenere i risultati
sperati. In tal senso si ritiene che i passi intrapresi testimonino
un approccio responsabile e consapevole da parte
dell'Amministrazione e di questo Assessorato. L'espansione del
segnale del digitale terrestre a tutta la regione sarà il segno di
una progettualità che, seppur nell'estrema complessità del tema in
oggetto, porterà benefici rilevanti alla nostra Comunità sia nel
breve che nel medio periodo.
Da un lato si ricordano i contributi previsti dallo Stato per la
diffusione della televisione digitale, che non sono solo i
contributi, perché c'erano i 70 euro sul "decoder", ma anche nella
finanziaria per il 2007 c'è una detrazione fiscale - che si
utilizzerà nella dichiarazione dei redditi - fino a un massimo di
200 euro per l'acquisto di un apparecchio televisivo dotato anche
di sintonizzatore digitale integrato. I 2 contributi non sono
cumulabili sullo stesso apparecchio, ma lo stesso abbonato può
usufruire delle 2 forme di contributo per 2 apparecchi diversi,
quindi un "decoder" può averlo comprato con il contributo di 70
euro, i 200 euro di detrazione fiscale potrà utilizzarli per un
altro: questo dal punto di vista economico, dopodiché vi sono altri
risultati e qui "casca a fagiolo" una comunicazione ANSA delle
16,00, dove il Consiglio regionale è stato premiato per il servizio
interattivo... questi sono i benefici della sperimentazione.
Collega Frassy, forse lei ha un ragionamento "atletico" per chi
arriva prima, ma io volevo solo ricordare un premio non tanto per
dire...
(interruzione del Consigliere Frassy, fuori
microfono)
... non ho bisogno di informarla, voglio solo rappresentarle che
questo discorso "casca a fagiolo" perché tali ragionamenti rendono
merito al lavoro fatto dal Consiglio regionale e da chi lavora in
tale settore, ma questo è stato possibile solo all'interno di un
quadro molto più generale, che ha portato la Regione e fare una
sperimentazione sul digitale terrestre. Quando si fanno delle cose,
si attivano dei processi che sviluppano delle intelligenze e delle
eccellenze, tutto lì, quindi ritengo che qualcuno abbia condiviso
questo tipo di ragionamento.
Il secondo problema è un problema vero, che mi era stato
segnalato e, siccome il Vicepresidente Tibaldi è molto attento agli
organi di stampa, avrà avuto modo di vedere che questo Assessorato
si è mosso. Si tratta di condividere, c'è un problema, tale
problema è stato...
(interruzione del Vicepresidente Tibaldi, fuori
microfono)
... da questo punto di vista, posso darle una corrispondenza che
è prima di tutti gli articoli, perché, rispetto ad un problema
finanziario, ci siamo mossi e il Segretario generale, Fiori, del
Ministero ha dato assicurazione che per novembre ci sarà il
pagamento dei contributi che i vari rivenditori reclamano. Il Dott.
Fiori da un lato ci ha detto che al "call center" del Ministero
nulla era arrivato. Ho detto: poco male, fatto sta che il pagamento
non è stato fatto, cercate di provvedere.
Il terzo è il comparto dell'emittenza locale, fondamentale per
la definizione di un equilibrato e corretto sistema televisivo, ed
è rappresentato nel protocollo di intesa dall'Associazione "DGTVi".
Al tavolo della "task force" - l'unico ufficiale dal quale
dipendono le scelte strategiche e tattiche che riguardano lo "swith
off" nazionale e locale - è presente questa Associazione, che
rappresenta l'editoria e l'emittenza anche locale, ossia abbiamo
dei colossi dell'editoria, "MEDIASET" o "RAI", e anche i locali. Il
fatto che esistano editori ed emittenti locali indipendenti
rispetto a quanto citato sopra testimonia una vivacità di settore
che merita attenzione. Tale Assessorato, nel caso in cui pervenga
una documentazione scritta e una richiesta di intervento
definitiva, potrà adoperarsi affinché eventuali criticità vengano
attenuate o risolte, il tutto nell'ambito del contesto normativo e
legislativo nazionale e locale che sempre andrà rispettato, a
prescindere dal soggetto coinvolto: questo per dire che noi abbiamo
letto, Vicepresidente Tibaldi, come lei sui giornali di tale
polemica, se qualcuno ci avesse chiamato in causa e trasmesso una
richiesta precisa, non avremmo avuto nessuna remora di farci parte
diligente. L'attenzione di cui la nostra Regione gode a livello
nazionale in virtù della sperimentazione ci permette, a fronte di
richieste specifiche condivise, di essere i portavoce di istanze
locali che puntino alla riduzione dei disagi denunciati.
Fondamentale però risulta il rispetto di iter e metodi, senza i
quali ogni azione sarebbe vana, in tal senso, se l'editore citato
lo ritiene opportuno, anche oggi i nostri uffici sono a
disposizione per valutare le necessità espresse. Resta inteso
invece che le scelte di avanzare o retrocedere sul digitale
terrestre da parte di operatori privati appartengono totalmente
alla sfera imprenditoriale di tali attori che operano secondo
regole di mercato, di "business" soggettive sulle quali questo
Assessorato non può e non vuole intervenire.
Presidente
- La parola al Vicepresidente Tibaldi.
Tibaldi (CdL)
- Alcune considerazioni in sede di replica
sono doverose. L'immagine che ho in mente in questo momento è
quell'icona che campeggiava un anno e mezzo fa che diceva:
"Sorridete è arrivato il digitale terrestre", con il camper che
percorreva tutte le vie della Valle d'Aosta, che esortava la
popolazione a convertire i propri apparecchi di ricezione al
digitale, in quanto c'era un "bouquet" di opportunità in più. Ne ho
parlato con alcuni amici rivenditori di piccola portata i quali
hanno detto: "più che sorridere in questo momento stiamo piangendo,
perché aspettiamo i nostri contributi che ci sono stati promessi
dal "Governo Berlusconi" e che il "Governo Prodi" non sta
liquidando", per sintetizzarla in maniera comprensibile. Visto che
lei ha dei buoni agganci anche con il Ministro Gentiloni, come li
aveva con Landolfi prima, penso che abbia l'opportunità di
sollecitare il Governo nazionale a provvedere ai suoi adempimenti,
visto che siamo già in clamoroso ritardo rispetto al calendario dei
pagamenti. Tutti questi grandi contributi che sono stati concessi
sono stati un grosso beneficio per molte famiglie, purtroppo...
fortunatamente la tecnologia avanza molto velocemente e molti di
tali apparecchi sono obsoleti da un punto di vista tecnologico.
Questa è la prima considerazione. Prendiamo atto che lei si è fatto
parte diligente, vediamo se tale sua diligenza corrisponderà in
tempi brevi ad un soddisfacimento delle legittime spettanze dei
rivenditori valdostani.
La seconda considerazione riguarda la questione dell'editoria
privata locale che lei liquida con il termine "polemica", ha detto:
"ho letto la polemica sui giornali", ma non è una polemica. Non so
se le sia giunta questa lettera dell'editore Paliero...
(interruzione del Presidente della Regione, fuori
microfono)
... non mi è giunta la lettera, non so se è giunta a voi. Ho
letto il giornale e, come Consigliere regionale, mi sono permesso
di fare questa interpellanza. Mi sarei aspettato da un Assessore,
che è sempre stato protagonista della digitalizzazione del segnale
televisivo in questa Regione, un ruolo attivo e non un ruolo
passivo. Evidentemente predilige essere chiamato in causa, ossia
l'editore citato bussa e ci siamo... ma come si fa parte attiva o
addirittura si mette le mostrine che in realtà spettano al
Consiglio regionale e non al suo Assessorato per quanto riguarda il
Premio "COM-PA", per cui siamo la prima Regione a livello... la
classifica non è merito suo! Quello è merito del Consiglio
regionale e di quell'editore che lei ha citato, sul quale sono
state trasmesse in via sperimentale quelle 2 edizioni di cui si
parlava. Non è allora perché è l'unico editore rimasto sul
territorio valdostano che debba essere considerato come un animale
raro, ci auguriamo non in via di estinzione, perché non è che sia
testimonianza di una grande vivacità del settore, purtroppo, come
lei ha detto, non è che sia così vivace il settore. Il settore,
proprio perché non c'è una ricchezza economica e un'utenza ampia, è
marginale nella nostra Regione; al di là dei grandi "network" sia
pubblici, sia privati, è difficile sopravvivere e la storia lo
dimostra. Sarebbe stato più generoso da parte sua e anche più
attenta un'affermazione del tipo: "all'editore sarebbe opportuno
parlargli", anche perché non fa delle accuse a voi, ma ad un
sistema in generale, dice:
"due delle uniche emittenti televisive locali rimaste in
Valle d'Aosta rinunciano al digitale terrestre e tornano a
trasmettere in modalità analogica, perché, nonostante gli
investimenti colossali che sono stati fatti, non vi sono i soldi in
portafoglio che possono avere "MEDIASET" o la "RAI", nonostante
tutto gli Amministratori ignorano gli indispensabili fondamenti
tecnici connessi ai reali vantaggi della tecnologia digitale che
essa può offrire"
.
Naturalmente questi sono disagi che un imprenditore che ha
digitalizzato il segnale in tutto il fondovalle e che vuole
estenderlo ad altre zone del territorio ha incontrato. Lei ha detto
una cosa giusta dicendo: "sappiamo qual è la realtà nelle valli
laterali di questi impianti di ripetizione e sappiamo che, se non
interviene il pubblico, difficilmente le vallate laterali e le
Comunità che vi abitano possono ricevere più segnali". Certo che se
la sua attenzione viene manifestata nel senso di dire: "se non si
fa sentire e non si fa vedere...", è vero che per lei è più
qualificante girare sotto braccio in Piazza Chanoux con l'ex
Sottosegretario del "Governo Berlusconi", o farsi vedere ora in
televisione con il Ministro Gentiloni, ma la sua realtà è questa
del territorio! Un territorio dove c'è un editore che ha 3
emittenti che fatica ad affrontare una serie di questioni di
carattere amministrativo e tecnologico; non ha chiesto soldi, ha
chiesto solo attenzione e corrispondenza biunivoca sui rapporti fra
un privato e una pubblica amministrazione! Mi pare però che dalla
sua risposta si evinca quella superiorità, quel comportamento
altezzoso che sta a dire: "se vuole, sa che io sono al primo piano
di Piazza Deffeyes, viene lì, si mette in coda il martedì magari e
poi affrontiamo il suo problema...". Direi che questa non è la
strada giusta, Assessore, penso che una certa "spocchia" possa
essere messa da parte; se lei vuole essere veramente protagonista
dello "switch off", del digitale terrestre in Valle d'Aosta, si
faccia parte attiva, cerchi di affrontare di petto i problemi e non
li accantoni sperando che i fatti in qualche maniera li risolvano!
Credo che le denuncie fatte sui giornali siano alquanto clamorose e
degne di attenzione, oggi da parte sua non ho rilevato quella
attenzione che più volte lei aveva messo rispondendo alle nostre
iniziative. "Mi sono fatto parte attiva a Roma", lei ci dice: "qui
se qualcuno ha bisogno, sa dove abitiamo come Amministratori".
Credo che il suo modo di approcciarsi a tali problemi debba essere
rivisto; so che farà tesoro di questi consigli e noi vigileremo su
quello che le abbiamo suggerito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK