Consiglio Regionale della Valle d'Aosta - Oggetto del Consiglio n. 232 del 25 novembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia
Precedente
Successivo
Resoconto integrale del dibattito dell'aula
Oggetto del Consiglio n. 232 del 25 novembre 1998 - Resoconto
SÉANCE DU 25 NOVEMBRE 1998 (MATIN)
OGGETTO N. 232/XI Trattative in merito alle modalità
organizzative del Servizio di pediatria di base.
(Interrogazione)
Interrogazione Avendo appreso dall'intervento dell'Assessore
alla Sanità, Salute e Politiche Sociali, fatto in aula consiliare
l'11 novembre 1998, in risposta ad un'interrogazione sul servizio
di pediatria di base, che sono state avviate le trattative con i
rappresentanti di questa categoria;
Avendo altresì appreso che tra l'Assessore e i Pediatri esistono
diversità di vedute circa le modalità organizzative da attivare per
rispondere alle esigenze della popolazione infantile della nostra
regione.
I sottoscritti Consiglieri regionali
Interrogano
L'Assessore competente per sapere:
- quali sono le proposte avanzate dai pediatri e quali sono le
relative controproposte formulate dall'Assessore;
- quali i tempi entro cui, a suo parere, sarà possibile giungere
alla formulazione e alla sottoscrizione dell'accordo integrativo
regionale.
F.to: Squarzino Secondina - Beneforti - Curtaz
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Gli interroganti mi chiedono quali sono le
proposte avanzate dai pediatri, quali sono le controproposte
dell'Assessorato e quali i tempi presumibili nei quali si addiverrà
ad una soluzione di questa trattativa.
Vorrei fare un brevissimo "excursus" di quanto già è avvenuto
per illustrare ai consiglieri la situazione di eccessiva
conflittualità che vi è in questo comparto.
Le trattative sono di fatto iniziate in data 4 febbraio di
quest'anno mediante la convocazione da parte mia dei rappresentanti
delle organizzazioni sindacali che si dividono in due
organizzazioni: la FIMP (Federazione italiana medici pediatri) che
raggruppa 12 pediatri su 13 e la CIPE (Confederazione italiana
pediatri) che raggruppa l'altro Sindacato firmatario del contratto.
In quella data si è aperta una diatriba che non è ancora terminata
prima sulla possibilità di partecipare agli incontri da parte della
CGIL medici e da parte del SAVT medici che, secondo il Pediatra
rappresentante del CIPE, non potevano partecipare alla
contrattazione non essendo firmatari.
La cosa è stata risolta solo nell'incontro della settimana
scorsa durante la quale a maggioranza si è deciso che possono
partecipare perché la contrattazione non parla di firmatari, ma
parla di sindacati maggiormente rappresentativi. Secondo questa
logica teoricamente avrebbe potuto partecipare solo la FIMP, però
la decisione presa a maggioranza, ripeto, è che partecipino sia
FIMP che CGIL medici, sia SAVT medici sia CIP. Primo problema
procedurale risolto dopo 10 mesi di trattative nelle quali
l'Assessore alla sanità non ha nessun'altra veste se non quella di
tentare di fare da arbitro fra le parti.
Gli incontri si sono succeduti secondo le regole classiche della
trattativa con una serie di lettere da parte a volte dell'uno a
volte dell'altro rappresentante che mi chiedevano chiarimenti,
specificazioni, rinvii eccetera. Ne cito alcuni.
In data 17 febbraio la Dott.ssa Salamone, a nome della FIMP, mi
scrive: "Mi vedo costretta a chiederle un rinvio del nostro
incontro previsto per il 21 c.m., l'altissima morbilità di questo
periodo con il carico di lavoro che ne
consegue…", il periodo di
gennaio-febbraio è quello in cui i pediatri lavorano di più,
"… assorbono infatti ogni attimo della
mia giornata senza lasciarmi il tempo necessario all'elaborazione
dei contenuti da trattare. Gradirei pertanto che l'incontro fosse
aggiornato a data da destinarsi. Sarà mia premura avvertirla della
mia disponibilità non appena i ritmi di lavoro ritorneranno nella
norma, concorderemo allora, sulla base dei suoi impegni, una data
opportuna. Mi pregio comunque di sottoporle fin da ora come ipotesi
il 14 marzo alle ore 9.00…" Perché c'è
anche un problema di ore: alla mattina alcuni pediatri hanno gli
ambulatori, al pomeriggio li hanno altri pediatri.
"… In conclusione in questi ultimi mesi
facciamo le riunioni il sabato mattina e dopo cena." Perché
evidentemente se poi manca uno dei rappresentanti, viene richiesta
dagli altri rappresentanti l'invalidazione della riunione
stessa.
Per il CIPE ha partecipato a questa trattativa difficilissima,
complessissima, il Dott. Giuseppe Gullotta di Catania, Presidente a
livello nazionale della Confederazione italiana pediatri, il quale
scrive una lettera durissima di risposta alla Dott.ssa Salomone
accusandola di cose inobbrobriose. Risponde ovviamente la Sezione
FIMP della Valle d'Aosta, a firma di quasi tutti i rappresentanti,
concludendo: "… Ci permettiamo, infine,
caro collega di elargirti un amichevole consiglio: nostro malgrado,
con reale sconcerto, abbiamo notato che la tua lettera è piena di
strafalcioni sintattici e stilistici, i quali ci hanno più volte
reso difficile comprenderne il messaggio. Pensiamo quindi che
sarebbe opportuno per te e per il decoro dei pediatri che
rappresenti a livello nazionale, approfondire la tua elementare
conoscenza della lingua italiana."
Questo è il livello della trattativa di cui l'Assessore sta
tentando di fungere da arbitro.
Io poi, a fronte di questi continui blocchi procedurali, perché
non siamo ancora mai entrati nel merito della contrattazione, ho
richiesto due cose: la prima che il tavolo della trattativa sia
unico rifiutandomi di fare quattro tavoli della trattativa per 13
pediatri in Valle d'Aosta e questo ha comportato discussioni
all'infinito; la seconda che ovviamente loro mi presentassero delle
bozze rispetto a quella che avevo presentato nel mese di febbraio,
delle bozze che avessero dei contenuti e si potesse entrare nel
merito.
Il 10 aprile la FIMP mi scrive di nuovo: "Gentile Assessore, in
seguito agli sviluppi dei rapporti fra il nostro Sindacato FIMP e
l'omologo Sindacato CIPE presieduto dal Dott. Giuseppe Gullotta, le
chiediamo che le trattative già previste con l'Amministrazione
siano condotte in tavoli separati". La mia risposta è stata,
ripeto, negativa. In data 6 luglio, nel momento in cui non si
poteva più svolgere alcuna funzione…
no, mi correggo, appena dopo le elezioni, essendo stati convocati
in data 3 luglio dal sottoscritto, cioè un mese e 4 giorni dopo che
si era entrati ufficialmente in funzione, mi scrivono nuovamente:
"Le suggerisco di rinviare l'incontro a partire dal 14 settembre,
contestualmente le ricordo di trattare gli accordi regionali
separatamente dal Sindacato CIPE." continuando ad insistere su
questa tesi.
Risponde ovviamente l'altro Sindacato: "Si informa della nostra
assenza dalla Valle d'Aosta dal 6 luglio al 10 di
agosto…" e così di seguito.
Arriviamo finalmente a concludere qualcosa in data 4 novembre
quando, dopo aver sciolto i problemi legati agli aspetti puramente
procedurali con una votazione a maggioranza, abbiamo rinviato il
tutto al 7 novembre; il 18 novembre c'è stato un ulteriore incontro
e il prossimo sarà l'11 dicembre. Questo per quanto riguarda la
procedura. Per quanto riguarda i contenuti, in questi ultimi
incontri finalmente siamo entrati nel merito e, per rispondere
brevemente alla domanda, i punti focali sono tre: il calcolo del
pregresso, il discorso del ruolo dei consultori, il discorso delle
vaccinazioni.
Premesso che siamo ad un passo dalla conclusione di
quest'accordo, sul pregresso soprattutto per quanto riguarda le
visite di tappa, i pediatri di base mettono in rilievo il ruolo che
hanno svolto nella tutela della salute e nell'assistenza ai bambini
nella fascia da 0 a 14 anni di età e ritengono di essere retribuiti
anche per i bilanci della salute che loro hanno fatto autonomamente
senza che la struttura dell'USL glielo chiedesse, ognuno dei quali
costa secondo il contratto nazionale 24.000 lire, mentre in alcuni
contratti regionali il loro costo è stato maggiorato fino ad
arrivare addirittura a 40.000 lire anche se queste sono notizie
ufficiose che sono state smentite la settimana scorsa. Comunque,
per quanto riguarda il pregresso, l'accordo che si sta delineando è
quello che noi non possiamo calcolare il bilancio della salute due
volte, quelli svolti dai pediatri consultoriali e quelli svolti dai
pediatri di base per la fascia di età 0 a 3 anni perché l'Assessore
ha anche il ruolo di svolgere una funzione a tutela della
correttezza e della legittimità degli atti amministrativi che
sottopone alla Giunta regionale. Se venissero pagati i bilanci
della salute dei pediatri di base fatti su scelta autonoma li
pagheremmo, ripeto, due volte perché nel contempo li hanno fatti
anche i pediatri consultoriali.
L'accordo che si sta delineando è quello di pagare i bilanci
della salute svolti dall'età compresa fra 4 e 14 anni retrocedendo
la data dei nati al 1° gennaio 1993 rispetto a quanto prevede la
convenzione nazionale del 1° gennaio 1997 per cui stiamo facendo
una forzatura rispetto alla contrattazione nazionale adeguandola
alla nostra realtà regionale, la quale prevede rispetto ad altre
realtà la presenza nei consultori dei pediatri che svolgono già
quest'attività. Ci riserviamo per il futuro di ridiscutere questo
secondo punto, il ruolo dei consultori, perché i pediatri di base
contestano la presenza dei loro stessi colleghi alcuni dei quali
svolgono una doppia funzione, consultoriale e pediatri di base.
Ho ripetutamente detto che non è in sede di trattativa regionale
che si ridiscute la riorganizzazione dei servizi socio-sanitari
perché non è quella la sede. Ho dato la mia disponibilità ad aprire
un tavolo delle trattative che coinvolgerà ovviamente in questo
caso non solo i pediatri di base, ma i medici di medicina generale,
il comparto sanitario e il comparto medico perché il discorso va
ridiscusso con tutte le parti e non solo con una. Per cui in merito
al discorso di cosa faremo dei consultori, sono disponibile a
rivedere questo discorso, ad affidare altre funzioni ai pediatri
consultoriali o addirittura a non inserirli più nei consultori, ma
questa non è materia di accordo regionale.
Il terzo problema grosso riguarda le vaccinazioni su cui i
pediatri ritengono di avere l'esclusività e questo tema è
contestatissimo anche dal punto di vista medico-legale perché la
competenza delle vaccinazioni obbligatorie e di quelle cosiddette
programmate, cioè quelle facoltative, è dei medici di sanità
pubblica secondo il testo unico della legge sanitaria del 1934
tant'è che molte vaccinazioni vengono effettuate dai medici di
sanità pubblica. Che in prospettiva possa farle il pediatra di
base, io non ho nulla in contrario, sta di fatto che non posso
permettere di distruggere un sistema delicatissimo come questo in
una trattativa regionale perché il tutto va ridiscusso anche qui
"cum grano salis" perché la materia è molto delicata.
In conclusione, questi sono i grossi temi, ma l'ultima bozza è
ormai di nuovo all'attenzione delle organizzazioni sindacali e
ritengo che la cosa possa concludersi, però rinviando alcune
materie ad un tavolo di riorganizzazione del sistema dell'area
territoriale.
Président La parole à la Conseillère Squarzino Secondina.
Squarzino (PVA-cU) Grazie, Assessore, per questa ricchezza di
informazioni, anche se si riferiscono di più al fatto procedurale
che non ai contenuti su cui invece verteva l'interrogazione.
Comunque è interessante conoscere l'intera procedura.
Ricordo soltanto due cose. Innanzi tutto siamo una delle ultime
regioni che stanno lavorando su questo contratto integrativo.
Ricordo che il Veneto e la Basilicata, come pure il Piemonte e la
Lombardia hanno firmato quest'accordo nel 1997, la Liguria, il
Molise, la Puglia e la Sardegna nel 1998, quindi noi siamo in
ritardo.
È opinabile la mia opinione, come è opinabile la sua; ma io non
credo che il clou della vicenda contrattuale sia legato alle fasi
procedurali da lei ricordate, perché un'accelerazione così forte -
e sono contenta che ci sia stata - è avvenuta dopo il 6 novembre,
cioè dopo che i pediatri hanno pubblicato una lettera aperta, per
cui il problema è diventato di dominio pubblico. Qui plaudo
all'Assessore che in questi ultimi mesi ha accelerato la procedura
per giungere ad una soluzione.
Rispetto ai contenuti, volevo sottolineare, quella sua
affermazione secondo cui non è vero che il bilancio di salute sia
pagato 40mila lire. In realtà è vero; ho sottomano un accordo della
Regione Liguria in cui è prevista una maggiorazione forfetaria per
ciascun assistito in carica di lire 40mila annue, proprio per la
compilazione del Libretto sanitario istituito a carico della
Regione. Credo che questo sia un elemento da tenere presente.
Inoltre, rispetto alle vaccinazioni nelle parole dell'Assessore c'è
un dato non esatto, nel senso che i pediatri non chiedono di avere
l'esclusiva per quanto riguarda le vaccinazioni obbligatorie:
quelle sono tipiche dei servizi di igiene, per i quali c'è tutta
una struttura pubblica istituzionalmente preposta ad erogare tale
servizio.
Quello su cui pongono l'attenzione i pediatri sono le
vaccinazioni raccomandate, cioè quelle che non sono obbligatorie
per legge, ma che vengono raccomandate proprio per consentire una
maggiore difesa preventiva della salute. Rispetto alle vaccinazioni
raccomandate, i pediatri chiedono che si dia anche al pediatra la
possibilità di vaccinare i bambini.
Perché chiedono questo? Perché loro, essendo a contatto con le
famiglie dei bambini che curano, hanno più facilità di altri (le
strutture pubbliche) di intervenire per un'azione educativa di
prevenzione, quindi potrebbero attirare l'attenzione dei genitori
sulle vaccinazioni raccomandate. Pongono questo problema perché di
fatto le strutture pubbliche nella nostra regione non lo fanno.
Pregherei l'assessore di fare un'indagine (se non lo fa presento
un'interrogazione scritta e quindi possiamo avere questo dato a
disposizione), per sapere quante sono le vaccinazioni raccomandate
che sono eseguite presso le strutture pubbliche: non ce ne sono.
Allora, se abbiamo come obiettivo la prevenzione della salute dei
bambini, credo che la richiesta in tal senso dei pediatri vada
tenuta presente.
C'è un tema su cui l'Assessore non è intervenuto e io pensavo di
avere una risposta visto che era stata oggetto di un precedente
quesito in Consiglio regionale. Mi riferisco al problema della
definizione delle zone altamente disagiate e delle zone mediamente
disagiate. Speravo che l'Assessore mi dicesse che questo problema è
stato risolto e in base a quali criteri. L'Assessore mi fa cenno
che il problema è stato risolto. Sono contenta che lei, Assessore,
lo abbia risolto però, visto che non è un problema suo personale,
ma un problema della collettività, forse sarebbe stato corretto da
parte sua anche informare quest'Assemblea. Come lei ha informato su
tutti i vari passaggi della trattativa, sulle letterine fra l'uno e
l'altro, da Catania ad Aosta, lettere che non sono così
significative per i contenuti della nostra sanità, forse poteva
essere utile ricordare che rispetto a questo problema si è trovata
una soluzione, ma era opportuno dirla qui, perché credo proprio che
i contenuti…
(interruzione dell'Assessore Vicquéry, fuori microfono)
… ma la domanda era sui contenuti,
io chiedevo una risposta sui contenuti, Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK