Consiglio Regionale della Valle d'Aosta - Oggetto del Consiglio n. 2638 del 3 ottobre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CAVE, MINIERE E TORBIERE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2638 del 3 ottobre 2012 - Resoconto
OGGETTO N. 2638/XIII - Adozione della modificazione del piano
regionale delle attività estrattive (PRAE) ai sensi dell'articolo 4
della l.r. 5/2008.
Il Consiglio
Richiamata la legge regionale 13 marzo 2008, n. 5 "Disciplina
delle cave, delle miniere e delle acque minerali naturali, di
sorgente e termali" ed in particolare l'articolo 4, relativo alle
procedure per l'approvazione del Piano regionale delle attività
estrattive (PRAE), commi 1 e 6;
Richiamata la legge regionale 26 maggio 2009, n. 12
"Disposizioni per l'adempimento degli obblighi della Regione
autonoma Valle d'Aosta derivanti dall'appartenenza dell'Italia alle
Comunità europee. Attuazione delle direttive 2001/42/CE,
concernente la valutazione degli effetti di determinati piani e
programmi sull'ambiente, e 85/337/CEE, concernente la valutazione
dell'impatto ambientale di determinati progetti pubblici e privati.
Disposizioni per l'attuazione della direttiva 2006/123/CE, relativa
ai servizi nel mercato interno e modificazioni di leggi regionali
in adeguamento ad altri obblighi comunitari. Legge comunitaria
2009" ed in particolare gli articoli 6, 12 e 13, relativi alla
valutazione ambientale e strategica (VAS);
Richiamata la propria deliberazione n. 640/XIII del 25 giugno
2009 con la quale è stato approvato il vigente Piano regionale
delle attività estrattive (PRAE);
Ricordato che il PRAE, ai sensi dell'articolo 4, comma 6,
della l.r. 5/2008, deve essere sottoposto ogni triennio a verifica
e ad eventuale modificazione;
Preso atto che gli uffici del Servizio cave, miniere e
sorgenti hanno provveduto ad eseguire, nel corso dell'anno 2011, la
verifica periodica del piano in vista della scadenza del triennio,
formulando proposte di modifica del PRAE vigente alla luce
dell'evoluzione del fabbisogno e dell'avanzamento della
coltivazione delle cave autorizzate;
Ricordato che, con atto n. 2444 del 21 ottobre 2011, la
Giunta regionale ha preso atto dell'avvenuta verifica e proposta
tecnica di modificazione del piano regionale delle attività
estrattive ai sensi dell'articolo 4 della l.r. 5/2008 e ha dato
mandato al Servizio cave, miniere e sorgenti di avviare la fase di
VAS propedeutica alla procedura di approvazione della modificazione
del Piano;
Preso atto che, in data 11 gennaio 2012, il Servizio cave,
miniere e sorgenti ha provveduto ad avviare, con nota prot. n.
280/TA, la fase di concertazione del processo di VAS riguardante la
modificazione del PRAE;
Preso atto che, a seguito dell'esito della fase di
concertazione, il Servizio cave, miniere e sorgenti ha provveduto
alla stesura del rapporto ambientale relativo alla modificazione
del PRAE, e che lo stesso, congiuntamente al PRAE, è stato
pubblicato sul Bollettino ufficiale della Regione Valle d'Aosta in
data 3 aprile 2012;
Preso atto che, a seguito della pubblicazione del rapporto
ambientale, il Servizio valutazione ambientale ha provveduto, con
nota prot. n. 3351/TA in data 4 aprile 2012, in qualità di Autorità
competente, ad avviare il processo di VAS, ai sensi dell'articolo
11 della l.r. 12/2009, relativamente alla modificazione del
PRAE;
Atteso che il Servizio valutazione ambientale ha provveduto,
con nota prot. n. 5484/TA in data 5 giugno 2012, ad esprimere il
parere motivato, ai sensi dell'articolo 12, comma 1, della l.r.
12/2009, relativamente al procedimento di valutazione ambientale
strategica della modificazione del PRAE alla luce delle
osservazioni pervenute durante il periodo di pubblicazione;
Precisato che il suddetto parere motivato valuta che le
modifiche proposte al PRAE non abbiano nel complesso effetti
negativi significativi sull'ambiente;
Precisato che il Servizio valutazione ambientale, in qualità
di Autorità competente, ha altresì formulato alcune prescrizioni e
indicazioni di carattere generale, principalmente di tipo
urbanistico, idrogeologico e di tutela ambientale, nonché di tipo
puntuale riguardo ad alcune aree individuate;
Precisato che il Servizio cave, miniere e sorgenti ha
provveduto a predisporre le modifiche al Piano e alla relazione
ambientale secondo le indicazioni e prescrizioni contenute nel
parere motivato nonché alla stesura della dichiarazione di sintesi
di cui all'articolo 13, comma 1, lettera b), della l.r. 12/2009 e
delle misure di monitoraggio del Piano adottate ai sensi
dell'articolo 14 della l.r. 12/2009;
Rammentato che il rapporto ambientale, il parere motivato
espresso dalla Struttura competente ai sensi dell'articolo 12,
comma 1, della l.r. 12/2009, la dichiarazione di sintesi di cui
all'articolo 13, comma 1, lettera b), della l.r. 12/2009, e le
misure di monitoraggio adottate ai sensi dell'articolo 14 della
l.r. 12/2009 fanno parte integrante del Piano e devono essere
approvati contestualmente alla modificazione del PRAE
vigente;
Precisato che, nel corso della procedura di VAS, sono state
contestualmente condotte le fasi di confronto ed informazione nei
confronti di Comuni, associazioni di categoria e soggetti
interessati;
Preso atto che, a seguito dell'esito della procedura VAS, la
proposta di modificazione del PRAE si compone di 79 aree così
suddivise:
- 21 aree inserite nel piano inerti
- 20 aree inserite nel piano pietrame
- 38 aree inserite nel piano del marmo e delle pietre
ornamentali;
Precisato che la proposta di modificazione del piano
comporta, a parità di numero totale di aree inserite, una riduzione
della superficie e del volume estraibile in tutti i settori
considerati con il contestuale aumento di quattro unità nel settore
degli inerti, di un'unità nel settore del pietrame e la riduzione
di cinque unità nel settore del marmo e delle pietre
ornamentali;
Atteso che i documenti che compongono la modificazione del
PRAE, che consistono nei piani di settore, nella relazione
generale, nell'elenco e nella descrizione delle aree di cava, nel
rapporto ambientale, nel parere motivato espresso ai sensi della
l.r. 12/2009, nella dichiarazione di sintesi, e nelle misure di
monitoraggio sono depositati presso la struttura regionale
competente in materia di cave e miniere;
Precisato che, ai sensi dell'articolo 4 della l.r. 5/2008, il
PRAE è adottato con deliberazione del Consiglio regionale, su
proposta della Giunta regionale e che, successivamente alla sua
pubblicazione nel Bollettino ufficiale della Regione per un periodo
di sessanta giorni consecutivi e allo svolgimento, da parte della
struttura regionale competente, dell'istruttoria relativa alle
eventuali osservazioni pervenute, è approvato in via definitiva
dallo stesso Consiglio regionale;
Atteso che la modificazione del PRAE sostituisce
integralmente il PRAE vigente approvato con propria deliberazione
n. 640/XIII del 25 giugno 2009;
Vista la deliberazione della Giunta regionale n. 635 in data
30 marzo 2012 concernente l'approvazione del bilancio di gestione
per il triennio 2012/2014, con attribuzione alle nuove strutture
dirigenziali di quote di bilancio e degli obiettivi gestionali
correlati, del bilancio di cassa 2012 con decorrenza 1° aprile 2012
e di disposizioni applicative;
Atteso che la presente proposta di deliberazione non comporta
oneri diretti a carico del bilancio della Regione;
Visto il parere favorevole di legittimità sulla presente
proposta di deliberazione rilasciato congiuntamente dal Capo
Servizio cave, miniere e sorgenti e dal Direttore della Direzione
ambiente dell'Assessorato territorio e ambiente, ai sensi
dell'articolo 3, comma 4, della legge regionale 23 luglio 2010, n.
22;
Delibera
di adottare, ai sensi dell'articolo 4 della legge regionale
13 marzo 2008, n. 5, la modificazione del Piano regionale delle
attività estrattive (PRAE), che sostituisce integralmente il PRAE
vigente approvato con propria deliberazione n. 640/XIII del 25
giugno 2009, composta dai piani di settore, dalla relazione
generale, dall'elenco e descrizione delle aree di cava, dal
rapporto ambientale, dal parere motivato espresso ai sensi della
l.r. 12/2009, dalla dichiarazione di sintesi e dalle misure di
monitoraggio, depositati presso la struttura regionale competente
in materia di cave e miniere e allegati al presente atto in formato
elettronico.
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Merci Mme la Présidente.
Si propone oggi all'esame del Consiglio un aggiornamento dello
strumento di pianificazione in materia di attività estrattive
(PRAE) che la legge n. 5/2008 individua come strumento strategico
per la disciplina dell'attività estrattiva di materiali inerti sul
territorio regionale. Ricordo che il PRAE vigente, di cui
proponiamo alcune modifiche, è stato approvato da questa Assemblea
con delibera del 25 giugno 2009 e che l'articolo 4 della medesima
legge prevede che il PRAE sia soggetto con cadenza triennale ad una
verifica e a eventuali modificazioni. Gli uffici hanno realizzato
questa verifica triennale e dalla valutazione è emersa
l'opportunità di operare alcune modifiche attraverso un insieme di
operazioni volte ad ottimizzare le aree esistenti, a riperimetrarne
alcune, ad inserirne altre con l'obiettivo di compendiare due
esigenze: da un lato, di garantire la massima tutela dell'ambiente,
dall'altro, garantire una sostenibilità a questa importante e
delicata attività produttiva.
Ricordo che la procedura per la modifica del PRAE, secondo la
legge n. 5/2008, prevede che sia sottoposta ad adozione di questo
Consiglio una proposta di modifica, successivamente che essa sia
pubblicata per la durata di 60 giorni, in modo che chiunque abbia
interesse possa presentare osservazioni alle strutture competenti,
a seguito della cui presentazione verranno fatte valutazioni da
parte degli uffici e proposte per l'approvazione definitiva da
parte di questo Consiglio del testo frutto delle varie
considerazioni.
Quali sono stati i passaggi svolti fino qui? Il Servizio cave,
miniere e sorgenti ha provveduto ad eseguire, in particolare nel
corso dello scorso anno, la verifica del piano in vista della
scadenza triennale prevista dalla legge e, in particolare,
valutando una serie di istanze, di richieste di modifica, di
opportunità anche di apportare delle variazioni alla luce in
particolare dell'evoluzione del fabbisogno e dell'avanzamento della
coltivazione delle cave autorizzate. La Giunta regionale il 21
ottobre 2011 ha preso atto di questa verifica e della proposta
tecnica di modifica del PRAE e ha dato mandato al Servizio cave e
miniere di procedere per la fase di valutazione ambientale
strategica, propedeutica all'approvazione della modifica del piano.
In data 11 gennaio 2012 il servizio ha avviato la fase di
concertazione del processo di VAS; a seguito dell'esito di questa
procedura, il servizio ha provveduto alla stesura del rapporto
ambientale relativo alla modifica del PRAE e alla sua pubblicazione
affinché i soggetti interessati potessero formulare delle
osservazioni. Contestualmente il Servizio di valutazione
ambientale, in qualità di autorità competente, ha provveduto ad
avviare il relativo procedimento di VAS, esprimendo il 5 giugno
2012 il parere motivato ai sensi della legge sulla valutazione
ambientale e strategica e, alla luce delle diverse osservazioni
pervenute durante il periodo di pubblicazione del piano, il
giudizio espresso è che le modifiche proposte al PRAE non abbiano
nel complesso effetti negativi e significativi sull'ambiente. Nel
fornire questo parere il Servizio di VAS ha altresì formulato
alcune prescrizioni ed indicazioni di carattere generale,
principalmente di tipo urbanistico, idrogeologico e di tutela
ambientale, oltre che alcune considerazioni puntuali riguardo a
specifiche aree individuate. Successivamente il Servizio cave e
miniere ha provveduto a predisporre le modifiche del piano e della
relazione ambientale secondo le prescrizioni contenute nel parere
motivato. La Giunta, con atto del 15 giugno 2012, ha deciso di
procedere alla proposta di modifica del piano, proponendone quindi
l'adozione a questo Consiglio regionale. Questo da un punto di
vista di procedimento.
Alcune considerazioni generali sui contenuti dell'aggiornamento
del piano. L'attuale disponibilità di siti del PRAE appare
sufficientemente adeguata come potenzialità al fabbisogno espresso,
però è emersa una criticità di cui si è tenuto conto, che riguarda
principalmente la distribuzione dei siti di coltivazione che è poco
uniforme sul territorio regionale: questo comporta spese di
trasporto e poca concorrenzialità del materiale, con impatti
sull'ambiente non sempre trascurabili. Sulla base di queste
considerazioni, si è ipotizzato di migliorare la distribuzione dei
siti, individuando laddove possibile una serie di aree anche di
proprietà comunale o regionale pubblica, la cui coltivazione può
essere messa a bando con procedura ad evidenza pubblica.
Quest'ultima considerazione vale per il settore del pietrame, per
il quale è stata migliorata la disponibilità dei siti in
corrispondenza delle vallate laterali, spesso sguarnite, in modo da
consentire una disponibilità di materia prima a chilometri zero in
caso di avvio di opere di una certa rilevanza o di interventi
urgenti. Si è inoltre provveduto ad individuare con maggior
precisione i giacimenti e a rivedere alcune perimetrazioni delle
attuali zone inserite nel PRAE, questo ha comportato una riduzione
delle superfici impegnate. La consultazione del catasto cave ha
consentito di individuare alcuni siti estrattivi abbandonati e mai
stati oggetto di interventi di riqualificazione da inserire nel
piano, con un duplice obiettivo: da un lato di ultimare lo
sfruttamento del giacimento e poi di permettere di procedere al
recupero ambientale del sito alla fine della coltivazione di tutta
l'area. Sono poi state inserite alcune porzioni del territorio
regionale che necessitano di una riqualificazione e che per le loro
caratteristiche giacimentologiche giustificavano l'inserimento nel
PRAE. Diciamo che nel complesso la revisione del PRAE, con
l'inserimento di nuove aree e la riperimetrazione di altre,
risponde all'esigenza di garantire un fabbisogno decennale, secondo
finestre di scorrimento a copertura delle mutate esigenze di
materia prima e per compensazioni di volumi estratti in questo
primo triennio di coltivazione. Sono state poi rimosse alcune aree,
operazione ritenuta necessaria perché alcune aree si sono esaurite
nel corso del triennio passato; in alcuni casi è stata richiesta
una diversa e motivata utilizzazione da parte, per esempio, dei
proprietari dei fondi. Ci sono poi aree che non risultano più
accessibili in sicurezza, per l'evolversi di dissesti a monte e
anche per mutate condizioni normative, e alcune aree che non si
prestano più ad una destinazione estrattiva. L'insieme delle
operazioni che ho brevemente descritto ha condotto alla proposta
oggi all'esame, che complessivamente comprende una ridistribuzione
delle aree, ma, da un punto di vista di volumi estrattivi, prevede
una lieve contrazione globale delle superfici impegnate.
In sintesi, per dare alcune indicazioni che sono state esaminate
in commissione, che ringrazio per aver fatto una valutazione
approfondita su questo documento, per quanto riguarda le cave di
inerti, sabbia, ghiaia e pietrame, c'è stato un lieve aumento del
numero di cave, con una corrispondente diminuzione della superficie
totale interessata dal piano e del volume estraibile. Il numero di
siti aumentato però consente di perseguire la necessaria
flessibilità in termini di disponibilità di risorse, in prossimità
delle zone in cui il materiale stesso sarà utilizzato. Questa
flessibilità può migliorare anche la dinamicità del settore,
renderlo più competitivo rispetto al prodotto attualmente importato
da fuori Valle e innescare un processo virtuoso di aumento della
produzione, con conseguenti ricadute positive per la nostra regione
in termini occupazionali e in generale sull'indotto. Per quanto
riguarda le cave di lose, non ci sono particolari variazioni e
chiaramente questa tipologia estrattiva è strettamente connessa
alla disponibilità geologica; in generale il volume estraibile
garantisce ampiamente la copertura dei fabbisogni, che è ipotizzata
per il prossimo decennio pari a circa 2.800 metri cubi all'anno di
materiale. Anche per quanto riguarda il marmo e le pietre
ornamentali c'è stata una riottimizzazione delle superfici previste
nel piano e il ridimensionamento tuttavia assicura ampiamente il
fabbisogno che in questo settore è stimato di circa 28.000 metri
cubi anno per il marmo e 5.200 per la pietra ornamentale.
Quella che proponiamo è una modifica abbastanza contenuta del
piano, ricordo che il piano è lo strumento di pianificazione,
quindi ogni successivo progetto di cava è soggetto a specifica
autorizzazione e conseguente VIA ed è in quella sede che vengono
definite prescrizioni specifiche per ogni tipo di attività
estrattiva.
Presidente
- Dichiaro aperta la discussione generale.
La parola al Vicepresidente Chatrian.
Chatrian (ALPE)
- Merci Mme la Présidente.
Qualche piccola considerazione: l'Assessore ha ripercorso le
fasi che hanno portato ad elaborare numerosissimi elaborati e
soprattutto lo stato dell'arte dopo tre anni, momento in cui il
documento è stato approvato a giugno 2009. La legge impone oggi di
affrontare dopo tre anni una prima verifica e, dopo aver verificato
questi tre anni di suo utilizzo, di rimodellare in base alle
esigenze, ma soprattutto in base a quell'equilibrio forse difficile
da raggiungere, equilibrio fra quello che è il rispetto
dell'ambiente da una parte e il rispetto delle esigenze del
territorio dall'altra, senza dimenticarci una certa economicità
quando si vanno a rimodulare le possibilità sul nostro territorio.
Un obiettivo da raggiungere quindi difficile, un obiettivo
interessante, perché stiamo parlando di uno strumento di
pianificazione, è stato detto prima dall'Assessore, e, come tutti
gli strumenti, anche questo va tarato o integrato per raggiungere
un obiettivo comunque molto importante: quello dell'equilibrio, nel
quale intervengono il rispetto dell'ambiente, il rispetto delle
esigenze di chi lavora direttamente e chi deve poter lavorare ed
ottenere dalle cave un suo reddito e al tempo stesso una certa
economicità. Le tre cose devono non solo andare di pari passo, ma
dietro ci deve essere un progetto, per cui la pianificazione a
questo punto diventa fondamentale. Stiamo parlando di modifiche,
stiamo parlando di aggiornamenti, così è stato detto.
Vorrei fare qualche considerazione. In commissione abbiamo
audito le associazioni che sono direttamente interessate e quelle
che sono indirettamente interessate occupandosi della tutela
dell'ambiente. Tutte le associazioni hanno fatto delle riflessioni,
ci sono punti di forza, punti di debolezza e soprattutto criticità;
oggi stiamo affrontando questo documento dal punto di vista di
adozione, quindi le bocce non sono ferme. Seguirà un iter
interessante nelle prossime settimane, nel quale i cittadini
direttamente o indirettamente interessati potranno proporre delle
osservazioni alla struttura regionale; poi, a seconda della
consistenza e del periodo in cui vengono presentate tali
osservazioni, vi sono 100 giorni di tempo per procedere
all'istruttoria di tali nuove richieste.
Qual è quindi la posizione del gruppo ALPE? A luglio,
affrontando questo dossier in commissione, ci sembrava che tale
documento fosse stato calato totalmente dall'alto, nessuno è stato
interpellato, non c'è stato confronto o poco confronto, o
l'equilibrio non si è trovato. Penso che adesso la sfida più
delicata sia da domani, quando le associazioni presenteranno le
proprie osservazioni. A quel punto gli uffici faranno la loro parte
amministrativa e il tutto sarà di nuovo discusso nelle sedi
opportune, in commissione e poi in aula, per avere quella sintesi
difficile fra il rispetto dell'ambiente da un lato, rispetto delle
esigenze delle associazioni che lavorano direttamente su questo
settore e il terzo...comunque di economicità.
Una riflessione ulteriore a questo ragionamento è che nelle
varie audizioni ci è stato detto che la burocrazia è molto pesante
e sovente i vari enti non si parlano fra di loro, i tempi per avere
delle risposte sono molto lunghi e direi che a quel punto
l'Assessorato dovrebbe prendere il toro per le corna e riuscire a
snellire queste procedure e soprattutto far parlare i vari enti se
questi enti non si parlano o i tempi sono molto lunghi.
Questa è la nostra posizione: ci asterremo su questo documento
partendo dal principio che stiamo parlando di uno strumento di
pianificazione, uno strumento molto importante; analizzeremo in
commissione le osservazioni che sicuramente arriveranno per poi
affrontare il documento di approvazione in quest'aula. Grazie.
Président -
La parole au Conseiller Donzel.
Donzel (PD)
- Grazie Presidente.
Di fronte alle considerazioni fatte dall'Assessore, devo
asserire, per essere stato presente in alcune audizioni in
commissione, che nutro qualche perplessità sul percorso che ha
portato a questo documento, nel senso che sono rimasto anche un po'
stupito dal fatto che ci sono dei soggetti che rappresentano anche
degli interessi apparentemente contrastanti, come il mondo
ambientalista e il mondo dell'impresa, ma che hanno fatto
considerazioni molto simili nel percorso in commissione. Io penso
che il compito che spetta alla politica in queste situazioni sia
quello di riuscire a far lavorare insieme anche soggetti che
rappresentano sensibilità diverse, ma che hanno comunque degli
obiettivi che sono comuni, perché tutti hanno interesse alla
salvaguardia del territorio, anche le imprese. Quello che è stato
chiaro è che anche l'impresa non vuole devastare il territorio,
tant'è che mi ha stupito il fatto che venissero contestate alcune
aree da parte delle imprese, perché situate vicino a zone che non
sono facilmente utilizzabili, quindi è la stessa impresa che dice:
"non inseritemi nel piano quella zona, perché non posso essere
operativa".
Questo documento che ci arriva, e che è frutto di
un'elaborazione, allora sicuramente non rappresenta i
desiderata
né del mondo dell'impresa, né del mondo
ambientale, ma è un primo passo a cui seguiranno osservazioni. In
questa fase quindi, di fronte ad un documento di questo tipo, di
fronte alla disponibilità però dell'Assessore di prendere in
considerazione le osservazioni, di guardarle con molta cura, non
possiamo votare contro, ma ci asterremo, perché ci aspettiamo che
ci sia veramente lo spirito di lavorare su queste osservazioni.
Non sono un assessore, ma l'idea che ho della politica è quella
che fa dialogare i soggetti; sarebbe importante che i soggetti
ambientalisti e i soggetti delle imprese avessero anche degli
incontri in comune con l'Assessore, perché alcuni nodi devono
essere sciolti prima che arrivino delle osservazioni che poi
vengono usate come delle clave le une contro le altre. Questa è la
cosa più sbagliata, cioè usare la clava ambientalista contro
l'impresa e la clava dell'impresa contro le associazioni ambientali
per dire: "visto che non andate d'accordo, allora va avanti questa
cosa". No, non è questo che noi vogliamo: noi vogliamo, come le
imprese hanno dimostrato...dopo aver fatto degli interventi anche
pesanti di prelievo, ripristinare il territorio, restituirlo ai
cittadini; per questo bisogna operare con delle norme che
facilitino questi interventi, rendano immediatamente estraibile il
materiale e vincolino immediatamente al ripristino ambientale. Cave
che stanno aperte per anni, che fanno polvere per anni diventano
faticose per il territorio; l'impressione che mi sono fatto io, ma
la vorrei condividere con il Consiglio, è che un intervento su un
territorio deve avere una durata limitata perché i cittadini che si
vedono continuamente la polvere, il camion, la ruspa, il rumore
diventano insofferenti verso l'utilizzo del territorio. Se invece
quel territorio viene utilizzato, ma in tempi ragionevoli viene
ripristinato, alle volta diventa addirittura di uso pubblico e
allora il mondo dell'impresa e il mondo dell'ambientalismo si
incontrano. È questa la sfida credo che ha davanti il Governo
regionale e noi in tale linea cercheremo di lavorare per far
incontrare questi mondi. Grazie.
Presidente
- Se non vi sono altre richieste di
intervento, dichiaro chiusa la discussione generale.
La parola all'Assessore al territorio e ambiente, Manuela
Zublena.
Zublena (UV)
- Grazie Presidente.
Intervengo solo per accogliere questa che è una sfida continua
nella pianificazione territoriale, cioè quella di far incontrare
istanze ed esigenze diverse. Per questo fine ci sono vari
strumenti; quello che
in primis
è stato messo in atto è la
valutazione ambientale strategica, che forse non è stata accolta da
tutte le parti come un'opportunità per esprimere considerazioni e
metterle a confronto con altre. Di questo non ne facciamo una
colpa, nel senso che abbiamo dato l'opportunità, si potrà comunque
approfittare dei 60 giorni di pubblicazione, affinché quelle
istanze che non si sono presentate nella fase di VAS possano essere
portate all'attenzione degli uffici.
Tengo ad esprimere un sentito ringraziamento al Servizio cave e
miniere, che ha svolto tutta questa attività sia di revisione del
piano che di redazione della VAS con le risorse interne, quindi
senza gravare su risorse della Regione, e anche alla III
Commissione e il suo Presidente Comé per averci accompagnato
nell'analisi di questo documento, riservandoci una valutazione
finale sul documento che emergerà da un secondo momento di
confronto fra le varie istanze.
Presidente
- Pongo in votazione l'atto:
Consiglieri presenti: 34
Votanti e favorevoli: 26
Astenuti: 8 (Bertin, Cerise, Chatrian, Donzel, Carmela Fontana,
Louvin, Patrizia Morelli, Rigo)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK