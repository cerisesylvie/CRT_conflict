Consiglio Regionale della Valle d'Aosta - Oggetto del Consiglio n. 887 del 7 ottobre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula
Oggetto del Consiglio n. 887 del 7 ottobre 1999 - Resoconto
OGGETTO N. 887/XI Iniziative per la realizzazione di una
indagine conoscitiva sullo stato della Sanità in Valle d'Aosta.
(Reiezione di mozione)
Mozione Constatato che la situazione venutasi a creare nel
settore sanità in Valle d’Aosta, da lungo tempo
denunciata dai sottoscritti consiglieri regionali, non è più
sostenibile;
Preso atto dell’inefficienza
dell’USL e quindi del degrado a cui va incontro
l’assistenza ospedaliera e dei servizi sul
territorio della Regione;
Viste le denuncie delle Organizzazioni Sindacali Confederali,
delle categorie professionali degli operatori della sanità, nonché
da parte di rappresentanti della stessa maggioranza che sostiene la
Giunta regionale;
Ritenuto che l’attuale gestione
dell’USL non è in grado di garantire la funzionalità
dei servizi, la qualità e la rapidità delle prestazioni da erogare
alla collettività valdostana, nonostante la spesa sostenuta dalla
Regione per il settore sanitario;
Visto, pertanto, che nell’attuale situazione è in
gioco la credibilità del servizio sanitario regionale, nonché la
capacità dello stesso di competere in termini di qualità e
professionalità;
Il Consiglio regionale della Valle d’Aosta, al
fine di dare ai valdostani un servizio sanitario regionale di cui
fidarsi, più sicuro ed efficiente che tutela la salute di tutti i
cittadini, a prescindere dal loro reddito;
Dà mandato
Alla Presidenza del Consiglio:
1) di provvedere alla costituzione di un gruppo di lavoro, di
cui faccia parte un rappresentante di ogni gruppo consiliare, allo
scopo di effettuare una indagine conoscitiva sullo stato della
sanità in Valle d’Aosta ed indicare i provvedimenti
e le iniziative da assumere per uscire dalla crisi;
2) di riferire al Consiglio stesso entro sessanta giorni.
F.to: Beneforti - Curtaz - Squarzino Secondina
PrésidentLa parole au Conseiller Beneforti.
Beneforti (PVA-cU)
Con gli interventi che abbiamo fatto
questa mattina la mozione è stata ampiamente illustrata. Credo che
sarebbe opportuno procedere alla costituzione di un gruppo di
lavoro, di cui faccia parte un rappresentante di ogni gruppo
consiliare. Costituito il Gruppo si può stabilire come effettuare
un'indagine conoscitiva sullo stato della sanità in Valle e perché
possa successivamente indicare i provvedimenti per uscire dalla
crisi in cui ci troviamo.
Vorrei che questa mozione, che segue un dibattito e dei
provvedimenti che la maggioranza ha approvato, fosse interpretata
come un contributo di tutti per migliorare la situazione. Un
confronto aperto fra tutti noi sulla politica sanitaria può portare
a stabilire insieme quali sono i mali e quali possono essere i
rimedi. Questo è lo scopo; teniamo presente che su un problema come
quello della sanità non ci sono mai né vinti né vincitori. Se la
sanità va male, ne risente la comunità valdostana e ne risentiamo
tutti, perché siamo tutti amministratori della Regione, per cui
ritengo che tutti insieme si debba contribuire a risolvere il
problema.
Se c'è questa volontà politica da parte della maggioranza, credo
che, nonostante i due provvedimenti approvati stamani, si possa
fare un buon lavoro nell'interesse della Valle d'Aosta. Se non c'è
questa volontà politica, vuol dire che ci assumeremo le nostre
responsabilità, ma la maggioranza si assumerà le proprie perché
vuol dire che rifiuta una collaborazione che viene offerta su una
problematica che oggi ha bisogno del consenso e dell'opera di tutti
quanti noi.
Termino qui, in attesa dei contributi che alla mozione possono
venire dalla Giunta e dai colleghi.
Si dà atto che, dalle ore 16,56, presiede il Vicepresidente
La Torre.
Presidente
La parola alla Consigliera Squarzino
Secondina.
Squarzino (PVA-cU)
Vorrei aggiungere ancora un elemento a
quanto ha detto il collega Beneforti.
Il dibattito di questi giorni sulla sanità ha dimostrato ancora
di più come la proposta che come gruppo facciamo sia una proposta
utile, interessante, che può effettivamente dare uno sbocco più
operativo al dibattito che c'è stato in questi giorni. Dico questo
perché nel corso del dibattito di questi giorni sull'analisi dei
mali della sanità l'Assessore ha fatto una diagnosi, che sembra
essere la stessa che abbiamo fatto anche noi, ma poi ha proposto
una terapia diversa da quella che il nostro gruppo ha proposto. Su
questa terapia la maggioranza ha rinserrato le file attorno
all'Assessore e attorno al suo ruolo istituzionale, ma, tutto
sommato, non ho sentito da parte della maggioranza un contributo
per quanto riguarda l'analisi dei problemi della sanità ed
eventuali soluzioni, per cui ritengo che può essere utile
individuare uno spazio in cui si analizzano i vari elementi e si va
ad un approfondimento dei problemi.
Può essere utile per uscire dalla secca in cui siamo attualmente
ed è la secca in cui opera la V Commissione, nel senso che
l'Assessore in questo periodo ha tentato di portare in V
Commissione le problematiche dell'Ospedale, però questo modo di
lavorare non è una modalità corretta di lavoro. L'Assessore infatti
viene in Commissione, fornisce tutta una serie d'informazioni,
riporta tutta una serie di dati, dopo di che chiede che ci sia un
tavolo congiunto fra Assessore e V Commissione per concordare le
linee politiche. Ma le linee politiche e le scelte politiche si
concordano quando si definiscono gli obiettivi e quando si
chiarisce chi sono i soggetti che devono definire quelle linee e
quelle scelte!
Credo che sia importante che il Consiglio si dia uno strumento
con cui analizzare la situazione della sanità e con cui fare delle
proposte, ripeto, in grande libertà, e senza che ci sia soltanto il
passaggio unico e unidirezionale d'informazione fra l'Assessore e
la V Commissione, confondendo così il ruolo di chi governa con il
ruolo di chi invece è chiamato a svolgere come Consiglio regionale
un'attività di controllo, di valutazione, di verifica e di
proposta.
Presidente
Se nessun altro chiede la parola, dichiaro
chiusa la discussione generale.
La parola al Consigliere Marguerettaz per dichiarazione di
voto.
Marguerettaz (Aut) Non so se il feeling fra l'Assessore e la
Consigliera si è rotto immediatamente, pensavo che almeno uno
straccio di risposta, tipo: "l'avrà già capito dalla discussione di
questa mattina", venisse comunque dato alla Consigliera
Squarzino.
Da parte mia una brevissima dichiarazione di voto. Noi ci
asterremo dal votare questa mozione perché conclude in maniera
errata, secondo noi, il dibattito che c'è stato stamani. È una
conclusione non giusta, perché è impostata diversamente nei modi,
ma tutto sommato è quello che vuole l'Assessore. L'Assessore vuole,
attraverso la V Commissione e attraverso questo patto sociale,
coinvolgere altri soggetti nelle sue responsabilità.
Noi continueremo a svolgere il nostro ruolo di indirizzo e di
controllo, ma non riteniamo il caso che questo sia fatto dentro
degli ambiti che non sono prettamente istituzionali. Credo che le
situazioni sia a livello di V Commissione, sia a livello dell'ampio
dibattito che c'è stato questa mattina, siano state tali da
permettere all'Assessore di raccogliere diversi spunti. Qualcosa mi
dice che non saranno molti quelli raccolti e qualcosa mi dice che
nemmeno in una commissione come suggerita dalla mozione che ci
apprestiamo a votare i suggerimenti da essa eventualmente proposti
non verrebbero ugualmente accolti.
Quindi continuiamo pure così, con questa chiarezza di ruoli
diversi, e starà alla coscienza del singolo consigliere così come
dei singoli gruppi politici portare avanti la politica che meglio
ritengono in tema di materia sanitaria.
Presidente
La parola al Consigliere Cottino per
dichiarazione di voto.
Cottino (UV) Solo per affermare la nostra astensione perché
riteniamo che dopo circa 8 ore di dibattito su questo problema, se
non c'è stato accordo ci sia stata perlomeno chiarezza di
posizioni.
Dunque, al di là di quello che si è detto in quest'aula, proprio
per il rispetto dei ruoli che qualcuno continua a sottolineare, a
noi sta bene che ci sia già un organismo che ha tutte le
possibilità di fare quello che viene richiesto, e secondo noi la V
Commissione ha la possibilità di fare tutto quanto viene richiesto
e lì tutti sono rappresentati?
(interruzione della Consigliera Squarzino Secondina, fuori
microfono)
? se mi lasci finire? tranne un gruppo che mi risulta avrebbe
chiesto di essere portato a conoscenza ogni qualvolta la
commissione dibatta di qualcosa che sia inerente alla sanità, sia
in generale, ma soprattutto per questo. Mi risulta che da parte del
Presidente della V Commissione ci sia stata la più ampia
disponibilità a venire incontro a questa richiesta, dunque
concordiamo, proprio nel rispetto dei ruoli, che la V Commissione
faccia quanto richiesto, per cui sulla mozione ci asterremo.
Presidente
La parola alla Consigliera Squarzino
Secondina.
Squarzino (PVA-cU)
Voteremo a favore di questa mozione
proprio per i motivi che ho cercato di illustrare precedentemente,
perché la V Commissione, così come è composta attualmente, non è in
grado di svolgere un ruolo di controllo e di valutazione, nel senso
che nelle commissioni consiliari è la maggioranza di governo ad
avere sempre la maggioranza nel decidere. Tant'è vero che i
colleghi di Forza Italia, per avere la sicurezza che la legge che
hanno presentato giunga in Consiglio, hanno chiesto qui l'impegno
politico perché in V Commissione si giunge a votare quel disegno di
legge. Questo dimostra come nelle commissioni consiliari, così come
sono strutturate, la voce della minoranza non venga presa in
considerazione perché le forze di Governo hanno sempre la
maggioranza.
La sottoscritta, è vero, Consigliere Cottino, non fa parte di
questa commissione, anche se partecipa attivamente a questa
commissione nonostante non ne faccia parte; pertanto non ha diritto
di voto in nessun modo, cioè può solo partecipare, ascoltare e
verificare che la maggioranza è sempre la maggioranza e decide
sempre in un certo modo. Allora, il tentativo della mozione è
quello di dire "creiamo una commissione in cui ci sia una parità di
rappresentanza e in cui si discuta in modo paritario dei
problemi".
Questa commissione non ha potere decisionale è una commissione
che può fare delle proposte, però potrebbe essere il luogo in cui
effettivamente ci si confronta liberamente, senza nessun
pregiudizio di maggioranza o di opposizione. Questo è il senso
della mozione.
Prendiamo atto che la proposta non è stata capita e prendiamo
atto che da oggi la V Commissione svolgerà questo ruolo.
Verificheremo.
Presidente
La parola al Consigliere Collé per
dichiarazione di voto.
Collé (Aut) Brevissimamente. Mi dispiace, Consigliera Squarzino,
ma mi sento in dovere di dirlo, l'idea che lei ha esposto qui è
un'ottima idea, peccato che non le sia venuta in mente all'inizio
della legislatura 1993-1998 quando lei è stata Presidente, perché
non è neanche corretto venire qui oggi a fare questo tipo di
proposta.
Presidente
La parola al Presidente della Giunta, Viérin
Dino, per dichiarazione di voto.
Viérin D. (UV)
Pour exprimer l'abstention du Gouvernement
sur cette motion et pour souligner le fait que l'on doit faire
référence au Règlement actuel, qui n'attribue pas un pouvoir
délibératif aux commissions.
Les commissions n'ont pas un pouvoir délibératif sur la base du
Règlement actuel. Les commissions expriment un avis sur les actes
administratifs, sur les projets, sur les propositions de loi qui
lui sont soumises et par la suite, et même s'il y avait blocage au
sein d'une commission, le Règlement garantit le droit de cette
Assemblée, de délibérer, vu qu'après deux mois les actes sont
inscrits d'office à l'ordre du jour de l'Assemblée.
Donc il n'est pas vrai, comme quelqu'un affirme, que si l'on
n'accepte pas cette proposition, les commissions ne peuvent plus
débattre ou se confronter, tant il est vrai - Mme Squarzino le sait
très bien - que chaque Conseiller même s'il ne fait pas partie
d'une commission, a le droit de participer à ses travaux et de
participer ainsi au débat en formulant son avis. Par la suite,
c'est au sein de cette Assemblée que chacun peut prendre la parole
et exprimer son avis. Si l'on veut autrement, il faut changer le
Règlement.
Il s'agit donc d'une présentation qui ne correspond pas à l'état
actuel ni du fonctionnement des commissions, ni des compétences qui
leur sont attribuées par le Règlement.
Presidente
Pongo in votazione la mozione all'ordine del
giorno:
Consiglieri presenti: 31
Votanti e favorevoli: 3
Astenuti: 28 (Agnesod, Bionaz, Borre, Cerise, Charles Teresa,
Collé, Cottino, Cuc, Ferraris, Fiou, Frassy, La Torre, Lavoyer,
Louvin, Marguerettaz, Martin, Nicco, Ottoz, Pastoret, Perrin,
Perron, Piccolo, Praduroux, Rini, Tibaldi, Vallet, Vicquéry e
Viérin D.)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK