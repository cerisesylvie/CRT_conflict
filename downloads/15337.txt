Consiglio Regionale della Valle d'Aosta - Oggetto del Consiglio n. 169 del 21 ottobre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula
Oggetto del Consiglio n. 169 del 21 ottobre 1998 - Resoconto
SÉANCE DU 21 OCTOBRE 1998 (APRÈS-MIDI)
OGGETTO N. 169/XI Ritiro della mozione: "Soluzioni per ovviare
ai disagi causati dalla certificazione di idoneità alle attività
sportive agonistiche".
Mozione Richiamata la legge regionale n. 70 del 1982 ed in
particolare l'articolo 26 comma "a" che prevede quali attività
medico-legali gli accertamenti preventivi di idoneità e non
idoneità generica specifica psico-fisica;
Vista la circolare ministeriale della Sanità del 18 marzo 1996
n. 500.4 (linee guida per un'organizzazione omogenea della
certificazione di idoneità alle attività sportive agonistiche);
Vista la delibera di Giunta n. 4152 del 20 settembre 1996 dove
sono state stabilite le tariffe della certificazione relativa alla
pratica sportiva agonistica;
Constatato che le società sportive si troverebbero a far fronte
ad un notevole costo per sottoporre alle visite di controllo
dell'idoneità specifica allo sport dei propri atleti;
Impegna
La Giunta regionale, d'intesa con il C.O.N.I., ad individuare la
soluzione più idonea per ovviare a tale disagio.
F.to: Comé - Lanièce - Collé - Marguerettaz - Viérin M.
Président La parole au Conseiller Comé.
Comé (Aut) Come Gruppo degli Autonomisti abbiamo presentato
questa mozione a seguito di una situazione abbastanza reale che si
sta verificando nelle società sportive valdostane. Mi sto
interessando sul discorso dell'idoneità generica specifica per
quanto riguarda le attività sportive.
Sappiamo che la circolare ministeriale della sanità, la n. 504,
che prevede linee guida per un'organizzazione omogenea della
certificazione dell'idoneità alle attività sportive agonistiche, ha
stabilito quali sono le visite a cui devono sottoporsi gli atleti
che esercitano attività agonistiche lasciando la libertà alle varie
regioni di determinare le tariffe per le varie specialità.
Ha inoltre fissato l'obbligo per gli atleti di sottoporsi a
queste certificazioni dai 10, 11 o 12 anni a seconda delle diverse
federazioni sportive.
La Giunta con deliberazione n. 4152/96 ha stabilito le tariffe
della certificazione relative alle pratiche sportive,
determinandole in lire 50.000 per i soggetti al di sotto dei 18
anni e in lire 70.000 per i soggetti al di sopra dei 18 anni. La
richiesta che facciamo si intende chiaramente per gli atleti che
sono nella fascia al di sotto del diciottesimo anno di età.
Nella mozione ho scritto: si constata che le società sportive si
troverebbero a far fronte ad un notevole costo per sottoporre alle
visite di controllo dell'idoneità specifica allo sport i propri
atleti. So già che l'Assessore competente mi risponderà che questo
spetta alle famiglie, ma realmente stiamo constatando che le varie
società sportive si trovano di fronte ad una duplice strada e
abbiamo dei dati anche al riguardo delle persone che fanno le
visite e sono dati che superano appena il 25 percento e si
avvicinano più o meno al 30 percento, dove le famiglie sono
estremamente sensibili - poi dipende anche dalle varie federazioni
- e quindi fanno passare queste visite mediche ai propri figli. Le
società, dicevo, si trovano di fronte ad un bivio: o sottoporre gli
atleti alle visite mediche a costi della società, e questo
comporterebbe un costo abbastanza elevato per le società, oppure
far finta di niente e allora nel caso in cui succedesse qualcosa il
Presidente della società incorrerebbe in sanzioni penali.
Su questo abbiamo presentato la mozione, chiedendo all'Assessore
competente di intesa anche con il CONI di individuare una soluzione
per poter ovviare a questo disagio, per venire incontro alle
società sportive solo per quanto riguarda gli atleti che
raggiungono il diciottesimo anno di età.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Ringrazio il Consigliere Comé di questa mozione -
anche se avrei preferito l'interpellanza o l'interrogazione, ma
evidentemente sta alla libera scelta del Consigliere lo strumento
da adottare - perché mi dà l'opportunità di anticipare
un'iniziativa del Governo regionale, iniziativa su cui stiamo
discutendo da tempo e che riguarda questa materia così complessa
che negli anni è già stata molte volte esaminata in questo
Consiglio regionale.
Lo ringrazio anche per aver precisato che la mozione fa
riferimento solo ai minori perché così come era impostata era di
per sé inaccoglibile perché una legge, la legge n. 382/89, ribadita
dalla finanziaria del 1995, dopo varie vicissitudini - fra
parentesi ricordo che la Regione era all'avanguardia in materia, in
virtù di una legge del 1980 che per la prima volta in Italia dava
gratuitamente queste visite ai ragazzi - ha statuito l'esenzione
esclusivamente per gli accertamenti del possesso dei requisiti di
idoneità da parte dei giovani che si avviano all'attività sportiva
agonistica nelle società dilettantistiche. Pertanto, se qualcuno
chiede di esentare tutti, la risposta è negativa perché non è nella
facoltà del Consiglio regionale andare a modificare una normativa
nazionale sui ticket.
Ricordo anche che c'è già stato anni fa un tentativo in tal
senso da parte del Consiglio regionale che aveva legiferato per
assorbire sul bilancio regionale le spese dei ticket per una serie
di fasce deboli e il Presidente della Commissione di coordinamento
aveva bocciato la legge perché, non avendo competenza primaria, non
possiamo fare questo per cui questo deve essere un punto
chiaro.
Possiamo intervenire nei riguardi dei minori e allora dobbiamo
chiederci chi sono i giovani minori che esplicano attività
agonistica. Con mia grande sorpresa personale, ma non solo mia, ho
verificato che c'è una varietà enorme di interpretazioni perché il
Ministero si rifà alle determinazioni assunte dalle federazioni
sportive nazionali o dagli altri enti sportivi riconosciuti ai
sensi di un decreto ministeriale del 1982 e cioè sono le
federazioni sportive che stabiliscono le fasce d'età all'interno
delle quali si considera attività agonistica l'attività espletata
dalle varie federazioni.
Faccio due esempi: per quanto riguarda la Federazione gioco
calcio, la tabella della Federazione dice che è agonistica
l'attività dei calciatori che, superato il dodicesimo anno di età,
prendono parte a campionati o tornei organizzati dalle leghe di
competenza del settore giovanile escluse le manifestazioni indette
nell'ambito dei giochi della gioventù proprio perché, essendo
comprese fra i giochi della gioventù, non sono attività
agonistiche. Pertanto per la Federazione gioco calcio si può
intervenire dal dodicesimo al diciottesimo anno di età. Per quanto
l'altro sport più praticato in Valle d'Aosta, cioè la FISI, l'età
va dai 10 ai 18 anni e così di seguito.
Per cui, chiarito che ci riferiamo solo a queste fasce di età,
da questo punto di vista devo dire che stiamo procedendo in tal
senso perché, applicando la circolare ministeriale che citava il
Consigliere Comé, abbiamo istituito il Comitato di controllo
sull'attività sportiva di cui fa parte anche il Rappresentante del
CONI, un esperto del CONI della Regione Piemonte e i Dottori
Lamastra e Chiantaretto per la Regione Valle d'Aosta.
Questo Comitato si è riunito all'inizio dell'anno e ha già
prodotto un documento che in sintesi andrà a definire per ogni
ragazzo che espleterà attività agonistica un libretto sanitario
personale nonché una certificazione sanitaria che sarà utilizzata
dai medici con la specializzazione in medicina dello sport perché
solo loro possono espletare questa attività, per poter prescrivere
gli esami e certificare l'idoneità o meno all'espletamento.
In estrema sintesi, si vuole mettere in piedi un sistema
informatizzato che prevede la stampa materiale dei certificati
sanitari da parte dell'USL, la consegna di questi certificati al
CONI, la gestione dell'archivio dell'anagrafe dei ragazzi da parte
del CONI che è l'unico ente che è in possesso degli elenchi dei
ragazzi delle società federate al CONI, la trasmissione aggiornata
tramite disco all'USL degli inscritti alle varie società, la
certificazione e susseguente pagamento della visita sportiva da
parte dell'USL che verrà finanziata con un finanziamento ad hoc che
viene previsto sul bilancio regionale. Non mi azzardo a fare delle
cifre perché il bilancio regionale verrà adottato dalla Giunta
regionale la prossima settimana, comunque la voce è indicata in
funzione anche dell'avvio del sistema perché il sistema per la sua
complessità si avvierà difficilmente nel primo semestre.
Resta aperto il problema di chi farà queste visite perché in
Valle d'Aosta non esiste l'Unità operativa o budgetaria che sia di
medicina dello sport per molti storici motivi che non sto a
riepilogare, ma ciò non esclude che la Regione potrebbe dire
all'USL di cercarsi i medici sportivi di cui ha disponibilità e far
fare le visite sportive all'USL. Ma è una strada difficilmente
praticabile perché i medici sportivi che hanno questa
specializzazione sono due all'interno dell'USL di cui uno è medico
titolare di ruolo nella Medicina generale e l'altro è medico
incaricato per cui è una situazione addirittura di precariato.
L'altra ipotesi è quella di utilizzare le strutture private
accreditate.
Nella mozione il Consigliere Comé fa riferimento alla delibera
dell'accreditamento della Giunta regionale che però in parte è già
superata perché nel frattempo è entrato in vigore un decreto
ministeriale a cui la Giunta regionale ha adempiuto immediatamente,
rivedendo tutti i sistemi di accreditamento per le strutture
residenziali, semiresidenziali e ambulatoriali, sistema molto
complesso che è stato approvato con una recentissima delibera di
Giunta, la delibera n. 3570 del 12 ottobre.
Siamo in fase assolutamente sperimentale perché le società
esterne che intendono essere accreditate devono fare domanda alla
Giunta regionale indicando gli obiettivi, l'ammissione, le
strutture organizzative, le strutture dal punto di vista logistico,
il sistema di trasparenza, il sistema di tutela della privacy e
tanti altri elementi conoscitivi che devono andare nell'ottica
della massima trasparenza da parte del privato nei confronti del
pubblico e viceversa.
Dopodiché dovranno fare un contratto (ex convenzione) con l'USL
per stabilire i flussi finanziari che devono basarsi sui prezzi
sociali che citava il Consigliere Comé perché quelle tariffe di
lire 50.000 per i minori e di lire 70.000 per i maggiorenni sono le
tariffe sociali che sono ben al di sotto del costo effettivo di
ogni esame se si pensa che per specializzazioni come quella del
gioco calcio si chiede non solo la visita medica, l'esame delle
urine, l'elettrocardiogramma a riposo e sotto sforzo, ma anche la
spirometria e quant'altro per cui il costo effettivo di queste
certificazioni sanitarie sarà ben al di là delle 50.000 lire.
È infatti pura teoria pensare che possano essere effettuate
tutte quelle analisi e tutte quelle visite con questa cifra quando
si sa che un medico di Medicina generale, secondo il tariffario
della Finmg, chiede lire 35.000 per la sola visita medica pertanto,
il costo sarà molto superiore e di questo dobbiamo tenere conto
perché, quando parliamo di interventi, in questo caso per il
settore sportivo e agonistico dei giovani, ma in altri casi per
altri settori, dobbiamo tenere conto del riflesso sul bilancio
regionale.
Non voglio aprire, dicendo questo, tutta la tematica se spetta o
non spetta alle famiglie, non do quella risposta. Dico
sommessamente in quanto Assessore alla sanità e alle politiche
sociali, che se è vero, come è vero, che le famiglie spendono dei
soldi per comprare la tuta e le scarpe da ginnastica, dovrebbero
prima spendere dei soldi per pensare alla salute dei loro ragazzi,
ma questa è ovviamente una risposta che l'Assessore alla sanità non
può non dare perché istituzionalmente questo è il suo ruolo. Devo
dirlo, ma devo anche tenere in considerazione la normativa in
vigore e devo cercare di farla rispettare.
Con un po' di pazienza riusciremo a mettere in piedi un sistema
che sarà il primo e unico sistema in Italia, dove ci sarà il
coinvolgimento del CONI, delle federazioni sportive, della Regione
e dell'USL proprio perché possiamo farlo essendo una realtà con una
sola USL, essendo una realtà in cui il CONI raggruppa più del 90
percento delle società che espletano attività agonistica in Valle
d'Aosta. Chiedendovi questa pazienza, vi chiedo di conseguenza di
ritirare la mozione, perché non saremmo in grado di mettere in
piedi questo sistema dal primo gennaio.
Saremo in grado di farlo nel corso del 1999 perché questi
passaggi dell'accreditamento prima, dell'accordo di programma tra
USL e società accreditate, del sistema informatizzato perché l'USL
deve mettere in piedi una banca dati in collegamento con la banca
dati del CONI, della stampa delle certificazioni sanitarie, della
stampa del libretto sanitario individuale che dovrà essere
consegnato all'atleta e sul quale verranno stampati di volta in
volta con la periodicità prevista dal decreto ministeriale tutte le
visite, tutti questi passaggi, vi rendete conto, implicano almeno
un semestre di tempo materiale.
L'impegno ce lo prendiamo, ma contemporaneamente chiediamo di
ritirare la mozione.
Président La parole au Conseiller Comé.
Comé (Aut) Siamo anche disponibili a ritirare la mozione viste
le dichiarazioni da parte dell'Assessore di impegnarsi.
Condividiamo che la questione non sia così facile e che non si
riesca ad imbastire il tutto in un tempo limitato però, vorremmo
che da parte dell'Assessore vi fosse un impegno in questo bilancio
in maniera che si veda concretamente che ci si attiva per portare
avanti questa nostra richiesta.
Président La motion est retirée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK