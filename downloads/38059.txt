Consiglio Regionale della Valle d'Aosta - Oggetto del Consiglio n. 1667 del 17 dicembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1667 del 17 dicembre 2015 - Resoconto
OGGETTO N. 1667/XIV - Interpellanza: "Risultati conseguiti
dall'attuazione del Piano Garanzia Giovani per il periodo
2014-2020".
Presidente
- Per l'illustrazione chiede la parola la
Consigliera Morelli; ne ha facoltà.
Morelli (ALPE)
- Merci Président.
Sull'attuazione del Piano Garanzia Giovani avevamo già
interrogato la primavera scorsa l'allora Assessore Marquis. È un
programma nazionale che ha un'applicazione in tutte le Regioni, e a
cui la nostra Regione ha consacrato 2 milioni e 300 mila euro.
Questo è un piano rivolto ai giovani tra i 15 e i 29 anni che si
trovino nella condizione di non lavorare, che non studino e non
seguano nessun tipo di attività di formazione, quelli che vengono
definiti "
Neet
". Un programma che, in Valle d'Aosta come in
tutta Italia, ha prodotto grandi aspettative nella platea dei
giovani, almeno fra coloro che ne sono venuti a conoscenza.
Ora vorremmo capire, a conclusione di questo primo piano, quali
sono stati i risultati effettivi, concretamente quale ricaduta ha
avuto sui giovani, perché le diciamo francamente, Assessore, che
abbiamo avuto un'eco alquanto critica giustamente rispetto alle
ricadute, e non solo per quanto riguarda il risultato generale
numerico dei giovani che sono stati effettivamente coinvolti, ma
anche riguardo proprio all'applicazione di questo piano. Molte
criticità sono state riscontrate. È un piano a cui avevano aderito
833 giovani valdostani; sono tanti, come numero in assoluto, ma se
rapportati al numero che l'ISTAT individuava della fascia dei
giovani tra i 15 e i 29 anni che potevano essere destinatari di
questo piano (che era di 3.500), in fondo sono relativamente pochi,
e sono anche relativamente pochi rispetto a quanto individuava il
Piano regionale che valutava in 2.000 giovani il numero da prendere
in carico. Rispetto al numero, alla platea, ha aderito circa il 25
percento, e ci sembra che sia un numero relativamente basso. Il
piano si dava obiettivi molto ambiziosi, giustamente ambiziosi,
perché il problema della disoccupazione giovanile è estremamente
grave, anche nella nostra Regione - si parla del 30 percento - e
questo piano si poneva come obiettivo di fronteggiare l'incremento
di disoccupazione aumentando l'occupabilità, di sostenere i
processi di qualificazione professionale di inserimento lavorativo
dei giovani attraverso attività di accompagnamento e di supporto,
di accrescere le opportunità di crescita e mobilità professionale
dei giovani, e anche creare proprio in modo molto concreto
opportunità ai giovani di entrare nel mondo del lavoro, attraverso
attività...
Presidente
- Chiederei un po' di silenzio, per cortesia,
grazie.
...attività di formazione e di tirocinio che sono state
attivate, e sappiamo con ritardo, perché già questo lo avevamo
appreso durante la discussione della precedente iniziativa con
l'allora Assessora Marquis.
Assessore Donzel, oggi le chiediamo di fare il punto della
situazione, di fare un bilancio, se possibile, di questa attività
che noi riteniamo estremamente importante, qual è la vostra
valutazione, quali sono state le criticità effettivamente
riscontrate, e quali le volontà per il futuro. Grazie.
Presidente
- Per la risposta chiede la parola l'Assessore
Donzel; ne ha facoltà.
Donzel (PD-SIN.VDA)
- Grazie Presidente.
Ringrazio la collega Morelli per avermi sollecitato su questo
tema. Non ho la presunzione di arrivare a un bilancio conclusivo
esaustivo con un'interpellanza, ma sicuramente la ringrazio di
consentirci di fare un bilancio
in itinere
delle azioni che
vengono messe in campo per i nostri giovani e, naturalmente, resto
a disposizione della commissione competente per ulteriori dettagli
e approfondimenti.
Intanto un chiarimento: Garanzia Giovani è un programma che si
inserisce all'interno di un piano più ampio a sostegno dei giovani
e quindi, oltre ai finanziamenti citati dalla collega
correttamente, 2 milioni e 300 mila, esistono altri finanziamenti
fino a un valore di quasi 8 milioni di euro sotto forma di altre
misure aggiuntive rispetto a quello del cosiddetto "Programma
Garanzia Giovani". Questo sta a significare l'attenzione che
l'Amministrazione pone alla questione giovanile, che effettivamente
è esplosa in modo radicale sul territorio nazionale e che, anche da
noi, è un problema molto serio che merita una grossissima
attenzione di sistema, oltre alle misure specifiche di cui poi le
darò un dettaglio merita veramente di essere pensato in termini
generali.
Una prima considerazione: il problema dell'occupazione giovanile
naturalmente si colloca in un contesto di forte crisi occupazionale
generale, ma, anche per quanto riguarda la Valle d'Aosta, in un
ripensamento di sistema che tutti i gruppi politici auspicano. Il
principale datore di lavoro, cioè il soggetto pubblico, come
abbiamo esplicitato in un ampio dibattito durante la sede di
bilancio, non assumerà più; c'è stata anche una discussione sul
fatto che a fronte di 10 pensionamenti l'Amministrazione regionale
ritiene necessario acquisire una sostituzione, c'erano anche
giustamente dei gruppi che dicevano piuttosto "proviamo la
mobilità" con soggetti di partecipate per andare a contenere la
spesa pubblica. Pertanto se il principale soggetto che prima
metteva a disposizione posti di lavoro sul territorio non è più
quello, bisogna anche spiegare ai giovani che probabilmente quello
che hanno fatto i loro genitori, cioè puntare a un posto
nell'amministrazione pubblica, non è più quella la direzione a cui
guardare, e quindi a riorientarli in un panorama dove la
competizione c'è ed è forte. C'è una competizione forte, perché il
Programma Garanzia Giovani di cui lei chiedeva conto innanzitutto
ha visto l'adesione di 3.787 giovani; di questi, siccome era aperta
a tutti, 1.900 erano di fuori Valle e questo dà l'idea anche del
senso di competizione. Poi, per fortuna dei giovani valdostani,
molti di questi di fuori Valle non hanno risposto alla chiamata dei
nostri centri, quindi non si sono presentati, ma questo vi dà
l'idea dell'impatto e anche dell'attrattività che ha il nostro
territorio rispetto ad altri giovani, anche di fuori Valle,
rispetto alla ricerca di un posto di lavoro. I nostri giovani si
trovano quindi in una condizione anche di competizione forte, su
cui prima magari alcune misure - penso all'interno
dell'amministrazione pubblica, al fatto che siamo una Regione
bilingue e che quindi occorreva comunque la perfetta conoscenza
della lingua francese - potevano essere degli argini, ma noi
sappiamo che queste formule non ci sono nel mondo privatistico,
quindi una certa garanzia che potevano avere i nostri giovani di
accesso al posto di lavoro non c'è più. Questa lunga premessa è per
capire anche che tipi di ricadute ci possono essere.
Adesso arrivo a rispondere puntualmente alle sue domande.
Allora, di quei 3.700 giovani che si erano iscritti le dico quanto
segue: 1.500 non si sono neanche presentati ai colloqui, 1.364 sono
stati presi in carico dai centri per l'impiego (708 di questi
devono ancora confermare la loro adesione e devono avere un
riscontro di colloquio per costruire un progetto con loro), 172
hanno terminato e interrotto la loro partecipazione. È interessante
però andare a guardare cos'è successo ai giovani che erano
coinvolti in questo percorso. Ecco il resoconto di quelli che hanno
avviato il contatto di lavoro dopo aver aderito al Piano Giovani:
98 hanno avuto un contratto di apprendistato, 43 hanno un contratto
di lavoro dipendente a tempo indeterminato, 50 hanno un lavoro
intermittente, 2 hanno lavori socialmente utili, 13 hanno un lavoro
a progetto occasionale, 2 hanno un lavoro autonoma a partita IVA,
331 hanno un lavoro dipendente a tempo determinato e 216 sono stati
coinvolti in attività di tirocinio.
Sul tirocinio vorrei fare una puntualizzazione. È chiaro che
l'aspettativa di lavoro è così forte nei nostri giovani - tengo
anche a dire una cosa, che va ripensato l'approccio al lavoro del
nostro sistema, e noi abbiamo anche un dinamismo dei nostri giovani
che va riconosciuto - che ci sono giovani che studiano all'estero,
studiano in regioni d'Italia anche lontane da qui, che hanno
trovato occupazione all'estero, c'è gente che ormai risiede a
Londra, a New York, anche questo va valorizzato, perché alcuni tipi
di crescente professionalità in ambiti specifici non è detto che
possano tutte trovare rispondenza nel nostro territorio. I giovani
stanno comprendendo questo e stanno allargando la loro cerchia di
ricerca del lavoro. Stiamo scoprendo che esiste un mercato del
lavoro nella vicina Svizzera che è molto appetibile, che è molto
interessante. Voglio essere molto chiaro con lei: questo non vuol
dire scaricare altrove i problemi occupazionali del nostro
territorio, perché anche qui il Dipartimento delle politiche del
lavoro, che fa capo all'Assessorato dell'industria, deve
interfacciarsi con una realtà poliedrica. Siamo una realtà a
prevalenza turistica, esiste tutto un settore del commercio che non
è sotto la diretta direzione del nostro lavoro, è un tema che è
veramente trasversale a moltissimi Assessorati, per farle capire
per esempio quello dell'edilizia, che spesso viene messo nei dati
del nostro Assessorato, ma che per anni ha fatto riferimento in
maniera importante all'Assessorato delle opere pubbliche. C'è tutta
una mole di attività da mettere in moto, perché ci sia poi un
riscontro rispetto a questi percorsi.
Allora, per ritornare ai tirocini, le aspettative dei giovani
erano di approcciarsi a un vero e proprio lavoro, ma proprio le
parti sociali, i sindacati, anche negli ultimi incontri in cui
abbiamo rivisto tutto il regolamento, hanno teso a ribadire in
maniera assoluta che non si tratta di lavoro, bensì di formazione
lavorativa. Allora l'aspettativa di arrivare a fine mese e avere
"lo stipendio" non c'è. Questo ha creato dei problemi, perché il
meccanismo che noi abbiamo creato, stando nello schema nazionale,
comporta una rendicontazione degli uffici che arriva entro 10
giorni dalla fine del primo mese di lavoro, viene trasmessa
all'INPS, l'INPS provvede al pagamento entro il secondo mese
successivo; capisce che molti giovani si lamentavano del fatto che
andavano a lavorare ma che nessuno li pagava. È chiaro che
l'attività di tirocinio non è un lavoro per cui si viene pagati
mese per mese; anche qui dobbiamo anche formare meglio questo
percorso, e i centri per l'impiego stanno svolgendo questa
attività.
Una delle criticità che abbiamo ovviamente riscontrato è che
fare bene questa attività - come si stanno veramente sforzando di
fare i centri per l'impiego che, devo dire, sono molto motivati su
questo pezzo dei giovani - richiede energie che (bisogna anche
riconoscerlo) per l'attuale strutturazione non erano pronte, tant'è
che con un'altra interpellanza avevo spiegato che abbiamo già
rafforzato e rafforzeremo ulteriormente i centri per l'impiego per
recuperare questa criticità.
Le volevo anche dire che il programma non è chiuso, lo
continueremo e lo implementeremo negli anni successivi, anche
integrandolo con nuove risorse della nuova programmazione.
L'attenzione a questo tema c'è, le criticità non le nascondiamo, le
abbiamo individuate, ma stiamo cercando di superarle. Naturalmente
lo sforzo maggiore sarà quello che ci verrà dato dalla
compartecipazione di tutti i promotori di economia in Valle d'Aosta
a sviluppare anche un tessuto che permetta tutto questo sforzo di
formazione e di avvicinamento al lavoro traducendolo poi in
occupazione vera e propria. Dal nostro punto di vista, quindi, il
bilancio è positivo, ma va rafforzato e portato in un crescendo nei
prossimi mesi.
Presidente
- Grazie Assessore. Per la replica chiede la
parola la Consigliera Morelli; ne ha facoltà.
Morelli (ALPE)
- Merci Président.
Assessore, le dirò che mi ero appuntata alcuni concetti che ho
ritrovato nella sua risposta. Condivido il fatto che noi dobbiamo
spronare i giovani ad essere propositivi, ad essere dinamici,
perché il mondo è cambiato, la situazione è completamente cambiata.
Però, quando vengono lanciati questi programmi, la prima cosa è non
creare delle illusioni, mentre la politica normalmente, quando
lancia un piano di questo tipo, tende ad enfatizzare e
automaticamente crea aspettative che poi vengono disattese, perché
sappiamo qual è la situazione, lo sappiamo tutti! In questo senso
io ritengo che vada fatta un'opera di informazione corretta,
onesta, perché le delusioni per questo Piano Garanzia Giovani sono
state tantissime, e io immagino che voi, come noi, riceviate
segnalazioni, riceviate
mail
. I giovani delusi sono proprio
tanti, ce lo dicono i numeri che ci ha dato lei; sì, siamo riusciti
a soddisfarne forse una metà, facendo i conti della serva, che può
essere un buon risultato come inizio, però ne abbiamo scontentati
altrettanti.
Io avevo ricevuto una mail già all'epoca, quando avevo
sottoposto la questione all'Assessore Marquis, di una ragazza che
denunciava il ritardo con cui è partita questa programmazione,
sicuramente per difficoltà della struttura che non era attrezzata
per, però i ritardi ci sono stati, tutto è partito in ritardo
nell'attuazione di questo piano. Ora, questa ragazza mi ha
rimandato un'altra mail dicendomi che la sua situazione è
naufragata. La cosa che mi ha colpito non è il fatto che abbia
fatto questa rimostranza con rabbia, c'era essenzialmente della
rassegnazione, perché evidentemente le sue aspettative sono state
completamente deluse e non vede una soluzione. Ci sono giovani che
sanno proporsi, che sanno essere dinamici, ma ce ne sono altri che
forse, per un'infinità di motivi, vanno più accompagnati e più
stimolati.
Le criticità che noi abbiamo registrato e di cui lei, Assessore,
dice di essere a conoscenza, stanno nell'eccessiva burocrazia,
questo ce l'hanno segnalato sia le aziende che hanno aderito, sia
gli enti di formazione accreditati. Ci rendiamo conto che è un
programma nazionale, ma noi abbiamo una fase di applicazione
regionale, su cui sicuramente - magari non completamente - possiamo
incidere. Tenetene conto per la prosecuzione del programma, perché
è stata una lamentela molto forte, è giusto che gli enti vengano
controllati, però non bisogna nemmeno arrivare alla pignoleria,
alla maniacalità del controllo. Bisogna cercare di far andare
avanti le cose rapidamente, perché i giovani aspettano risposte
rapide.
Sui ritardi dei pagamenti, anche lei ha detto giustamente che
c'è un tempo obbligatorio per cui l'INPS non può pagare nel mese
corrente, ma c'è uno scarto di un mese, mentre ci sono stati
segnalati ritardi di più mesi, e anche solo i 500 euro che spettano
ai giovani per i tirocini per loro sono importantissimi, anche
questo dipende in parte dalla celerità con cui gli uffici
affrontano le pratiche.
La scarsa informazione: la scarsa informazione c'è stata sia per
quanto riguarda i giovani, sia per quanto riguarda le aziende che
avrebbero potuto aderire. Spesso a noi è successo di rilevare che
le aziende non ne sapevano niente, sono state contattate
probabilmente le associazioni di categoria, ma in una regione come
la nostra, dove i numeri sono relativamente piccoli, possiamo fare
un'informazione capillare presso tutte le aziende che
potenzialmente potrebbero essere interessate.
Il messaggio che condivido con lei è pertanto questo: non
creiamo illusioni, cerchiamo di rispondere il più puntualmente
possibile, perché la nostra generazione ha avuto una fortuna enorme
rispetto alla situazione in cui vivono le generazioni dei nostri
figli, e quindi è giusto che loro sappiano quali sono esattamente
le possibilità, non creiamo illusioni e cerchiamo di dare risposte
concrete. Grazie.
Presidente
- Grazie collega Morelli. Chiede la parola il
Consigliere Bertschy, per?
Bertschy (UVP) -
Per mozione d'ordine.
Ieri, in Conferenza dei Capigruppo, ci eravamo impegnati a non
presentare delle risoluzioni per questa mattina. Le vicende della
sanità - ne abbiamo parlato anche poc'anzi con l'Assessore Fosson -
sono in evoluzione, c'è molta tensione. Eviteremo di presentare una
risoluzione per correttezza, anche per i rapporti che ci devono
essere tra di noi, però chiediamo veramente all'Assessore di
guardare con attenzione quello che sta succedendo. Le comunicazioni
che sono uscite tra ieri e oggi sono molto pesanti, credo che non
siano utili in questa fase di riorganizzazione della trattativa.
Domani mattina ci vedremo in commissione, avremo modo di chiarirci,
però ribadiamo - credo anche a nome di tutti i colleghi
dell'opposizione - la massima attenzione su tale questione, perché
non è il momento di rendere ancora più aspra la trattativa che è in
essere. Ognuno ha un suo ruolo, e noi, come politici, dobbiamo
cercare di creare le condizioni perché le cose si svolgano nella
maniera giusta, e nello stesso tempo non è il momento di leggere
certe comunicazioni che sono uscite.
Concludo ringraziando per la pronta risposta del Governo
regionale, avuta attraverso l'Assessore e i Presidenti di
Commissione Isabellon e La Torre, per la convocazione della IV
Commissione che ci permetterà di iniziare a fare un percorso sui
problemi della Lavazza. Oggi abbiamo letto sul giornale che si
avvia la cassa integrazione e sappiamo che questa è una parte del
problema, perché la concentrazione e l'attenzione che dobbiamo
porre sul problema è quella di trovare un futuro occupazionale ai
lavoratori, perché poi un anno di cassa integrazione passa veloce.
Grazie.
Presidente
- L'ordine del giorno è completato, quindi
l'ultima adunanza del 2015 del Consiglio termina qui. Mi è gradita
l'occasione per formulare da parte del Consiglio a tutti voi e alle
vostre famiglie i più cordiali auguri di buone feste. Mi è gradito
formulare anche agli organi di stampa il ringraziamento e gli
auguri di buone festività. Grazie a tutti e buon 2016.
---
L'adunanza termina alle ore 11,46.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK