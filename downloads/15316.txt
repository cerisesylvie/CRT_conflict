Consiglio Regionale della Valle d'Aosta - Oggetto del Consiglio n. 3104 del 9 aprile 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 3104 del 9 aprile 1998 - Resoconto
SEDUTA ANTIMERIDIANA DEL 9 APRILE 1998
OGGETTO N. 3104/X Approvazione del programma regionale di
previsione per i lavori pubblici per il triennio 1998/2000 ed il
programma regionale operativo per l'anno 1998.
Deliberazione Il Consiglio
Richiamata la legge regionale 20 giugno 1996, n. 12, "Legge
regionale in materia di lavori pubblici" ed in particolare il Capo
II della stessa "Pianificazione e programmazione del ciclo dei
lavori pubblici" che stabilisce che il ciclo di realizzazione dei
lavori pubblici sia strutturato in relazione alle fasi di
identificazione dei bisogni, di progettazione e programmazione,
nonché di esecuzione dei lavori necessari a soddisfare i bisogni
identificati;
Considerato che non è stato ancora completato il censimento
degli studi e delle progettazioni già acquisite o comunque già
affidate a soggetti esterni per la verifica della loro attualità e
corrispondenza dei contenuti a quanto stabilito dalla legge
regionale n. 12/1996 ai sensi dell'articolo 47 della stessa, né
quindi sono stati strutturati i cicli di realizzazione dei lavori
pubblici avviati prima dell'entrata in vigore della legge regionale
secondo quanto disposto dalla legge medesima;
Atteso che nell'attuale fase transitoria di attuazione della
legge regionale 12/1996 non è possibile applicare quanto previsto
dal Capo II della medesima in maniera integralmente conforme,
appare opportuno strutturare il ciclo di realizzazione di lavori
pubblici, in via transitoria, con un programma regionale di
previsione di spesa per i lavori pubblici per il triennio 1998/2000
ed un programma regionale operativo per l'anno 1998;
Considerato, infine, che nelle more dell'istituzione della
struttura centrale di coordinamento di cui all'articolo 40 della
legge regionale 12/1996, i documenti di programmazione, per il
triennio 1998/2000 e per l'anno 1998, sono stati predisposti a cura
del Coordinamento dell'Assessorato dei lavori pubblici,
infrastrutture e assetto del territorio, sulla base di dati
elaborati dalle Direzioni dell'Assessorato medesimo;
Visti, anche ai fini della verifica della sussistenza delle
condizioni di cui agli articoli 7, primo comma, terzo periodo e 38,
primo comma, della legge regionale 12/96, i documenti di
programmazione che contengono:
- per ciò che concerne il programma regionale operativo per
l'anno 1998 i lavori pubblici di interesse regionale e locale dei
quali è previsto l'affidamento nel corso dell'anno;
- per ciò che concerne il programma regionale di previsione per
il triennio 1998/2000 i lavori pubblici di interesse regionale e
locale per i quali è necessario procedere all'affidamento o avviare
o completare la fase di progettazione, anche preliminare, nel corso
del triennio;
Richiamato l'articolo 39 della legge regionale n. 12/96 nel
quale sono indicate le attribuzioni al Consiglio regionale, alla
Giunta regionale e ai Dirigenti della Regione delle competenze
relative alle attività connesse al ciclo di realizzazione dei
lavori pubblici, vista la legge regionale 23 ottobre 1995, n. 45
recante "Riforma dell'organizzazione dell'Amministrazione regionale
della Valle d'Aosta e revisione della disciplina del personale" e
richiamata, altresì, la deliberazione della Giunta regionale n.
4853 in data 30 dicembre 1997 concernente l'approvazione del
bilancio di gestione per l'anno 1998 e per il triennio 1998/2000,
con l'attribuzione alle strutture dirigenziali di quote di bilancio
e degli obiettivi gestionali correlati e di disposizioni
applicative, nonché la circolare n. 2 in data 15 gennaio 1998,
prot. n. 861/5 FIN;
Visto il Regolamento regionale 28 marzo 1994, n. 2 "Regolamento
regionale per l'esecuzione di lavori, provviste e servizi in
economia.", come modificato dal Regolamento regionale 5 dicembre
1995, n. 8;
Vista la lettera della Consulta regionale dell'Economia e del
Lavoro in data 6 aprile 1998, recante: Richiesta parere C.R.E.L.
relativo al "programma regionale di previsione per i lavori
pubblici per il triennio 1998/2000 e programma regionale operativo
per l'anno 1998";
Richiamati i decreti legislativi nn. 320/1994 e 44/1998;
Visto il parere favorevole rilasciato, dal Coordinatore
dell'Assessorato dei lavori pubblici, infrastrutture e assetto del
territorio, ai sensi dell'articolo 72 della legge regionale n.
3/1956 e successive modificazioni e del combinato disposto degli
articoli 13, comma 1, lettera e) e 59, comma 2 della legge
regionale 45/1995, in ordine alla legittimità della presente
deliberazione;
Delibera
1) di approvare il programma regionale di previsione per i
lavori pubblici per il triennio 1998/2000 e il programma regionale
operativo per l'anno 1998;
2) di stabilire che la Giunta regionale provveda, per le opere
elencate nel programma regionale di previsione per i lavori
pubblici per il triennio 1998/2000 e per le opere elencate nel
programma regionale operativo per l'anno 1998, ad assumere le
determinazioni necessarie all'avvio delle fasi di progettazione,
all'approvazione dei progetti, all'appalto e ai relativi impegni di
spesa;
3) di autorizzare la Giunta regionale a derogare all'ordine
delle opere, quale indicato nei documenti di programmazione, nei
casi in cui motivi tecnici e di opportunità lo rendano necessario e
a modificare in relazione alle risultanze progettuali esecutive gli
importi destinati ai singoli lavori nei limiti della disponibilità
di spesa dei pertinenti capitoli.
Président La parole à l'Assesseur aux travaux publics, aux
infrastructures et à l'aménagement du territoire, Lavoyer.
Lavoyer (FA) Come ho già avuto occasione di illustrare
all'interno delle commissioni competenti, il piano lavori per il
?98 e per il triennio 1998/2000 è composto da tre parti
significative. Nella prima parte c'è l'elencazione dei lavori
avviati cioè l'impostazione del piano lavori è stata elaborata in
modo da dare un quadro il più possibile completo e complessivo di
quelli che saranno gli interventi da avviare e gli interventi da
realizzare nel ?98, ma soprattutto le ricadute dal punto di vista
economico che potranno andare a sostenere un settore come quello
dell'edilizia che in questo momento è in particolare difficoltà.
Per questo motivo abbiamo inserito anche questa prima parte nel
piano lavori che si riferisce ai lavori già avviati o per i quali è
stata approvata la delibera di approvazione del progetto, sono cioè
i lavori che, pur non prendendo avvio nel '98, hanno ricadute dal
punto di vista della competenza economica nel ?98 e addirittura
anche nel ?99.
La seconda parte è la parte centrale del piano lavori, il
cosiddetto programma operativo e in questa seconda parte sono
contenuti tutti gli interventi che possono essere avviati nel ?98,
quindi tutti gli interventi che hanno completa copertura
finanziaria nel ?98.
La terza parte è il programma di previsione 1998-2000 e consiste
in un'elencazione di interventi che fanno riferimento alla norma
transitoria della legge n. 12 prevista nell'articolo 47. In attesa
della completa definizione dell'attuazione della programmazione,
come prevede la legge n. 12, viene fatto un censimento degli
interventi avviati all'interno dell'Amministrazione, quindi la
terza parte è praticamente un'elencazione degli interventi che
l'Amministrazione ha avviato o dei quali ha la progettazione in
corso e che non prevede di avviare come realizzazione concreta nel
?98. Il programma di previsione quindi, non ha nessun vincolo dal
punto di vista della realizzazione concreta delle opere come non ha
peraltro nessun vincolo sugli impegni di tipo finanziario che
vengono evidenziati in questa fase anche perché siamo in presenza
di interventi che devono ancora avere una definizione precisa dal
punto di vista della quantificazione e della progettazione.
Per quanto attiene poi sia al programma operativo che al
programma di previsione, ma con particolare riferimento al
programma operativo, gli uffici hanno fatto uno sforzo notevole di
corredare ogni singola opera di una scheda informativa della
situazione dei progetti, della situazione anche dal punto di vista
formale se il progettista è interno o esterno, ma soprattutto vi è
un dato importante in questa scheda che è il periodo preciso in cui
si presume che venga avviato il lavoro nel ?98. Quello è il dato
significativo ed inderogabile che va anche nella direzione di
quelle che sono le linee direttrici della 45 che prevede
un'assunzione di responsabilità da parte delle strutture
operative.
Queste schede, che rappresentano uno sforzo anche notevole,
possono al limite presentare a volte delle carenze dal punto di
vista della precisione e della descrizione dello stato attuale
dell'intervento come abbiamo potuto rilevare in Commissione anche
perché sono state costruite nel momento in cui è stato redatto il
bilancio di previsione del ?98, quindi nei mesi di ottobre-novembre
'97, infatti il bilancio operativo tiene conto strettamente delle
previsioni del bilancio finanziario. In quella fase probabilmente
alcune situazioni dal punto di vista progettuale non erano ancora
compiute e potrebbero dare la sensazione che gli interventi non
possono essere concretamente avviati nel ?98. Sono a disposizione
su ogni singola scheda di dare l'aggiornamento attuale. Comunque
gli interventi che sono previsti nel ?98 sono tutti avviabili,
prova ne è che il piano lavori del ?97 è stato avviato in base alle
previsioni del piano lavori approvato lo scorso anno per circa il
95 percento degli interventi.
Mi limito a questa prima breve introduzione, sono a disposizione
per eventuali risposte a quesiti più precisi e puntuali.
Président La discussion générale est ouverte. La parole au
Conseiller Florio.
Florio (PVA-cU) Il documento che ci accingiamo a votare è
certamente uno dei documenti più importanti che questo Consiglio
prende in considerazione ogni anno. È un documento che non è
costituito solo da un elenco semplice di una serie di opere di
tipologia molto diversa, tutte importanti per la Comunità
valdostana, ma è anche - come ha detto l'Assessore - un documento
che riguarda da vicino e strettamente anche una parte consistente
dell'economia di questa Regione ed è di conseguenza, lo voglio
ribadire, un documento estremamente importante.
Dalla lettura e dall'esame di questo documento abbiamo ricavato
però non le valutazioni che ha finito or ora di fare l'Assessore,
ma valutazioni completamente diverse. È un documento sul quale
siamo costretti a dare un giudizio molto negativo ed è un documento
che, secondo noi, non ha e non potrà avere rispondenza con la
realtà dei fatti. Mi riferisco in particolare a quella seconda
parte dei documenti nei quali l'Assessore ha suddiviso il piano
lavori, vale a dire a quello che viene chiamato programma operativo
?98. Non c'è molto da osservare in relazione alla prima parte che è
quella relativa alle opere già avviate; vi sarebbe parecchio da
dire anche in relazione alla terza parte, quella relativa al piano
triennale, ma per concretezza di analisi e per cercare di essere il
più vicino possibile alla realtà, mi sono limitato volutamente a
esaminare con attenzione soprattutto quello che l'atto che stiamo
discutendo definisce come programma operativo ?98.
E perché lo chiamo in questo modo e non lo definisco
semplicemente programma operativo ?98, ma mi riferisco al modo con
cui è così chiamato nell'atto che stiamo discutendo? Lo faccio
perché la dizione programma operativo è estratta direttamente da
quella parte della legge n. 12 che attiene alla programmazione
delle opere pubbliche da parte dell'ente Regione. Ricordo che, nel
corso delle numerose e complesse riunioni della III Commissione,
nelle quali esaminammo l'allora disegno di legge che condusse alla
legge 12 particolare attenzione venne dedicata dai commissari
proprio al capo II del disegno di legge nel quale si era
individuata la procedura da seguire per l'individuazione della
tipologia e del numero delle opere pubbliche da realizzare da parte
dell'ente Regione. In quella sede, dopo una lunga discussione e un
confronto molto serrato con gli uffici, si giunse alla stesura del
testo che poi divenne la legge 12. Cosa prevede la legge 12 per
quanto attiene alla programmazione e definizione delle opere?
Prevede la realizzazione di un programma avente valenza
quinquennale, redatto dall'Ufficio centrale di coordinamento avente
sede presso l'Assessorato dei lavori pubblici, a seguito della
raccolta sul territorio, anche presso i diversi enti territoriali
locali sia comuni che comunità montane, dei cosiddetti bisogni. Una
volta definita l'entità, la dimensione, l'estensione dei bisogni,
quest'Ufficio centrale di coordinamento deve redigere questo
programma di interventi quinquennali. Una volta definito il
programma, questo viene fatto proprio dalla Giunta e votato dal
Consiglio regionale. Successivamente, per poter scendere
ulteriormente nel dettaglio sempre l'Ufficio centrale di
coordinamento redige, sulla base delle individuazioni effettuate
nel programma quinquennale, un programma triennale di valenza più
minuta, di maggior dettaglio, più vicino operativamente a quello
che si vorrà in funzione delle disponibilità finanziarie e si dovrà
in funzione della gravità dei bisogni realizzare nel triennio.
Questo piano triennale ancora una volta viene adottato dalla Giunta
ed è di competenza del Consiglio.
Si giunge quindi alla redazione del cosiddetto programma
operativo, che dovrebbe includere al suo interno le opere
immediatamente cantierabili, avente valenza annuale: in sostanza,
quello che fino ad oggi più semplicemente tutti noi abbiamo sempre
definito come piano lavori. Tale programma operativo non è più di
competenza del Consiglio, ma è semplicemente di competenza della
Giunta. Quest'indicazione è presente nella legge n. 12 che è
diventata legge nell'estate ?96. Siamo all'inizio dell'estate ?98,
sono passati due esercizi finanziari di quest'Amministrazione e
tutto è rimasto come prima; le modalità di individuazione dei
bisogni e di individuazione delle opere da realizzare da parte
dell'ente Regione sono rimaste quelle di prima, nulla è mutato.
Certamente - e ce ne rendiamo conto - non era possibile passare
d'un balzo dalle vecchie procedure alle nuove soluzioni previste
dalla legge n. 12, ma crediamo che due anni avrebbero dovuto essere
sufficienti e adeguati per avviare concretamente la procedura
prevista dalla legge n. 12. Invece in questo senso nulla è stato
fatto; si è continuato a collazionare l'elenco dei bisogni che in
qualche modo certamente viene fatto ed è stato fatto anche nel
passato da parte degli uffici dell'Assessorato dei lavori pubblici
senza redigere alcun piano quinquennale, senza redigere nessun
programma triennale, ma redigendo un piano lavori definito quanto
meno impropriamente - lo anticipo adesso per poi riprenderlo dopo -
"programma operativo 1998".
A cosa ci troviamo di fronte oggi? Ci troviamo di fronte ad una
serie di opere rispetto al cui oggetto non entriamo nel merito, ma
rispetto alle quali è indispensabile entrare nel merito invece dal
punto di vista della logica del loro inserimento nel programma
operativo. Ho detto prima che il programma operativo dovrebbe
comprendere, sulla base di quanto previsto dalla legge n. 12,
solamente le opere immediatamente cantierabili. Ebbene, così non è
da quello che si deduce dalle tabelle che ci sono state allegate
all'atto che dobbiamo votare. Queste tabelle non sono un "agrément"
che l'Assessorato dei lavori pubblici ci fa, non costituiscono la
fornitura di dati tecnici che questo Consiglio non sarebbe tenuto a
conoscere, addirittura quello che la legge n. 12 prevede in
relazione alle opere inserite nel programma operativo va ben al di
là dei dati qui contenuti, richiede cioè l'individuazione di una
griglia di lettura di ogni singola opera molto più dettagliata
rispetto a questa tabella. Ma noi non possiamo chiedere una tabella
di quel genere relativa alle singole opere incluse nel cosiddetto
programma operativo perché l'azione di sviluppo del procedimento
programmatorio di cui alla legge n. 12 non è neppure stato
avviato.
A questo proposito l'Assessore in Commissione ha risposto a
quest'obiezione alla quale oppongo fin dall'inizio una riflessione
sostenendo che il programma quinquennale previsto dalla legge n. 12
non è stato avviato perché si tratta di un programma di
legislatura, cioè si tratterebbe di un programma che dovrebbe
essere avviato all'inizio di ogni legislatura. Non per niente
infatti l'Assessore in Commissione ha riferito che le due durate
coincidono esattamente, cinque anni la legislatura, cinque anni il
programma quinquennale. Ciò non corrisponde al vero perché una cosa
è redigere un accordo di maggioranza che individua una serie di
categorie e di opere da realizzare nel quinquennio per il quale si
ritiene di far durare la maggioranza che si costituisce, altra cosa
è invece la continuità amministrativa legata all'esistenza di un
Assessorato dei lavori pubblici, all'esistenza di una serie di
bisogni della Comunità valdostana ai quali comunque bisogna
rispondere indipendentemente dagli impegni presi da diverse forze
politiche all'inizio di una legislatura e dalla fortuna o dalla
costanza con la quale queste forze politiche potranno condurre il
confronto politico nel quinquennio relativo.
D'altra parte l'avvio dei nuovi sistemi programmatori previsti
dalla legge n. 12 non è cosa semplice, quindi per essere in grado
all'avvio della prossima legislatura, vale a dire nel giugno-luglio
di quest'anno, si sarebbe dovuto avviare compiutamente le prime
fasi di raccolta dei dati occorrenti per la programmazione. E
questo, ripeto, non è stato fatto. Nulla di questo lavoro è agli
atti di questo Consiglio allorquando ci accingiamo ad approvare il
cosiddetto programma operativo ?98.
Vado nel dettaglio. Perché non si tratta del programma
operativo? Perché queste non sono opere immediatamente
cantierabili, nella maggior parte dei casi non sono opere
immediatamente cantierabili. Questo lo dico nonostante dalle
considerazioni che ho fatto abbia escluso completamente le opere
cosiddette di manutenzione ad esempio, rispetto alle quali la
redazione dell'esecutivo o definitivo costituisce un elemento
trascurabile probabilmente nella definizione delle opere da
eseguire.
E che tipo di lavoro ho fatto? Ho preso in considerazione la
cosiddetta situazione di progetto: c'è una casellina all'interno di
ogni scheda che individua qual è la situazione del progetto
relativo, escludendo le manutenzioni, e da questo ho ricavato una
specie di elencazione al termine della quale ho potuto constatare
che nel cosiddetto programma operativo ?98 vi sono 40 opere
complete di esecutivo o definitivo, ve ne sono 49 complete di
esecutivo in elaborazione, ve ne sono 25 con il preliminare
ultimato, ve ne sono 4 con il preliminare in corso, ve ne sono 13
con la fattibilità e addirittura ve ne sono 3 con niente. Chiedo ai
colleghi come sia possibile per le 25 opere con il preliminare
compiuto, le 4 con il preliminare in corso, le 13 con la
fattibilità realizzata e le 3 per le quali non esiste nessun
impianto progettuale avviato, come sia possibile per questo insieme
di opere credere all'affermazione testé fatta dall'Assessore che
queste saranno sicuramente cantierate; come sia possibile credere
che di queste opere, per le quali addirittura le singole tabelle
individuano i tempi di avvio dell'appalto e di previsto inizio dei
lavori, sia possibile rispettare anche soltanto l'ultimo trimestre
del ?98. Crediamo che questo non sia possibile e soprattutto che
queste opere non avrebbero dovuto essere incluse all'interno di un
documento definito programma operativo richiamandosi questo alla
legge n. 12 e prevedendo la legge n. 12 precise specificità di ogni
singolo lavoro per poter essere questo incluso nel programma
operativo stesso.
Ho poi fatto un altro lavoro più minuto ancora. Sono andato a
vedere per le 40 opere per le quali l'esecutivo o il definitivo è
già compiuto quale sia la situazione dal punto di vista delle
documentazioni indispensabili per avviare concretamente i lavori
affinché cioè le opere possano essere considerate cantierabili così
come prevede la legge n. 12. Mi sono trovato di fronte a delle
sorprese perché la stragrande maggioranza di queste opere deve
ancora acquisire la concessione, deve ancora acquisire le aree
necessarie per la realizzazione delle opere, deve ancora acquisire
quella serie di autorizzazioni le più diverse necessarie per
avviare i lavori rispetto alle quali c'è una tabellina inserita
all'interno di ogni singola tabella. Anche qui, pur ammettendo che
per queste sia possibile, in misura decisamente maggiore rispetto
alle opere di cui ho appena finito di parlare, giungere alla loro
cantierabilità se non nel secondo, nel terzo o nel quarto
trimestre, non ci siamo rispetto all'inserimento all'interno del
programma operativo.
Vi sono poi ancora due considerazioni che voglio fare in
relazione a questo cosiddetto programma operativo.
Una prima considerazione attiene all'entità, dimensione, valenza
delle opere pubbliche previste all'interno del programma operativo.
Vi sono delle opere aventi sicuramente valenza sia tipologica che
finanziaria consistente e aventi valenza sicuramente regionale o
intercomunale o sovracomunale; vi sono opere che hanno valenza
soltanto comunale di importanza assolutamente limitata al comune
nel quale saranno situate, finanziariamente anche di dimensioni
molto contenute, talora anche molto modeste e quindi di competenza
dei singoli comuni. Queste opere non dovranno più far parte del
programma lavori dell'ente Regione, dovranno far parte del
programma lavori dei singoli enti locali sulla base anche delle
possibilità finanziarie riconosciute finalmente con certezza ai
comuni da parte di questa Regione. Queste sono opere che dovranno
rimanere nelle potestà programmatorie ed esecutive dei comuni
stessi, non dovranno essere nelle mani dell'Assessorato regionale
dei lavori pubblici; dovrà essere soltanto lasciata la libertà dei
singoli comuni di decidere se, come e quando realizzarle.
La seconda ed ultima considerazione è quella che attiene invece
agli impegni di spesa e qui ho scoperto delle altre sorprese. Vi
sono sempre nelle opere dotate di esecutivo e definitivo compiuto
delle incongruenze che non sono riuscito a spiegarmi e cerco di
elencarne alcune. Vi sono cioè opere cantierabili per le quali è
indicato l'importo complessivo dei lavori e per le quali gli
impegni di spesa negli anni 1998-1999-2000, talora distribuiti su
tre anni perché si tratta di opere consistenti non coprono
l'importo complessivo dei lavori. Vi sono opere per le quali, ad
esempio, l'importo complessivo dei lavori assomma a 1300 milioni e
per le quali vi è un impegno di spesa di soli 100 milioni per il
?98, oppure per le quali vi sono importi di spesa per 2.700 milioni
e per le quali vi sono impegni per il ?98 di 350 milioni e per il
?99 di 300 milioni, ben lontani quindi dai 2.700 certamente
necessari, ma ve ne sono altri ancora nei quali ad esempio vi sono
importi dei lavori per 700 milioni e impegni per il ?98-?99 che non
raggiungono il 50 percento della spesa necessaria.
Si tratta di una serie di osservazioni che attengono alla
sostanza del preteso programma operativo, ma che indicano come il
contenuto di tale programma ripeta e ricalchi purtroppo abitudini
del passato, non tenendo conto delle specifiche indicazioni di
esigenza programmatoria che con la legge n. 12 questo Consiglio
aveva dato. E questo nonostante ci sia stato per due anni il tempo
di avviare almeno, se non di portare a compimento, questo
procedimento programmatorio amministrativamente corretto.
Président La parole au Conseiller Marguerettaz.
Marguerettaz (Aut) I casi sono due: o il collega e amico Florio
ha guardato per la prima volta il piano dei lavori pubblici dopo
cinque anni che è seduto qui dentro o il collega e amico Florio sta
cercando un po' di visibilità a fine legislatura. Non vedo altre
soluzioni perché tutte le considerazioni che il collega Florio ha
fatto sul piano lavori di quest'anno calzavano non solo
perfettamente, ma assai meglio sul piano lavori dello scorso anno
che il collega Florio assieme al suo Gruppo ha regolarmente
votato.
L'anno scorso il piano che fu presentato a questo Consiglio
inseriva nel piano lavori 252 interventi di cui i 3/4 non avevano
progettazione esecutiva. Anche lì vigevano le considerazioni che il
collega Florio ha fatto su questo piano lavori, cioè anche lo
scorso anno quel piano doveva essere un piano che prevedesse delle
opere cantierabili nel corso dei 12 mesi.
C'è anche una terza ipotesi che è quella che il piano lavori
dello scorso anno fosse diverso da quello che stiamo discutendo. A
mio avviso è vero, ci sono delle differenze anche se l'imbastitura
è decisamente simile, ma le differenze sono favorevoli perché ho
notato, pur nella limitatezza dei tempi perché se è vero che tutte
queste delibere vanno all'interno della Commissione, è anche vero
che lì è spesso presente un consigliere e che, visti i tempi
consiliari, anche i lavori delle commissioni subiscono una decisa
accelerazione, ma ho notato, dicevo, che nel piano lavori ?98 le
opere per le quali si dice sia possibile l'inizio dei lavori sono
una trentina. Contrariamente il numero di opere inserite nel piano
lavori '98 è di circa 150 e non è un caso che anche quest'anno per
i 3/4, se non addirittura per i 4/5 delle opere inserite nel piano
lavori l'inizio lavori è previsto per il ?99.
La considerazione che voglio fare è che l'anno scorso veramente
ci siamo trovati davanti ad un piano lavori che era quanto di più
incredibile potesse essere presentato al Consiglio; quest'anno il
piano non è assolutamente convincente, ma paradossalmente, Florio,
sono stati fatti dei piccoli passi in avanti rispetto allo scorso
anno.
Ho sentito dire dall'Assessore che il 95 percento delle
previsioni del ?97 si è realizzato: questa è una grossa
dichiarazione che meriterebbe forse qualche dato a suffragio anche
in termini di impegni finanziari e in termini forse più di
dettaglio. Non sarebbe male sapere, alla luce di quanto diceva
Florio, quanti cantieri sono stati aperti nel ?97.
Ci sono poi tutta una serie di considerazioni che dovranno
essere fatte su voci particolari; non entro nel merito dei singoli
interventi anche se non mi sarebbe dispiaciuto che l'Assessore
nella sua illustrazione avesse perlomeno sottolineato alcune opere
di cui da sempre si parla in occasioni diverse all'interno di
queste sedute e che meritano un'attenzione particolare. Ne cito una
per tutte, a mo' di esempio, perché purtroppo sta diventando un
esempio di cosa significa andare a parlare di lavori pubblici nella
nostra Regione, ed è l'Ecole des neiges, una struttura che ha
attraversato il corso di questa legislatura, che ha subito varie
traversie di cui tutti siamo a conoscenza, la cui situazione un
anno e mezzo fa si è definita almeno dal punto di vista dei
contenziosi, però da allora non ne abbiamo più sentito parlare. E
così di altre, ma su alcune opere che rivestono rispetto ad altre
un significato notevole pregherei l'Assessore nella replica di dare
un piccolo rendiconto.
Président S'il n'y a pas d'autres conseillers qui demandent la
parole, je déclare close la discussion générale. La parole à
l'Assesseur aux travaux publics, aux infrastructures et à
l'aménagement du territoire, Lavoyer.
Lavoyer (FA) Ringrazio i colleghi che sono intervenuti, cercherò
nel limite del possibile di dare delle risposte puntuali e spero
anche convincenti alle osservazioni che sono state fatte. Parto dal
presupposto che gli interventi siano costruttivi e non nascondano
finalità di visibilità o altri generi di finalità tipo quella di
un'opposizione preconcetta ad un provvedimento che è estremamente
importante per l'economia della Valle ed inizierei subito a
replicare sulle osservazioni fatte dal Consigliere Florio. Peraltro
ho già avuto occasione in Commissione di ribattere puntualmente
quelli che sono stati i suoi rilievi.
Già in Commissione ebbi modo di dire al Consigliere Florio che
dal punto di vista formale alcune sue osservazioni erano
ineccepibili, però cercherei di dare un minimo di concretezza ad un
discorso di tipo teorico. È vero che la legge n. 12 prevede questi
tre livelli di programmazione: programma quinquennale, programma
triennale e programma annuale operativo; è anche vero però che la
legge n. 12 contiene le norme transitorie dove prevede una fase di
almeno un anno dove la programmazione viene sostituita dal
censimento di quelli che sono i progetti giacenti all'interno
dell'Amministrazione regionale.
Questo perché ci rendevamo conto sin da subito che la legge n.
12 si andava ad inserire in una macchina che aveva delle regole,
che aveva delle abitudini, che aveva un consolidato modo di operare
che non poteva essere trasformato nel momento in cui veniva
approvata la legge n. 12. Questo è quanto ha fatto l'Assessorato
dei lavori pubblici tramite l'Ufficio centrale di coordinamento,
infatti costruiamo proprio il piano operativo e il piano triennale
sulla base di questi dati.
La legge n. 12 è stata approvata nel giugno ?96, l'anno è
terminato nel giugno ?97, ad agosto-settembre ?97 si è costruito il
bilancio regionale. Il piano lavori infatti non è un "UFO" che
piove dal cielo e che nasce dal nulla, il piano lavori non è altro
che dare concretezza alle previsioni del bilancio sia annuale che
pluriennale approvato da questo Consiglio. Il piano lavori non è
solo il piano lavori dell'Assessorato dei lavori pubblici, ma il
piano lavori dell'intera Amministrazione regionale, quindi contiene
al suo interno oltre agli interventi di specifica competenza
dell'Assessorato dei lavori pubblici anche tutti gli interventi dei
singoli assessorati operativi, quali l'industria, il turismo, la
pubblica istruzione. Allora perché non può stare in piedi
concretamente quanto ha affermato prima il Consigliere Florio? E
ribadisco che il discorso della programmazione quinquennale era
legato proprio a quel periodo, è stato volutamente - anche se non è
esplicitato nella legge - inserito con durata quinquennale perché
quella è normalmente la durata della legislatura, ma perché non è
concretizzabile quanto dice Florio? Perché trascorso l'anno di
norma transitoria, ci trovavamo a giugno-luglio ad approvare il
bilancio regionale e ad approvare il piano lavori del ?98 a 5-6
mesi dalle elezioni.
Mi immagino cosa sarebbe potuto succedere all'interno di questo
Consiglio se fossimo venuti a 5 mesi dalle elezioni ad approvare un
piano quinquennale, ad approvare un piano triennale e avessimo
chiesto indirettamente al Consiglio regionale che il piano
operativo del ?98 fosse di competenza della Giunta regionale.
Questa è una riflessione che pongo al Consiglio.
Ma dove è debole quanto ha sostenuto il Consigliere Florio? È
vero che il piano quinquennale è una raccolta di bisogni e di
interventi sia a livello regionale sia a livello comunale di
interesse sovracomunale che poi verrebbero inseriti nel piano
regionale dei lavori, ma la raccolta dei bisogni non è una raccolta
indeterminata. La raccolta dei bisogni deve essere canalizzata,
deve essere finalizzata e quali bisogni andiamo a raccogliere,
quali opere andiamo a realizzare? Le opere e i bisogni sono
strettamente legati al programma di legislatura della maggioranza
che viene eletta. La maggioranza che viene eletta fa il suo
programma di legislatura, nel suo programma di legislatura
individua le linee direttrici, all'interno di queste linee vengono
individuati gli eventuali interventi di opere pubbliche che vanno a
soddisfare questo programma. Poi si fa la raccolta dei bisogni, ma
questa raccolta non può essere indeterminata. Allora mi chiedo come
fa un Consiglio regionale 4-5 mesi prima delle elezioni ad
impostare un piano quinquennale con un programma di indirizzo
generale per andare ad individuare quali sono gli interventi da
fare. Quindi, giustamente è stata inserita una norma transitoria,
già lo scorso anno si è specificato che la programmazione avrebbe
avuto completa attuazione dopo le elezioni del ?98, ad inizio di
legislatura, ed è su questo modo di operare che c'è la diversità di
vedute con il Consigliere Florio. La Giunta rimane della propria
opinione, il Consigliere Florio rimane della sua anche se ripeto
che le sue osservazioni sono legittime quando dice che questo piano
non contiene tutte le fasi di programmazione, ma la cosa ha la
giustificazione che dal punto di vista della concretezza operativa
è ineccepibile.
Andando nel dettaglio, anche se le affermazioni sono state di
carattere generico e non sono andate ad individuare i singoli
interventi, dandomi così la possibilità di rispondere in modo più
puntuale, rispondo anche sulle osservazioni di carattere più
generale.
Il programma operativo non deve contenere solo le opere
immediatamente cantierabili, questo vorrebbe dire bloccare
l'Amministrazione regionale. Il programma operativo deve contenere
le opere immediatamente cantierabili nell'anno, ma deve contenere
anche tutte le opere per le quali si può avviare l'appalto
nell'anno. Non è che possiamo inserire nel piano lavori solo le
opere che a gennaio-febbraio sono immediatamente cantierabili, ma
inseriamo nel piano lavori operativo tutte le opere che possono
essere o cantierabili o per le quali è possibile nel corso
dell'anno poter portare la delibera di avvio delle procedure di
appalto. E qua rispondo ad una osservazione del Consigliere
Marguerettaz, il quale parlava di inizio lavori ?99 rispetto al
piano lavori ?97: un lavoro può essere avviato nel ?98 e l'inizio
lavori nell'anno successivo perché se inizio le procedure di
appalto per un'opera che ho inserito nel piano operativo nel ?98,
ad ottobre-novembre ?98, ditemi voi come faccio a iniziare i lavori
nel ?98? Tutti sanno che l'appalto, se non è una procedura di
urgenza tipo la trattativa privata o l'appalto in economia, che sia
l'asta o la licitazione, ha bisogno di un minimo di 45 giorni e di
un massimo di 120 giorni per la conclusione dell'iter. Lasciamo
perdere poi i ricorsi, i contenziosi e tutto quanto ruota intorno
ad ogni singolo intervento quindi, è ragionevolissimo che nel
programma operativo del ?98 ci siano interventi che potranno essere
iniziati nel ?99.
Per entrare nel dettaglio delle osservazioni, i 40 interventi
dove c'è il progetto definitivo e via dicendo, ho premesso che, per
quanto attiene la situazione della progettazione, le schede non
sono aggiornate al momento specifico in cui andiamo ad approvare il
piano lavori. Le schede contengono anche un impegno molto più
rigoroso che è quello dell'avvio della procedura, per ogni lavoro è
specificato il periodo, il mese o addirittura il trimestre per il
quale verrà avviato l'intervento. Avvio dell'intervento non vuol
dire che è cantierabile, vuol dire che viene avviata la procedura
di appalto, questo è un problema di concretezza perché è vero che
dal punto di vista teorico l'ideale sarebbe poter inserire nel
piano operativo, ad aprile il Consiglio approva il piano operativo
e nel mese di maggio tutti i cantieri vengono aperti.
Sul problema delle concessioni o delle aree è chiaro che, quando
abbiamo acquisito tutti i progetti e che tutto è definito, quella è
l'ultima procedura, si chiede la concessione al comune. Sapete bene
che per gli interventi della Pubblica Amministrazione soprattutto
quelli dei lavori pubblici vi è l'occupazione d'urgenza, quindi non
è che devo andare ad acquisire il dettaglio di ogni singola
parcella quando vado ad allargare una strada regionale o devo avere
la disponibilità dell'area o l'esproprio eseguito, ma la
legislazione prevede che, nel momento in cui viene approvato il
progetto, ci sia l'occupazione d'urgenza, si realizza l'intervento
e normalmente la definizione e il pagamento degli espropri
avvengono ad opera definita quando il tecnico ha fatto i relativi
frazionamenti e c'è la quantificazione precisa dell'area da
pagare.
Sugli interventi invece di carattere pubblico relativi a
manufatti industriali, scolastici, del turismo, lì ha ragione
Florio che bisogna avere la disponibilità dell'area, ma al 90
percento sono interventi di completamento di strutture esistenti,
quindi il problema è un falso problema. D'altro canto sugli altri
interventi, se ci saranno delle osservazioni puntuali, lascerò
rispondere ai colleghi interessati.
Sul fatto che il piano lavori contenga delle opere di interesse
comunale, questa era un'osservazione generalizzata che può essere
confutata. Ci possono essere alcuni interventi che sono prettamente
di carattere comunale che però hanno una rilevanza per
l'Amministrazione regionale, ma se vado a vedere gli interventi di
carattere comunale che il Consigliere Florio ed altri in
Commissione mi hanno elencato con la sigla - e io mi sono andato a
vedere cosa corrispondeva a questa sigla - è tutto facilmente
confutabile quanto è stato affermato perché il 50 percento di
questi interventi sono quelli del programma della legge n. 45 del
turismo. C'è una procedura di legge che prevede questo tipo di
impostazione, noi non abbiamo fatto altro che recepire il programma
del turismo e lascerò poi al collega Agnesod precisare.
Sugli altri interventi più di carattere puntuale, ho risposto al
Consigliere Florio: la Biblioteca intercomunale di Hône è un
completamento da 100 milioni di un intervento realizzato
dall'Amministrazione regionale; quando parla del complesso con
piscina a Gressoney, è un intervento di completamento; quando
parliamo di strada di Perloz, è un completamento; strada Créton e
strada Olignan, non è una strada regionale, ma è un'infrastruttura
che ha realizzato l'Amministrazione regionale che è il Centro
handicappati ad Olignan. Cioè, ogni intervento se viene specificato
ha la sua giustificazione, poi può essere più o meno condivisibile.
Un altro intervento che è stato stigmatizzato è l'accesso al Comune
di Villeneuve, ma io quel progetto me lo sono trovato in
Assessorato ed è da 7-8 anni che è stato avviato. Mi chiedo quali
risorse può avere il Comune di Villeneuve per costruirsi l'imbocco,
lo snodo viario, fare il sottopasso ANAS per facilitare l'ingresso
nel Comune senza creare un conflitto di traffico sulla strada
statale anche per un problema di sicurezza e la legge n. 12 prevede
in modo specifico che, per interventi che riguardano la sicurezza,
può intervenire anche l'Amministrazione regionale. Mi chiedo però
quale iniziativa può prendere il singolo comune per risolvere un
problema che addirittura non interessa solo il livello regionale,
ma addirittura un livello nazionale perché va ad interferire con
una strada statale.
Quindi se ci sono delle osservazioni puntuali, siamo in grado di
dare la nostra giustificazione che può essere condivisibile o
meno.
Sul fatto della non corrispondenza dal punto di vista
finanziario, se non ci sono degli errori contabili quando la cifra
complessiva nel programma operativo non corrisponde con la cifra
impegnata è perché o sono interventi dove è previsto il
finanziamento integrativo da leggi dello Stato - tipo Giubileo o
altri interventi di questo tipo - oppure sono interventi che sono
realizzati o con i cantieri in economia o in economia per cui
l'intervento complessivo può essere di 300 milioni e noi per il ?98
prevediamo un intervento frazionato ed immediato che impegna la
spesa di 100 milioni. Tutto quindi ha una sua giustificazione.
Non posso condividere l'analisi completamente negativa fatta dal
Consigliere Florio anche se ammetto che questo piano lavori non
contiene le fasi di programmazione previste dalla legge n. 12, ma
questo è operativamente e concretamente giustificabile.
Per andare sulle osservazioni del Consigliere Marguerettaz, per
il piano lavori ?97 che veniva definito incredibile la risposta è
nei fatti: il 95 percento dei lavori del piano lavori ?97 è stato
avviato. A questo riguardo posso anche dare alcuni dati
significativi: all'Assessorato dei lavori pubblici sono stati fatti
170 appalti dei quali solo 20 sono stati aggiudicati ad imprese che
non hanno organizzazione stabile in Valle, questo senza che ci sia
stata ancora l'applicazione dell'albo regionale, quindi molte volte
anche il clima di confusione che viene fatto sul settore dei lavori
pubblici mi pare molto tendenzioso e poco rispondente ai dati
reali. Allora la risposta che non era incredibile quel piano è nei
fatti, ma sono convinto che il piano operativo ?98 sarà ancora più
preciso e puntuale proprio in base alla 45 perché, quando c'è stata
la riforma dell'Amministrazione, ho convocato i vari funzionari
dicendo che la validità del loro operato è legata al numero dei
lavori che ogni funzionario riesce a portare avanti in base alla
previsione che ha fatto l'Amministrazione regionale. Prova ne è che
le schede, che non ho scritto io, contengono già l'impegno da parte
dei funzionari con il periodo specifico in cui verranno avviati i
lavori del ?98.
Non posso che invitare il Consiglio a votare questo documento
che potrà avere anche delle carenze dal punto di vista formale, ma
che dal punto di vista sostanziale non può che avere delle ricadute
positive sull'economia della nostra Valle.
Président La parole au Conseiller Florio pour déclaration
d'intention.
Florio (PVA-cU) Volevo precisare alcune cose rispetto
all'intervento del Consigliere Marguerettaz che ci ha chiamati in
causa per gli anni precedenti.
È vero quello che ha detto nei confronti del piano lavori ?97,
ma è anche vero che in quel momento sollevammo una serie di
obiezioni rispetto alle quali poi non mutammo atteggiamento nel
corso della votazione solo perché si era a malapena ad un anno
dall'entrata in vigore della legge n. 12 ed eravamo coscienti delle
difficoltà che si sarebbero incontrate nella definizione dei nuovi
criteri di programmazione.
Ma quest'anno siamo a due anni dall'entrata in vigore di quella
legge e noi sosteniamo che questo preteso programma operativo è
nato nell'assenza più totale di qualsiasi livello di programmazione
seria. I richiami fatti dall'Assessore nella sua replica alle
richieste e individuazioni di bisogni avanzate dagli altri
assessorati costituiscono certo un elemento di riflessione, ma
l'individuazione del programma quinquennale e del piano triennale
devono servire a rendere omogenee le richieste che vengono avanzate
anche dai singoli assessorati regionali diversi da quello dei
lavori pubblici. Anche quelli costituiscono individuazione dei
bisogni, ma è proprio questo il lavoro che non è stato fatto, non
si è avviato il lavoro di collazione dei bisogni, come ho detto nel
mio precedente intervento, fra cui anche quello dei singoli
assessorati rispetto ai quali l'Assessorato dei lavori pubblici ha
il diritto/dovere di valutarne l'operatività per riferirci alla
dizione del piano lavori chiamato appunto piano operativo così come
dovrebbe valutarne l'incidenza e l'importanza comunale. Mi chiedo
ad esempio se i giochi in terra di Doues siano un'opera di
importanza regionale il cui importo è di 200 milioni. Ma certo,
Lavoyer, ti riferisci all'Assessore competente, ma ho appena finito
di dire che l'individuazione dei bisogni avviene anche attraverso
gli assessorati regionali dell'istruzione, del turismo,
dell'agricoltura. Io cerco di spiegarmi come posso, se poi non sono
capito pazienza.
Comunque, questo è quello che ritengo non sia stato fatto nella
redazione di questo programma operativo e oggi lo possiamo dire a
distanza di due anni, Marguerettaz, la cosa è molto diversa. E
questo senza nessuna giustificazione eventuale nei confronti di
previsioni forse troppo superficiali presenti nel programma lavori
degli anni precedenti.
Volevo infine ribadire che non vi è e non ha da esservi
relazione di sorta fra il programma di legislatura di una
maggioranza e il programma delle opere pubbliche quinquennale. La
collazione dei bisogni certo che va letta attraverso le
individuazioni anche politiche della maggioranza, ma i bisogni sono
anche una cosa altra rispetto alle indicazioni politiche o alle
valutazioni politiche della maggioranza, all'interno dei quali poi
spetta alla maggioranza eventualmente di individuare le priorità. E
chi avrebbe potuto impedire al prossimo Consiglio regionale, alla
prossima maggioranza di entrare nel merito del programma
quinquennale, apportandovi le necessarie correzioni? La legge n. 12
non impedisce di correggere il tiro, di preferire interventi
relativi alla sanità piuttosto che alla viabilità, agli acquedotti
piuttosto che alle fognature e via dicendo perché quello attiene al
diritto/dovere della parte politica che gestisce il Governo
regionale. E questo non è stato fatto a distanza di due anni
dall'entrata in vigore della legge.
Volevo poi precisare, e concludo, che ci asterremo nella
votazione di questo programma operativo che tale non è e che quello
che ho detto costituisce patrimonio del gruppo, non è
l'atteggiamento del Consigliere Vanni Florio, ma è l'atteggiamento
di tutto il gruppo consiliare.
Président La parole au Conseiller Marguerettaz.
Marguerettaz (Aut) Per dichiarare l'astensione del Gruppo degli
Autonomisti e al tempo stesso fare due brevissime osservazioni che
vorrebbero servire a limitare un po' l'enfasi dell'Assessore
Lavoyer, il quale dice con forza: dati alla mano testimoniano la
bontà della scelta dello scorso anno e sicuramente confortano sulla
scelta che il Consiglio si appresta a fare inerente al piano dei
lavori quest'anno.
Assessore, evidentemente io e lei facciamo dei calcoli diversi,
ma 170 lavori appaltati - come lei ha detto nella sua replica - non
sono il 95 percento del programma che abbiamo approvato lo scorso
anno, sono all'incirca il 60 percento perché le opere che avevamo
inserito nel piano lavori lo scorso anno erano più di 250 quindi,
come vede, le proporzioni sono un po' enfatiche in un certo senso.
Così come rileviamo pure che nel ?97 sono stati appaltati 170
lavori e che nel ?96, quando non era ancora in vigore la legge n.
12, gli appalti erano stati più di 200; anche qua una riflessione
credo che si ponga o sulla legge n. 12 - abbiamo visto che la
maggioranza ha pensato anche qua di fare un ripensamento sul filo
del traguardo - o magari su un'operatività più generale del
settore.
Ripeto, non la facciamo tanto più lunga, come ho detto nelle
premesse, senza volere essere né polemico né strumentale, seppure
ho notato una maggiore concretezza di questo piano rispetto a
quello dello scorso anno, ciò non toglie che un piano di questo
genere, se non altro per quello che già dicevo e cioè che
approviamo un piano dei lavori ?98 e il 90 percento delle opere
sono definite in previsione, quindi poi tutte da verificare e
cantierabili nel ?99, non può avere il nostro voto positivo.
Président La parole au Conseiller Chiarello.
Chiarello (RC) Ormai quello che avevo da dire l'ho già detto in
Commissione, dove questo piano lavori è stato discusso per
un'intera giornata. In parte quello che ha detto Florio corrisponde
a quello che anch'io penso; ho fatto un paio di esempi
all'Assessore su qualcosa che doveva essere decentrato e non
scritto su questo piano lavori e mi è stato risposto che erano
altri assessorati che avevano mandato i documenti al suo
Assessorato e non sapeva bene come si fosse arrivati, ad esempio,
all'acquisto di una porzione di terreno in zona di Arvier per un
impianto sportivo.
Volevo segnalare un'altra cosa che forse l'Assessore può
controllare: mi sono accorto che dove c'è scritto "entro i primi
tre mesi inizio lavori", i lavori non sono iniziati, quindi questo
piano è un insieme di belle speranze. Il bilancio una volta lo
abbiamo chiamato un libro dei sogni, questo in parte è un libro dei
sogni con qualcosa in più.
Non posso votare questo piano proprio perché ha le incongruenze
che diceva Florio e perché ci sono queste cose che ho detto io che
sono dimostrabili.
Président La parole à l'Assesseur aux travaux publics, aux
infrastructures et à l'aménagement du territoire, Lavoyer.
Lavoyer (FA) Nel dichiarare il voto favorevole della Giunta e
della maggioranza sul piano lavori, vorrei dire a Marguerettaz, non
per polemica, ma solo per chiarezza che, quando parlavo di 170
lavori, sono 170 lavori appaltati. Se ai 170 lavori appaltati lei
somma i lavori per cui è stato avviato l'appalto - ad esempio, sono
stati avviati gli appalti nell'ultima fase del ?97 per circa 70
miliardi -, vedrà che i dati corrispondono alla quasi totalità
delle previsioni del piano lavori ?97.
Président La parole à l'Assesseur au tourisme, au commerce et
aux sport, Agnesod.
Agnesod (UV) Pour expliquer la question qui a été posée pour ce
qui concerne "I giochi in terra di Doues". Innanzitutto questo
punto faceva parte del programma della legge n. 45 che abbiamo
approvato nel Consiglio scorso ed è questo l'iter che seguono
questi progetti che vengono proposti dall'Assessorato del turismo
che devono essere prima programmati attraverso gli interventi della
legge n. 45 e della legge n. 86 e poi inseriti come fase operativa
nel piano lavori regionale.
Potrebbero anche esserci a questo punto delle indicazioni sulla
necessaria messa in opera di un intervento, di inserimento di una
più corrispondente operatività fra la legge n. 45 e la legge n. 12
però, per quanto riguarda l'intervento specifico preciso che è un
intervento che riguarda 16 campi di palet e 2 di bocce, esiste il
progetto esecutivo ed esiste la disponibilità dell'area. È un
intervento di valenza regionale perché si indirizza verso un tipo
di turismo diverso, alternativo, verso la possibilità di creare un
qualcosa per chi pratica un tipo di turismo naturalistico e
frequenta queste zone, che ha bisogno di avere qualche momento di
divertimento, di ricreatività. Abbiamo fatto investimenti massicci
su altre strutture che probabilmente sono utilizzate molto meno di
quanto potrebbero essere utilizzate dalla collettività, non
soltanto a livello comunale, ma da tutta un'area perché questa è la
zona dove esiste una sezione di questi giochi tradizionali e
sarebbero i primi in tutta questa vallata.
È un comune che per conto suo, per quanto riguarda le
infrastrutture sportive, ha avviato iniziative non di poco conto,
si trova con dei mutui verso il Credito sportivo di circa 2
miliardi, ha un impianto di sport tradizionali e un campo sportivo,
questi sì a livello comunale. Questa struttura ha avuto invece
un'interpretazione di una valenza regionale proprio per dare la
possibilità a questo tipo di turismo di avvalersi di strutture
adeguate. Questo mi sembrava doveroso spiegarlo per chiarire.
Président On vote l'objet n° 9 à l'ordre du jour:
Présents: 27
Votants et favorables: 20
Abstenus: 7 (Chiarello, Collé, Dujany, Florio, Marguerettaz,
Riccarand, Squarzino S.)
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK