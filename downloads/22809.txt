Consiglio Regionale della Valle d'Aosta - Oggetto del Consiglio n. 2242 del 8 novembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2242 del 8 novembre 2006 - Resoconto
OGGETTO N. 2242/XII - Criteri adottati per la realizzazione
delle rotonde giratorie nella viabilità regionale.
(Interrogazione)
Interrogazione
Vista la delibera n. 2748 del 22 settembre 2006, concernente
la "Approvazione in linea tecnica del progetto definitivo per i
lavori di inserimento di una rotonda giratoria sull'intersezione
della S.R. n. 20 di Gressan-Aymavilles e la S.R. n. 47 di Cogne, in
Comune di Aymavilles;
Viste le precedenti deliberazioni assunte in merito a questi
tipi di manufatto, segnatamente quelle riguardanti le rotonde di
Châtillon, Montjovet e Verrès;
Considerato che le cosiddette rotonde alla "francese"
costituiscono ormai un'ipotesi di soluzione frequente ai fini dello
snellimento del traffico in tutta la nostra Regione; che a tali
opere corrispondono tuttavia spesso livelli di costo molto elevati
rispetto ad altri modelli di rotonde in altre zone
d'Italia;
il sottoscritto Consigliere regionale
Interroga
L'Assessore competente per conoscere:
1) l'elenco delle rotonde giratorie realizzate o previste
fino ad oggi nella viabilità di competenza della Regione, ovvero
compiute con finanziamenti regionali;
2) la collocazione e i costi di progettazione e di
costruzione di ciascuna di esse;
3) quali siano i criteri adottati o previsti per le opere in
oggetto o, in caso di difformità, quali sono quelli più
frequentemente adottati.
F.to: Bortot
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Vorrei richiamare l'attenzione della
Presidenza del Consiglio su tale interrogazione, perché ritengo che
questa non sia accoglibile, quanto meno non in tali termini, perché
mi si chiede:
"l'elenco delle rotonde giratorie realizzate o
previste fino ad oggi nella viabilità di competenza della Regione,
ovvero compiute con finanziamenti regionali; la collocazione e i
costi di progettazione e di costruzione di ciascuna di esse"
;
se devo rispondere, qui ho bisogno di 3 quarti d'ora a leggervi
pedissequamente i dati. Invito pertanto la Presidenza del Consiglio
di trasformare questa interrogazione in un'interrogazione con
risposta scritta, non perché vogliamo sottrarmi al dibattito in
Consiglio, ma non posso mettermi qui a leggere:
"Aosta, strada
regionale n. 17, chilometro non terminato, lavori di costruzione
nuovo imbocco strada regionale 17 in Comune di Aosta 1.770.000
euro, 87.000 euro..."
, voglio dire qui 3 quarti d'ora per dare
questo genere di risposta non mi pare sia un atto di grande
considerazione nei confronti del Consiglio! Non è che non voglio
fornire i dati, chiedo solo che un'interrogazione di questo tipo
venga trasformata in un'interrogazione con risposta scritta così il
Consigliere potrà avere tutti gli elementi per fare le sue
valutazioni, dopodiché, se vuole aprire un dibattito, si può
aprire.
Casomai, per quanto riguarda il punto n. 3, questo è diverso e
posso dire che solo recentemente a livello nazionale sono state
formulate delle norme di riferimento per la realizzazione delle
rotatorie e che non esistono specifici criteri definiti a livello
regionale. Le caratteristiche geometriche delle rotatorie sono
concordate con i competenti uffici della viabilità della Regione
per le strade regionali e dell'"ANAS" per gli interventi che
coinvolgono le strade statali. Per quanto attiene agli aspetti
architettonici ed estetici delle rotatorie, in particolare quando
queste ricadono all'interno dei centri urbani, gli stessi sono
generalmente prioritariamente concordati con le amministrazioni
comunali.
Un'ultima considerazione: chiamiamo rotatorie tutti questi
interventi, in realtà sarebbe meglio chiamarli con il loro nome,
cioè con la messa in sicurezza degli innesti di strade comunali o
di strade regionali con le strade statali, perché la rotatoria di
fatto è solo la parte strutturale di un'opera che mette insieme una
serie di altre cose, dalle infrastrutture alle reti, in qualche
caso abbiamo dovuto intervenire per raccordare piani diversi e
aprire la visibilità, insomma rendere più sicuro l'incrocio;
comunque non è che non voglio dare i dati, ma non in questa forma,
altrimenti dovrei parlare per 40 minuti.
Presidente
- La parola al Consigliere Bortot.
Bortot (Arc-VA)
- Faccio anch'io appello al Presidente
del Consiglio perché questa interrogazione l'ho ripresentata
appositamente affinché mi si rispondesse in aula, perché, rispetto
alla precedente effettuata, non mi sono state date tutte le
risposte per le quali ho formulato l'interrogazione e, se non ci
saranno le risposte, tornerò in aula, perché è differente la
domanda di dati ed è differente rispondere al fatto che abbiamo le
rotatorie che costano 20 volte le rotatorie effettuate dall'altra
parte del paese. Voglio attirare l'attenzione del Consiglio su
questa enorme dispendiosità di risorse finanziarie e voglio che
l'Assessore mi risponda sul perché le rotatorie nella nostra
Regione costano 20 volte in più e voglio che dia in aula l'elenco e
il costo di ognuna di queste rotatorie: questo è lo scopo, perché
non me ne faccio niente della risposta scritta, me le vado anche a
cercare le risposte scritte per sapere quanto vengono a costare a
titolo personale. Cosa faccio? Mi metto a fare i volantini per le
strade? È questo il consesso dove si devono avere risposte
politiche a delle richieste e motivazioni politiche: ci sono le
rotatorie che costano troppo nella nostra Regione, voglio sapere il
perché e l'Assessore non mi ha risposto ed è la seconda volta che
non mi risponde, Presidente facente funzione! Faccio l'esempio.
Nella precedente mia chiedevo rispetto alla deliberazione n. 1903
delle delucidazioni in merito al perché il progetto esecutivo dei
lavori di costruzione di una rotatoria alla francese all'imbocco
della strada regionale della Val d'Ayas veniva a costare 2.936.000
euro. L'Assessore in aula mi risponde che in realtà con gli stessi
soldi sono diventate due: una è quella prevista all'imbocco
dell'autostrada, l'altra quella prevista davanti all'INPS. Con gli
stessi soldi mi spiegate perché le rotatorie sono diventate due,
mentre la deliberazione fa riferimento a 2,9 milioni di una? È una
questione che si risolve per iscritto o il Consiglio deve sapere
intervenire, interessarsi e verificare? O è un problema solo mio
dove vanno le risorse finanziarie pubbliche in questa Regione?
Presidente
- Per chiarire, la materia è competenza del
Consiglio. Chi deve dare le risposte può fare riferimento a
documenti scritti. Sulle questioni politiche... fa parte del
dibattito, io non intervengo.
La parola al Presidente della Regione, Caveri.
Caveri (UV)
- Sull'ordine dei lavori. Credo che ci si
debba intendere sulla logica delle interrogazioni e delle
interpellanze, nel senso che nessuno nega all'interrogante o
all'interpellante di avere tutta la documentazione necessaria, ma
oggi abbiamo avuto due strumenti ispettivi che, dal punto di vista
della dialettica interna al Consiglio, corrispondevano a un lungo
elenco di dati.
Credo sia normale un "agreement", che è sempre esistito qui, che
quando ci sono lunghi elenchi di dati o si fa un'interrogazione a
risposta scritta rispetto alla quale esiste un obbligo del Governo
regionale di rispondere, oppure uno dà delle motivazioni di tipo
politico, poi al posto di leggere per 20 minuti un elenco di opere,
le consegna al Consigliere interrogante o interpellante. È sempre
stato fatto così, perché non credo che sia logico e decoroso per
l'Assemblea che ci si trovi costretti a fare dei lunghi elenchi in
maniera scolastica. Nessuno nega il diritto del collega Bortot, il
Governo regionale è sempre a disposizione, ma che adesso
l'Assessore Cerise si debba mettere a leggere l'elenco di tutte le
rotatorie quando siamo in grado di consegnare tale elenco... non
credo sia arricchente per il dibattito che uno si metta a leggere
per 20 minuti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK