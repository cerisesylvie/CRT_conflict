Consiglio Regionale della Valle d'Aosta - Oggetto del Consiglio n. 3033 del 25 marzo 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque pubbliche
ENERGIA
Energia idroelettrica
STATUTO
Precedente
Successivo
Resoconto integrale del dibattito dell'aula
Oggetto del Consiglio n. 3033 del 25 marzo 1998 - Resoconto
SEDUTA ANTIMERIDIANA DEL 25 MARZO 1998
OGGETTO N. 3033/X Disegno di legge: "Esercizio dei diritti e dei
poteri attribuiti alla Valle d'Aosta dagli articoli 7, 8, 9 e 10
dello Statuto speciale per l'utilizzazione delle acque pubbliche a
scopo idroelettrico".
Articolo 1 (Finalità)
1. In conformità all'articolo 3, comma primo, lett. d), della
legge costituzionale 26 febbraio 1948, n. 4 (Statuto speciale per
la Valle d'Aosta), la presente legge disciplina l'esercizio dei
diritti e dei poteri attribuiti alla Regione dagli articoli 7, 8, 9
e 10 dello Statuto speciale per l'utilizzazione delle acque
pubbliche a scopo idroelettrico, come richiamati in modo integrale
ed incondizionato dall'articolo 2, comma 16, della legge 14
novembre 1995, n. 481 (Norme per la concorrenza e la regolazione
dei servizi di pubblica utilità. Istituzione delle Autorità di
regolazione dei servizi di pubblica utilità).
2. Nell'esercizio delle proprie funzioni, la Regione considera
le disposizioni delle leggi statali nelle materie oggetto della
presente legge anche alla luce del principio di sussidiarietà, come
formulato dalla legge 15 marzo 1997, n. 59 (Delega al Governo per
il conferimento di funzioni e compiti alle regioni ed enti locali,
per la riforma della Pubblica Amministrazione e per la
semplificazione amministrativa).
3. La Regione svolge le funzioni regolate dalla presente legge
nel rispetto dei seguenti principi:
a) uso razionale delle risorse idriche, in condizioni di
equilibrio del bilancio idrico, secondo criteri di risparmio e di
rinnovo e nel rispetto delle priorità degli usi umani, ai sensi
della legge 5 gennaio 1994, n. 36 (Disposizioni in materia di
risorse idriche);
b) programmazione del fabbisogno energetico regionale;
c) considerazione delle esigenze degli esercenti il servizio
pubblico elettrico e della solidarietà con le aree del territorio
nazionale che godono di minore disponibilità di risorse
energetiche;
d) protezione dell'ambiente e del paesaggio;
e) promozione dell'efficienza energetica, dell'uso razionale
dell'energia, della flessibilità energetica, della diversificazione
delle fonti, della valorizzazione delle fonti rinnovabili e di
limitata potenza, secondo quanto previsto dalla legge 9 gennaio
1991, n. 10 (Norme per l'attuazione del Piano energetico nazionale
in materia di uso razionale dell'energia, di risparmio energetico e
di sviluppo delle fonti rinnovabili di energia), dai piani
energetici nazionali e dagli obiettivi della politica energetica
comunitaria;
f) piena attuazione della libertà di autoproduzione di energia
elettrica da fonti rinnovabili, secondo quanto disposto
dall'articolo 22 della legge 9 gennaio 1991, n. 9 (Norme per
l'attuazione del nuovo Piano energetico nazionale: aspetti
istituzionali, centrali idroelettriche ed elettrodotti, idrocarburi
e geotermia, autoproduzione e disposizioni fiscali), e promozione
di condizioni di concorrenza tra produttori.
Articolo 2 (Piano generale)
1. Per agevolare l'elaborazione, da parte del Comitato misto di
cui all'articolo 8, comma terzo, dello Statuto speciale, di un
nuovo piano generale per l'utilizzazione delle acque pubbliche in
regime di subconcessione, la Regione:
a) effettua un censimento delle subconcessioni di acque
pubbliche ad uso idroelettrico in atto nel territorio della
Regione, evidenziandone in particolare la scadenza, ed individua le
ulteriori derivazioni che potrebbero essere sfruttate;
b) studia l'evoluzione della domanda energetica regionale e
programma a lungo termine la capacità produttiva regionale di
energia elettrica, in condizioni di equilibrio del bilancio
energetico;
c) individua la quota del fabbisogno energetico regionale che
può essere soddisfatta a mezzo della fonte idroelettrica, nel
rispetto della legislazione vigente ed in particolare di quella in
tema di tutela delle risorse idriche e di difesa del suolo.
2. Per definire il numero di componenti e le modalità di
funzionamento del Comitato misto di cui all'articolo 8, comma
terzo, dello Statuto speciale, il Presidente della Giunta
regionale, o un suo delegato, promuove un accordo con il Ministero
dei lavori pubblici, ai sensi dell'articolo 15 della legge 7 agosto
1990, n. 241 (Nuove norme in materia di procedimento amministrativo
e di diritto di accesso ai documenti amministrativi).
3. I rappresentanti della Giunta regionale, nel numero stabilito
dall'accordo di cui al comma 2, sono nominati dalla Giunta stessa
nel proprio seno ovvero tra i funzionari regionali o anche tra
persone esterne dotate di riconosciuta professionalità nel settore.
In quest'ultimo caso, si applicano le disposizioni della legge
regionale 10 aprile 1997, n. 11 (Disciplina delle nomine e delle
designazioni di competenza regionale).
Articolo 3 (Subconcessioni)
1. Nel rispetto delle indicazioni del piano generale di cui
all'articolo 8, comma terzo, dello Statuto speciale e fatti salvi i
casi in cui lo Stato intenda fare oggetto le acque di un piano di
interesse nazionale, ai sensi dell'articolo 7, comma quarto, dello
Statuto stesso, la Regione rilascia nuove subconcessioni di acque
pubbliche per uso idroelettrico sulla base di criteri obiettivi e
non discriminatori ed assicurando piena concorrenza tra tutti i
soggetti interessati.
2. La concorrenza non opera nei casi in cui la legge statale,
per ragioni di interesse nazionale, attribuisca ad un determinato
soggetto un diritto esclusivo di altra natura, la cui titolarità
implichi necessariamente il rilascio della subconcessione.
3. Alla scadenza delle utenze di grandi derivazioni di acque
pubbliche per forza motrice assentite prima del 7 settembre 1945
ovvero nei casi di rinuncia o di decadenza, la Regione subentra
nelle concessioni in applicazione dell'articolo 7, comma terzo,
dello Statuto speciale, esercitando i poteri di pertinenza dello
Stato di cui agli articolo 25 e 26 del regio decreto 11 dicembre
1933, n. 1775 (Testo unico delle disposizioni di legge sulle acque
e impianti elettrici). Gli stessi poteri sono esercitati dalla
Regione alla scadenza delle subconcessioni di grandi derivazioni di
acque pubbliche ad uso idroelettrico dalla medesima accordate
ovvero nei casi di rinuncia o di decadenza di dette subconcessioni.
Queste disposizioni si applicano anche ai procedimenti in corso
relativi ad utenze per le quali è intervenuta scadenza, rinuncia o
decadenza prima della data di entrata in vigore della presente
legge.
4. Le acque di cui al comma 3 possono essere assegnate in
subconcessione dalla Regione a soggetti abilitati alla produzione
di energia elettrica da fonte idraulica, nel rispetto delle
indicazioni del piano generale ed in applicazione dei principi di
obiettività delle condizioni di rilascio, di concorrenza e di non
discriminazione tra gli interessati.
5. Contestualmente alla subconcessione, la Regione accorda al
subconcessionario la concessione dei beni passati in sua proprietà
ai sensi del combinato disposto del comma 3 e dell'articolo 25 del
r.d. 1775/1933.
6. Il rilascio della subconcessione di cui al comma 4 è
subordinato dalla Regione all'esercizio, da parte dell'aspirante
subconcessionario, della facoltà di cui all'articolo 25, commi
secondo e terzo, del r.d. 1775/1933, qualora tale facoltà non sia
stata esercitata dalla Regione ai sensi del comma 3.
7. L'indennizzo previsto dall'articolo 25, comma secondo, del
r.d. 1775/1933 è maggiorato del quindici per cento, ove sia
determinato d'accordo tra le parti.
8. Il precedente titolare dell'utenza di grande derivazione di
acqua pubblica, qualora produca energia elettrica per uso proprio o
per la distribuzione agli utenti nei casi ammessi dalla
legislazione vigente, alla scadenza del titolo è preferito agli
altri aspiranti nel rilascio dell'eventuale nuova subconcessione e
rimane di conseguenza nella proprietà degli impianti, se si obbliga
ad eseguire in relazione ad impianti suscettibili di interventi
atti a conseguire un aumento della producibilità di energia e/o di
potenza, i necessari lavori di potenziamento o di ristrutturazione
ovvero se abbia eseguito le variazioni di cui all'articolo 49,
comma secondo, del r.d. 1775/1933. Gli obblighi sono definiti
mediante convenzione con la Regione accessoria alla
subconcessione.
9. Sempreché non ostino superiori ragioni di pubblico interesse,
la preferenza di cui al comma 8 opera anche in caso di
impossibilità tecnica od economica degli interventi, che può essere
accertata, in caso di dissenso, con un arbitrato ai sensi delle
norme del Libro quarto, Titolo VIII, del Codice di Procedura
civile.
10. Sono comunque fatti salvi i casi in cui lo Stato intenda
fare oggetto le acque di un piano di interesse nazionale, a norma
dell'articolo 7, comma quarto, dello Statuto speciale. In
particolare, quando la legge statale, per ragioni di interesse
nazionale, attribuisca ad un determinato soggetto un diritto
esclusivo di altra natura, la cui titolarità implichi
necessariamente il subentro nelle concessioni scadute, la Regione
provvede comunque a rilasciare a detto soggetto una subconcessione,
subordinatamente all'esercizio, da parte del medesimo, della
facoltà di cui all'articolo 25, commi secondo e terzo, del r.d.
1775/1933. Si applica altresì il comma 7.
Articolo 4 (Durata delle subconcessioni)
1. Tutte le subconcessioni rilasciate dalla Regione non possono
eccedere la durata stabilita dalle leggi statali.
2. Per le subconcessioni trasferite ai sensi dell'articolo 4,
comma primo, n. 9), della legge 6 dicembre 1962, n. 1643
(Istituzione dell'Ente nazionale per l'energia elettrica e
trasferimento ad esso delle imprese esercenti le industrie
elettriche), la scadenza è quella che risultava accordata prima del
trasferimento. Una diversa scadenza può sempre essere definita di
comune accordo tra la Regione ed il subconcessionario.
3. Per le subconcessioni che, in applicazione dell'articolo 1,
commi primo e terzo, e dell'articolo 2 della legge 5 luglio 1975,
n. 304 (Norme per la utilizzazione delle acque pubbliche ad uso
idroelettrico nella regione Valle d'Aosta), sono state assentite,
anche in sanatoria, senza scadenza effettiva, ivi compresi i casi
in cui la durata sia stata fissata in via meramente formale per un
periodo di tempo uguale alla concessione novantanovennale accordata
dallo Stato alla Regione, la scadenza è definita di comune accordo
tra la Regione ed il subconcessionario, sulla base di indirizzi di
cui la Regione chiede la definizione al Comitato misto di cui
all'articolo 8, comma terzo, dello Statuto speciale. Nello stesso
senso si provvede per le subconcessioni che, in applicazione del
comma 2, risulterebbero già scadute.
4. In caso di mancato accordo entro nove mesi dalla proposta
formulata dalla parte più diligente, la Regione fissa
unilateralmente la scadenza, sentito il Comitato misto, per una
data non anteriore a cinque anni dalla data di entrata in vigore
della presente legge.
5. Alla scadenza delle subconcessioni secondo quanto previsto in
conseguenza del presente articolo, si applicano le disposizioni
dell'articolo 3.
Si dà atto che, dalle ore 12,17, riassume la presidenza il
Presidente Stévenin.
Si dà atto che il Consigliere Collé non partecipa alla
discussione e alla votazione dell'oggetto.
Presidente La parola al relatore, Consigliere Piccolo.
Piccolo (FA) Per far comprendere la portata del disegno di legge
in discussione occorre sviluppare un ragionamento storico e
giuridico che prende avvio dallo Statuto speciale della Regione
Valle d'Aosta e che attraverso la legge di nazionalizzazione del
settore elettrico del ?62 e le successive leggi nazionali e
regionali, fra le quali è indispensabile citare la legge n. 9/91,
arriva fino alle più recenti vicende caratterizzate dalla
trasformazione dell'ENI in S.p.A., all'avvio della sua
privatizzazione e dell'istituzione dell'Autorità per l'energia.
Il rinvio al nuovo esame, disposto dalla Commissione di
Coordinamento della Valle d'Aosta, della legge approvata il
Consiglio scorso del 7 maggio 1997 intitolata "Modifiche alla
disciplina dell'utilizzazione delle acque pubbliche ad uso
idroelettrico", ha reso necessaria la presentazione di questo nuovo
disegno di legge, che reca norme concernenti l'esercizio dei
diritti e dei poteri attribuiti alla Valle d'Aosta dagli articoli
7-8-9-10 dello Statuto speciale per l'utilizzazione delle acque
pubbliche a scopo idroelettrico.
Il titolo del disegno di legge ne esplicita chiaramente le
finalità e cioè l'affermazione dei diritti della Regione autonoma
Valle d'Aosta sulle acque avute in concessione in base al suo
Statuto di autonomia. Sono note infatti le vicende storiche, che
determinarono la compressione di tali diritti in occasione della
nazionalizzazione del settore, e le più recenti evoluzioni della
normativa nazionale che, sono convinto, hanno ridato valore alle
prerogative statutarie della nostra regione.
In particolare mi riferisco alla legge istitutiva dell'autorità
sui pubblici servizi, che all'articolo 2 del comma 16 recita:
"Nella Regione Valle d'Aosta si applicano le norme contenute negli
articoli 7-8-9-10 dello Statuto speciale, approvato con legge
costituzionale 26/2/48 n. 4".
Come già affermato in occasione della presentazione del
precedente disegno di legge; posto che la sentenza della Corte
costituzionale n. 64 aveva considerato la speciale normativa
relativa alle concessioni idroelettriche dell'ENEL vincolante anche
per la Regione Valle d'Aosta; nel presupposto di una stretta
connessione fra tale disciplina e il principio fondamentale della
riserva della produzione elettrica in capo all'ENEL; il venir meno
della esclusività dell'ENEL sull'attività di produzione della
energia elettrica, in particolare da fonte idraulica, prodotta
dalla legge n. 9/91, ha necessariamente determinato il superamento
dei limiti dell'esercizio dei diritti riconosciuti alla Valle
d'Aosta in base agli articoli 7 e 8 dello Statuto speciale.
Pertanto, il rinvio contenuto nella legge n. 481/95 deve essere
assunto come clausola di salvaguardia delle speciali prerogative
della Regione Valle d'Aosta, rendendo così inapplicabili
all'ordinamento autonomistico le norme di legge ordinaria in
materia di concessioni idroelettriche incompatibili con lo Statuto
speciale.
Data la complessità tecnica della materia è opportuno rinviare
all'esaustiva relazione del disegno di legge in esame, non prima
però di aver sinteticamente ricordato quali siano le variazioni
apportate al testo di questo disegno di legge rispetto a quello
approvato dal Consiglio nel maggio ?97.
Infatti alcune disposizioni, in particolare quelle contenute
nell'articolo 1 sono state riformulate, da un lato, per rendere con
maggior chiarezza l'intento delle scelte legislative compiute dalla
Regione, dimostrando come esse siano sostanzialmente in armonia con
i rilievi mossi dalla Commissione di Coordinamento, dall'altro, per
riaffermare che la Regione non intende rinunciare a legiferare su
materie che legittimamente ritiene comprese nella propria sfera di
attribuzione.
Oltre a ciò, sono state elaborate alcune disposizioni
sostanzialmente nuove in quanto si è ritenuto opportuno e
necessario: recepire alcune importanti innovazioni in tema di
rapporti tra Stato e Regione introdotto dalla legge 15 marzo 97 n.
59 di delega al Governo per il conferimento di funzioni e compiti
alle regioni ed enti locali, richiamando il principio di
sussidiarietà introdotto appunto dalla legge n. 59/97; inquadrare
inoltre la materia dell'utilizzo delle acque pubbliche a scopo
idroelettrico nel più ampio contesto della normativa sull'uso e la
salvaguardia delle risorse idriche e sulla produzione dell'energia
elettrica, come dimostrano i richiami contenuti nell'articolo 1
della legge 5 gennaio 1994, n. 36, per intenderci la "legge Galli",
sull'uso razionale delle risorse idriche, e i richiami 9 e 10 del
1991 in materia di sviluppo sulle fonti di energia e
rinnovabili.
Passando ad esaminare in modo sintetico il contenuto del disegno
di legge, mi preme sottolineare che l'articolo 1, in primo luogo,
individua la fonte della potestà legislativa esercitata dalla
Regione, recependo quindi il principio della sussidiarietà a cui la
Regione è tenuta a conformarsi nell'esercizio della propria potestà
legislativa, attuativa e integrativa, mentre nel terzo comma
richiama l'intenzione della Regione di non gestire la materia
subconcessioni in modo isolato ed episodico, ma in un contesto
programmatico di gestione integrata ed organica delle sue
competenze in materia idrica.
L'articolo 2 mira ad impegnare l'Amministrazione regionale a
compiere una serie di attività preliminari di studio e di
istruttoria al fine di agevolare il raggiungimento di un accordo
con lo Stato su un piano generale per l'utilizzazione delle acque
in regime di subconcessione, da redigere ai sensi dell'articolo 8
comma 3 dello Statuto speciale. Poiché la norma dello Statuto
prevede che il piano generale venga redatto da un comitato misto,
composto da rappresentanti della Giunta regionale e da
rappresentanti del Ministero dei lavori pubblici, i comma 2 e 3
dell'articolo 2 disciplinano le procedura di nomina dei
rappresentanti della Giunta regionale.
Negli articoli 3 e 4 viene definita la disciplina regionale dei
diritti e dei poteri attribuiti alla Valle d'Aosta dallo Statuto
speciale per l'utilizzazione delle acque pubbliche a scopo
idroelettrico e confermate dalla legge n. 481/95. In particolare
l'articolo 3 disciplina il rilascio di nuove concessioni e pone
come principio generale l'obiettività delle condizioni di rilascio,
nonché la concorrenza e la non discriminazione tra gli interessati,
conformemente ai principi generali dell'ordinamento statale e di
quello comunitario.
Tali regole consentono di superare situazioni di privilegio
previste dalla legislazione statale anteriore alla legge istitutiva
dell'autorità e non più giustificate oggi da superiori interessi
regionali. Unica eccezione, individuata dallo stesso Statuto
speciale, è rappresentata dai casi in cui, in presenza di
preminenti interessi nazionali, una legge statale assegna a un
determinato soggetto un diritto esclusivo che implichi
necessariamente l'assegnazione della subconcessione.
Nei restanti commi dell'articolo 3 vengono disciplinate le
conseguenze della scadenza, della rinuncia e della decadenza delle
subconcessioni di derivazione d'acqua ad uso idroelettrico,
classificate come grande derivazione, cioè quelle dove la potenza
nominale di concessione è superiore ai 3000 kwh, attribuendo alla
Regione il diritto a subentrare nella concessione e nella proprietà
delle opere per il suo sfruttamento.
Per tali concessioni è quindi riconosciuta alla Regione la
facoltà di disporne in termini di nuove subconcessioni da assentire
a soggetti abilitati alla produzione di energia elettrica, senza
dover riconoscere alcun diritto di prelazione, di preferenza e di
subingresso automatico, di prolungamento, di rinnovo o di
fissazione di una nuova scadenza.
Infine l'articolo 4 del disegno di legge affronta il problema
dell'attribuzione di una scadenza alle subconcessioni che in forza
di disposizioni di leggi statali, finora applicate anche sul
territorio regionale, avrebbe carattere perpetuo, cioè quelle
trasferite o assegnate all'ENEL. Ciò in base all'assunto che tale
carattere di perpetuità non risponde più a un superiore interesse
nazionale, nel momento in cui la produzione di energia
idroelettrica non è più soggetta a riserva a favore dell'ENEL.
La definizione di una scadenza è rimessa a un accordo fra
Regione e ENEL, nel rispetto degli indirizzi definiti dal Comitato
misto previsto dallo Statuto speciale, riconoscendo comunque alla
Regione, in caso di mancato accordo, il potere di fissare
unilateralmente la scadenza delle subconcessioni, sentito il
Comitato misto, assumendo una data non inferiore a 5 anni dalla
data di entrata in vigore del presente disegno di legge.
In conclusione ritengo di dover sottolineare che questo
importante disegno di legge rappresenta un passo fondamentale
dell'avvio di una politica energetica della Regione, rivolto a
valorizzare le risorse presenti nel suo territorio, coerentemente
al piano energetico regionale ormai di prossima approvazione da
parte del Consiglio regionale.
Président La discussion générale est ouverte.
La parole au Conseiller Viérin Marco.
Viérin M. (Aut) Abbiamo ascoltato la relazione del Consigliere
Piccolo, una relazione che presumo sia stata preparata, come del
resto lo è quella allegata al testo trasmessoci.
Vorremmo dall'Assessore alcuni chiarimenti più approfonditi sul
perché non si è voluto riaffermare, come tante volte si è fatto in
quest'aula (e in quelle occasioni si è anche accusato il
sottoscritto ed altri di non aver fatto queste scelte, oggi le fa
la maggioranza), la volontà di riapprovare questo disegno di legge
proprio in base all'articolo 31 dello Statuto speciale.
Quindi chiedo all'Assessore di darci ragguagli più significativi
e più precisi.
Président La parole au Conseiller Borre.
Borre (UV) Non entro nel merito della legge perché è una
riapprovazione, anche se è stata modificata in alcuni punti che
permetteranno, mi auguro, finalmente a questa legge di passare.
Però quello che è importante è capire che non riaffermiamo solo dei
principi con questa legge, ma andiamo a rivendicare dei diritti
sulle acque che la Regione ha da lungo tempo.
L'ENEL come al solito non ha cambiato niente in questo anno e
mezzo, malgrado l'appello fatto dalla Regione, appello che è a
parer mio un discorso estremamente importante perché si riferisce
ad un'iniziativa pilota che potrebbe essere portata avanti dalla
Regione, che è uno degli enti locali che produce maggiore corrente
in proporzione. E sappiamo bene qual è la produzione che produce la
Regione sul nostro territorio. Quindi l'ENEL decanta in tutti i
posti che è disponibile con le regioni ad aprire un confronto e
quindi anche a portare avanti progettazioni di utilizzo misto di
risorse ENEL e risorse regionali; questo mi pare che non sia
avvenuto in Valle, non c'è stata risposta.
A questa legge dovranno seguire in tempi brevi il piano
energetico della nostra regione e l'adeguamento o la legge
dell'utilizzo integrato delle acque, due leggi che dipendono anche
da questa legge. Però sarebbe importante che a livello politico ci
si confrontasse non solo con il Governo, ma anche con l'ENEL, per
riuscire a distribuire quell'energia che andremmo a produrre con
questa legge. Quindi il confronto deve essere fatto in maniera
serrata, chiedendo non solo l'applicazione delle convenzioni
firmate con l'ENEL, ma anche di migliorare la situazione attuale
dei nostri consorzi, delle nostre società sul territorio, in modo
che possano produrre e vendere la loro energia.
Termino con un invito all'Assessore di portare in tempi brevi le
altre due leggi, verificare che tutte e tre abbiano un dialogo
comune, affinché dalla prima discenda una corretta impostazione per
le altre due.
Président La parole au Conseiller Dujany.
Dujany (Aut) Devo anzitutto rilevare che in un disegno di legge
come questo, di notevole importanza, mi sarei aspettato, alla luce
delle gravi motivazioni espresse dal Presidente della Commissione
di Coordinamento, che tutti sanno espressione della politica
nazionale, quindi come diretta estrinsecazione della posizione del
Ministro Bersani, espressione del PDS nazionale, mi sarei aspettato
- dicevo - perlomeno una riapprovazione di questa legge, ai sensi
dell'articolo 31 dello Statuto, poiché la legge che avevamo
approvato la scorsa volta aveva dei principi precisi e mi pare che
su un tema come questo una battaglia frontale con lo Stato sarebbe
stata non solo doverosa ma anche opportuna.
Lascio a parte il discorso di cosa ci produce questo rapporto
privilegiato Union-PDS; questo è un risultato negativo per la
Valle. Comunque, al di là di questo aspetto, mi aspettavo una
posizione frontale. È vero che questo disegno di legge proviene
dall'Assessorato all'industria, vicino politicamente al Ministro
Bersani, però mi sarei atteso che la componente unionista
rappresentasse una posizione un po' più forte dell'istituzione
regionale di fronte a questo attacco.
Purtroppo non si tratta, Consigliere Borre, di una
riapprovazione ai sensi dell'articolo 31. Allora vediamo perché su
questo disegno di legge non potremmo esprimerci positivamente.
Partiamo dunque dallo Statuto speciale, che vincolava i poteri
della Regione al rispetto degli interessi nazionali e alle norme
fondamentali delle riforme economico-sociali della Repubblica, in
particolare subordinava il potere di subconcessione delle acque
pubbliche alla condizione che lo Stato non intendesse far oggetto
le acque di un piano di interesse nazionale. Questa è la norma
statutaria; dopo di che la Corte costituzionale - è già stato
ricordato da chi mi ha preceduto - ha riconosciuto la legittimità
di questi diritti esclusivi in capo all'ENEL come momento di
riconoscimento della riforma economico-sociale della legge
istitutiva dell'ENEL. E qui siamo andati avanti per un bel po' di
anni.
Finalmente ci apriva le porte la direttiva della Comunità
europea e non voglio qui parlare di legge ordinaria perché non
avrebbe senso, parliamo di leggi di valenza costituzionale e quindi
le direttive della Comunità europea dovrebbero comportare nelle
varie istituzioni un recepimento; comunque la Direttiva comunitaria
n. 96/92 ha imposto finalmente agli stati membri di aprire il
mercato della produzione di energia elettrica o attraverso un
sistema di autorizzazione per la realizzazione di nuovi impianti, o
attraverso un sistema di gara di appalto per la fornitura di
energia elettrica.
In sostanza, si trattava di riconoscere il principio della
libera concorrenza e di far cessare una situazione di monopolio.
Noi ci inseriamo in questa nuova situazione istituzionale e
giustamente la relazione allegata al disegno di legge riportava
quanto segue: "In sostanza, nell'attuale momento storico il
principio fondamentale che emerge in modo chiaro e inequivocabile
dalla legislazione comunitaria relativa al settore elettrico non è
quello della riserva pubblica, che in Italia era stato introdotto
con la legge di nazionalizzazione del ?62, ma all'opposto quello
del pluralismo dell'attività di produzione ed in prospettiva anche
dell'attività di distribuzione. Orbene, se i limiti posti dalle
leggi dello Stato all'autonomia della Regione Valle d'Aosta in tema
di utilizzo delle acque a scopo idroelettrico erano stati giudicati
legittimi, poiché era la necessaria conseguenza della riserva
all'ENEL dell'attività di produzione di energia elettrica, ora che
tale riserva è stata superata dalla stessa legislazione statale
quanto meno per la fonte idroelettrica, è doveroso dedurne che tali
limiti sono divenuti privi di giustificazione costituzionale". A me
pare importantissima questa premessa, che condivido.
Poi ci troviamo di fronte un testo di legge che addirittura mi
riporta tutti questi limiti inseriti nuovamente nello Statuto, che
non è ancora adeguato a questi principi generali, me li riporta
addirittura inseriti in una legge ordinaria, il che vuol dire che
noi facciamo propri questi contenuti inseriti nel nostro Statuto,
quindi anziché chiedere una variazione dello Statuto in una
direzione di maggiore autonomia della Valle d'Aosta ci
autocastriamo, facendo propri noi i limiti previsti dallo Statuto,
che tra l'altro tendono oggi a contraddire le direttive della
Comunità europea. Ma questo è inaudito!
Vediamo nel concreto quali sono i punti più gravi, che non erano
riportati nel testo precedente che avevamo approvato, perché ci si
guardava bene dal mettere in evidenza le nostre debolezze e
addirittura dal riportarle e farle proprie come istituto regionale.
I punti fondamentali sono all'articolo 1, punto 6, in cui ci
autolimitiamo riportando i limiti, si parla di principi, ma in
realtà sono limiti dettati dai piani energetici nazionali;
all'articolo 3 ci autolimitiamo facendo salvi i casi in cui lo
Stato intenda far oggetto le acque di un piano di interesse
nazionale ai sensi dell'articolo 7 dello Statuto, quindi ci
autocastriamo facendo propri questi limiti, che non avrebbero più
ragione di esistere, anziché chiedere una variazione dello Statuto
ai sensi delle direttive della Comunità europea. Ma peggio ancora,
si accetta - cosa che questo istituto non aveva mai fatto finora
con una legge propria - una logica di ragioni di interesse
nazionale, quindi addirittura sempre al punto 3.2 si accetta il
principio che ragioni di interesse nazionale possano in qualche
modo concorrere a vedere una regione che si comporta in modo
diverso nell'ipotesi in cui sussistano ragioni di interesse
nazionale. E questo non basta ancora, perché al punto 10
dell'articolo 3 si fanno salvi i casi in cui lo Stato intenda fare
oggetto le acque di un piano di interesse nazionale e si dice: "In
particolare, quando la legge statale, per ragioni di interesse
nazionale, attribuisca ad un determinato soggetto un diritto
esclusivo di altra natura, la cui titolarità implichi
necessariamente il subentro nelle concessioni scadute, la Regione
provvede comunque a rilasciare a detto soggetto una
subconcessione", facendo riferimento addirittura all'accettazione
di un principio di ragioni di interesse nazionale. Il punto 4
arriva a sancire che tutte le subconcessioni rilasciate dalla
Regione non possono eccedere la durata stabilita dalle leggi
statali, lasciando intendere che non rientra nell'attività
d'integrazione della Regione neppure il diritto di fissare i
termini di durata di una subconcessione.
Mi pare che tutto questo per un movimento qual è il nostro,
autonomista, che non ha bisogno di sentir difendere questi diritti
da movimenti indipendentisti di cui si sente parlare oggi, non
possa assolutamente essere tollerabile, al di là poi di una tecnica
giuridica assurda, perché richiamare in una legge ordinaria dei
principi della Costituzione siamo già al di fuori del buon senso;
ma al di là di questo aspetto, farli propri come assemblea del
Consiglio, perché questo significa condividere in modo totale
proprio quei principi, che non hanno più ragione di esistere grazie
a quelle direttive comunitarie.
Per queste ragioni non potremo votare favorevolmente su questo
testo; proponiamo invece che si approvi il testo approvato in
precedenza ai sensi dell'articolo 31 dello Statuto, poiché qui sono
in gioco dei diritti fondamentali per la nostra comunità.
Président D'autres demandent la parole? Je déclare close la
discussion générale.
La parole à l'Assesseur à l'industrie, à l'artisanat et à
l'énergie, Mafrica.
Mafrica (GV-DS-PSE) Sono stati fatti due tipi di osservazione
rispetto a questo disegno di legge. Se uno guarda l'ordine del
giorno, vede che il disegno di legge è di iniziativa non
dell'Assessorato all'industria, ma della Presidenza della Giunta,
quindi alcune argomentazioni del tutto ininfluenti e gratuite fatte
su collegamenti di natura politica lasciano il tempo che trovano.
Io rispondo comunque nel merito delle osservazioni che sono state
fatte.
La relazione che illustra il disegno di legge chiarisce in modo
adeguato perché si è provveduto a stilare un nuovo testo. La
ragione fondamentale è quella di tener conto di normative che sono
state nel frattempo emanate fra il momento dell'approvazione di
questo testo e la sua nuova formulazione. Viene per esempio in modo
esplicito richiamato l'orientamento di tener conto della legge n.
59, la "legge Bassanini", che delega alle regioni con il principio
di sussidiarietà delle competenze in materia di utilizzazione
dell'energia; questa normativa viene oggi tenuta presente perché
rafforzativa del principio d'intervento regionale in materia di
trasporto, produzione e distribuzione dell'energia.
Viene poi modificata, tenendo conto di un'osservazione non così
significativa, la modalità di composizione del Comitato misto di
cui all'articolo 8, comma 3°, dello Statuto, perché non ci siano
pretesti da parte del Presidente della Commissione di Coordinamento
nel dire che non si rispettano disposizioni dello Statuto e quindi
per evitare rinvii dovuti a motivi di scarso rilievo.
La questione fondamentale è quella di arrivare a un
provvedimento che, per come è formulato, si presti il meno
possibile ad osservazioni formali o non consistenti da parte del
Presidente della Commissione di Coordinamento, che recepisce
orientamenti provenienti dal Governo. In questo senso non capisco
le osservazioni fatte in merito al riportare formalmente testi
presenti nello Statuto della Valle d'Aosta. Non capisco poi come si
possa sostenere che con una legge ordinaria di questa regione
possiamo non tener conto dello Statuto esistente e dare per
scontate modifiche di natura costituzionale. Per le modifiche di
natura costituzionale è previsto un procedimento attraverso
l'intervento di una commissione paritetica, in cui la Regione è
equamente rappresentata, e in quella sede con norme di questo tipo
possono essere apportate tutte le modifiche che si ritengono
necessarie. Questo tipo di osservazione dal punto di vista politico
credo che possa essere osservata con la necessità di evitare
pretesti per non approvare una legge che riconsegna alla Regione,
come è chiaramente esplicitato negli articoli che parlano delle
subconcessioni all'ENEL, le competenze previste dallo Statuto.
Rispetto a una seconda osservazione fatta dal Consigliere Borre,
nel piano energetico all'esame delle commissioni si fa riferimento
a tre tipi di intervento, il primo è sul regime di proprietà e sui
diritti di uso delle acque. Con questo disegno di legge la Regione
ribadisce che è cessata la riserva della legge n. 1643/62, perché
le leggi n. 9 e 10 già hanno liberalizzato la produzione fino a
determinati livelli di potenza, perché la legge n. 59 ha attribuito
alle regioni competenze in materia di energia, pertanto questa
legge va nella direzione di ribadire la competenza regionale in
materia di subconcessioni delle acque.
Per ciò che riguarda il secondo tipo di intervento, la Giunta
regionale ha già approvato una delibera con cui dà applicazione al
DPR n. 1142/85, vale a dire la Giunta regionale con propria
delibera ha assegnato al Servizio energia le competenze finora
attribuite al Ministero dell'industria in materia di libera
circolazione dell'energia nei consorzi. Quindi l'atto di volontà e
l'atto amministrativo che consentono di avviare perlomeno nei
confronti dello Stato questa rivendicazione delle funzioni
amministrative previste dal DPR n. 1142 sono già stati attuati
dalla Giunta regionale.
Il terzo tipo di norma non è di competenza del Consiglio e
riguarda invece la possibilità di esercitare la facoltà d'impresa
nella distribuzione. Non è previsto nello Statuto che la Regione
abbia la facoltà d'impresa, quindi la facoltà, una volta prodotta
ed eventualmente trasportata l'energia, di distribuirla. Questo
tipo di norma, in questo senso c'è l'impegno della Giunta
regionale, deve essere attuato attraverso una norma di attuazione
dello Statuto.
Credo che questo disegno di legge, per come è stato riformulato,
sia il meno possibile soggetto ad osservazioni di tipo pretestuoso
e che nella sostanza abbia rivendicato in modo molto forte
l'inesistenza oggi di una riserva a favore del monopolio dell'ENEL.
Quindi credo che la sua approvazione da parte del Consiglio sia
un'affermazione di volontà di competenze in questa materia che
devono essere riconosciute.
Président On passe à l'examen du projet de loi.
Sur l'article premier la parole au Conseiller Dujany.
Dujany (Aut) Volevo solo intervenire brevissimamente per
riconoscere, e l'Assessore lo ha ben evidenziato, quale livello di
tensione sussista in questo momento nel rapporto Stato-Regioni, che
questo è un testo risulta fatto per evitare pretesti di
illegittimità da parte della Commissione di Coordinamento. Credo
che queste dichiarazioni dell'Assessore comprovino veramente il
livello di attenzione che ha questa regione nei confronti dello
Stato, in un momento in cui è in gioco il suo avvenire alla
Bicamerale, in un momento in cui è gioco il suo stesso futuro.
Queste poche parole credo che siano veramente l'espressione più
vivace di quello che è il senso della dignità di quest'Assemblea
nei rapporti con lo Stato.
Faccio un secondo rilievo. L'Assessore mi ricordava che le
variazioni statutarie si chiedono con norme di attuazione, e che è
quello l'iter previsto per addivenire a questo. Lo ringrazio di
questa precisazione, ma mi chiedo quale credibilità avrebbe
quest'Assemblea di chiedere tramite norme di attuazione la
variazione di questi limiti, quando oggi con una legge ordinaria
della Regione andiamo a farle proprie e ad approvarle. È questo il
senso del mio intervento: quale credibilità potremmo avere, dopo
averle fatte proprie ed approvate? Credo che quando si vuole
modificare un testo, perlomeno non si manifesta una volontà opposta
in un atto precedente.
Président On vote l'article 1er:
Présents: 27
Votants et favorables: 23
Abstenus: 4 (Dujany, Marguerettaz, Parisi, Viérin Marco)
Président On vote l'article 2:
Présents: 27
Votants et favorables: 23
Abstenus: 4 (Dujany, Marguerettaz, Parisi, Viérin Marco)
Président On vote l'article 3:
Présents: 27
Votants et favorables: 23
Abstenus: 4 (Dujany, Marguerettaz, Parisi, Viérin Marco)
Président On vote l'article 4:
Présents: 27
Votants et favorables: 23
Abstenus: 4 (Dujany, Marguerettaz, Parisi, Viérin Marco)
Président La parole au Conseiller Viérin Marco pour déclaration
d'intention.
Viérin M. (Aut) Anche con l'astensione che abbiamo già
manifestato sull'articolato il nostro voto sarà di astensione su
tutto il progetto di legge.
Il mio intervento è solo per condividere a nome del gruppo degli
Autonomisti le considerazioni che ha fatto il collega Dujany, ma
anche per soffermarmi su altri passaggi, perché bisogna ricordarsi
di quello che si è detto il 7 maggio ?97 in quest'aula.
Partirei da due considerazioni, e sono le motivazioni che
speravo uscissero in maniera più precisa dalle parole
dell'Assessore o di altri sul perché non si è utilizzata la
riapprovazione agli effetti dell'articolo 31 dello Statuto e si è
fatto la modifica.
Non entro nel merito politico, che ha già toccato il collega
Dujany, ma entro nel merito delle scuse che l'Assessore e altri
hanno utilizzato per mascherare questo fatto, che invece è un fatto
politico. L'Assessore fa riferimento alla motivazione addotta nella
relazione allegata al disegno di legge, ovvero per adeguare il
testo alla legge n. 59, la cosiddetta "legge Bassanini" del 15
marzo; noi abbiamo approvato il disegno di legge che è stato
bocciato dalla Commissione di Coordinamento due mesi dopo
l'approvazione della legge Bassanini, quindi in quel momento
sapevamo già che c'era quella legge. Non ci nascondiamo allora
dietro le foglie... dell'Ulivo, se vogliamo chiamarle così.
Seconda considerazione addotta: per rendere più chiare le scelte
legislative che la Regione vuole compiere. Con questo passaggio la
Regione si è prostrata a un certo discorso; è inutile che i
colleghi ridano perché sanno bene che questo è il succo, perché lo
hanno scritto loro nella relazione di presentazione alla legge, le
due motivazioni sono scritte, sono state enunciate dal relatore,
sono state ribadite dall'Assessore Mafrica, i fatti sono qui, le
date sono qui, quindi si capisce perfettamente!
Sono andato a riprendermi anche il dibattito, perché qualcuno
può dire che la volta scorsa abbiamo votato all'unanimità. Lo
abbiamo fatto perché non esistevano queste condizioni. Però già la
volta scorsa, che eravamo ancora Popolari per la Valle d'Aosta,
eravamo ancora Riformisti e non Autonomisti, abbiamo detto queste
cose e riprendo l'intervento del Consigliere Collé, il quale
affermava: "Dicevo prima che questo è un primo passo, tuttavia
credo che il nocciolo del problema stia proprio in un discorso
politico ad un tavolo da aprire, e perlomeno successivamente il
Presidente della Giunta che questo tavolo, per quanto abbiamo
sentito dagli organi di stampa, è già stato aperto". Ma aperto in
che maniera?
Diceva la volta scorsa il Consigliere Borre, e devo dare atto
che il Consigliere Borre ha posto alcune perplessità che condivido
e che riprenderò: "In parte ripeterò quello che già il Consigliere
Collé ha detto, perché mi sembra purtroppo una delle condizioni che
obbligherà il Governo valdostano a trattare con il Governo romano
per la distribuzione". L'aspetto della distribuzione qui non sembra
sia molto chiaro, non siete neanche riusciti a barattare questo,
Borre.
Continuava Borre: "... avendo sempre ben presente che l'energia
prodotta dall'acqua, fonte rinnovabile per eccellenza, rimane forse
l'ultima risorsa per la Valle d'Aosta e quindi la possibilità di
utilizzarla nell'interesse generale della popolazione", e questo è
il concetto che ha espresso il Consigliere Dujany, motivando la
nostra posizione. Ma riprendo dall'intervento di Borre: "Quindi se
oggi con questo disegno di legge si intende dare alla Regione la
possibilità di riappropriarsi delle proprie facoltà statutarie, a
suo tempo vanificate nelle sentenze della Corte costituzionale...",
oggi torniamo indietro perché ribadiamo noi stessi che alcuni
passaggi li accettiamo.
Infine, il sottoscritto nella dichiarazione di voto di allora
disse quanto ha detto Borre oggi, ovvero (cito): "L'importante è
capire se si vuole riaffermare i principi o se si vogliono
riaffermare dei diritti; l'ENEL non ha cambiato niente nei
confronti della Regione anche dopo gli appelli ad un confronto"; in
sostanza Borre ha voluto dire che l'ENEL predica in una maniera e
razzola nell'altra. E Borre era fra coloro che insieme al
sottoscritto era presente quando si sono incontrati i
rappresentanti dell'ENEL con la Regione. In quell'occasione i
rappresentanti Tatò e altri che ci dissero a viso duro: "Questo è
un problema che dovete trattare sul tavolo politico della
distribuzione, non dovete trattare con noi ENEL, è un discorso
politico". E ce lo hanno detto in faccia di fronte a trecento
persone. Queste cose non possiamo dimenticarle!
In sede di prima approvazione di questo disegno di legge il
sottoscritto disse: "Spero vivamente, Presidente, che se questo
provvedimento verrà bocciato dalla Commissione di Coordinamento, si
scelga la strada dello scontro per ribadire le nostre competenze
statutarie, come è stato fatto per ben altre cose, leggine rispetto
a questa, tipo quella del bollino blu, della tassa sui TIR, e altre
cose. Con questo ribadisco il voto favorevole dei Popolari,
sperando che la Commissione non bocci questo provvedimento". Però
già allora dicevo che se la Commissione lo avesse bocciato, mi
sarei battuto per la riaffermazione dell'articolo 31, come invece
non mi sono battuto per altre leggine, perché per quelle abbiamo
trovato l'unanimità dei consensi per fare la battaglia. Andate a
chiedere ai Valdostani cosa pensano del bollino blu! Andremo a
chiedere invece su questo ai Valdostani cosa ne pensano, ed è per
questo che dico per abbiamo perso un'occasione dichiarandoci già
perdenti, non potremmo poi andare a rivendicare alcune cose!
E la cosa più drammatica è quella che ha sollevato Borre: anche
approvando questa legge, non verranno risolti i problemi che Borre
sollevava prima, perché i dirigenti dell'ENEL - anche i giornalisti
dovrebbero ricordarselo se qualcuno era presente a quell'incontro -
ci dissero in maniera molto ferma che quello era un discorso da
mettere sul tavolo politico, non un discorso da concordare con
l'ENEL azienda!
Ebbene, oggi abbiamo concordato il tavolo politico!
Président La parole au Président du Gouvernement, Viérin
Dino.
Viérin D. (UV) Pour déclarer le vote favorable sur ce projet de
loi, compte tenu du fait que nous sommes convaincus de la nécessité
de réaffirmer nos compétences statutaires, à savoir nos compétences
statutaires actuelles et non pas les compétences que nous aimerions
avoir. De ce point de vue, il est facile faire certaines
affirmations; mais aujourd'hui nous avons la nécessité de donner
une réponse concrète à un problème réel, représenté par
l'exploitation de nos ressources hydroélectriques.
Nous ne pouvons pas passer une partie de notre matinée à
justifier le fait qu'on avait voté favorablement il y a quelque
temps et aujourd'hui par contre on vote différemment, pour pouvoir
disposer d'un argument important lors de la campagne électorale qui
commencera bientôt. Si quelqu'un lit attentivement ce projet de
loi, il est exactement, du point de vue des contenus, le même que
celui que l'Assemblée a voté la dernière fois, vu que ce qui
aujourd'hui est mieux précisé, était déjà inscrit dans le projet de
loi que cette Assemblée avait voté au mois de mai 1997, tant il est
vrai que ces argumentations sont insérées dans le rapport. Le
rapport dit qu'il y a nécessité de préciser certains arguments et
il y a de plus également volonté de tenir compte des dispositions
qui étaient déjà, il est vrai, approuvées à l'époque, mais qui
n'étaient pas inscrites dans le texte voté par cette Assemblée.
C'est sur la base de ces considérations que nous avons voulu
réaffirmer nos compétences par cette reproposition, parce que nous
sommes convaincus que si l'on devra affronter le jugement de la
Cour constitutionnelle, il est mieux de l'affronter sur la base des
principes statutaires actuels avec un texte renforcé. C'est inutile
de rappeler l'union sacrée de la Patrie en vertu du dernier alinéa
de l'article 31 du Statut, quand c'est exactement M. Marco Viérin
qui, le premier, quand il s'est agi de voter non pas sur les
contenus mais sur les principes, a pris une position tout à fait
différente. C'était dans son plein droit, mais je trouve
contradictoire qu'aujourd'hui l'on veuille réclamer cette union
sacrée de la Patrie, quand les comportements ont été tout à fait
différents dans d'autres moments où l'on devait affirmer ce
principe. Et en affirmant ces principes l'on a eu gain de cause,
parce que dans la dialectique existante entre l'Etat et la Région,
en approuvant un projet de loi avec cette procédure la Cour
constitutionnelle nous a donné raison. Voilà le principe qui avait
été affirmé.
La présentation de ce projet de loi ne résout pas les problèmes
énergétiques au Val d'Aoste, il s'agit d'un premier pas, d'un pas
que nous considérons comme concret pour donner application à nos
compétences statutaires. Cela ne signifie pas que nous oublions les
autres aspects, qui ont déjà été rappelés concernant le plan
énergétique ou l'exercice des fonctions administratives, la
possibilité pour nos consortiums d'oeuvrer - un recours a été
présenté à cet effet - ou les rapports avec l'ENEL, le cadre
général de l'évolution législative dans le secteur de l'énergie,
les directives européennes et les dispositions y afférentes, voire
la privatisation de l'ENEL et surtout la redéfinition des
compétences. Mais il s'agit de plans différents; aujourd'hui nous
voulons réaffirmer une compétence statutaire sur la base des
principes qui sont fixés par le Statut. Nous voulons le faire et
avec ce projet de loi nous pensons avoir défini le texte, qui peut
nous permettre d'affronter cette confrontation qui est sollicitée
et pour laquelle nous sommes disponibles, comme nous l'étions déjà
en d'autres occasions, mais sur la base d'un texte qui nous donne
un minimum de possibilités de réussite. Voilà la raison
fondamentale pour laquelle nous n'avons pas représenté cette loi
aux termes du dernier alinéa de l'article 31 de notre Statut, mais
nous avons estimé opportun de formuler ce texte avec ces
précisions, mais en maintenant le contenu qui était déjà inscrit
dans le texte précédent.
C'est donc pour ces raisons que nous votons pour ce nouveau
texte.
Président On vote la loi dans son ensemble:
Présents: 26
Votants et favorables: 23
Abstenus: 3 (Dujany, Parisi, Viérin Marco)
Le Conseil approuve
Président Les travaux du Conseil de ce matin sont terminés. Le
Conseil est convoqué à 16 heures.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK