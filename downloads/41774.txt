Consiglio Regionale della Valle d'Aosta - Oggetto del Consiglio n. 785 del 4 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 785 del 4 luglio 2019 - Resoconto
OGGETTO N. 785/XV - Interpellanza: "Ritardi
nell'effettuazione dei lavori presso il Liceo scientifico Edouard
Bérard di Aosta".
Rini (Presidente) -
Punto n. 58 all'ordine del giorno.
Per l'illustrazione, la parola alla collega Pulz.
Pulz (ADU VDA) -
La complessa e triste realtà
dell'edilizia scolastica si presenta esplosiva anche in vista del
prossimo anno scolastico. Abbiamo fatto una panoramica limitandoci
alle scuole secondarie di secondo grado, le scuole superiori della
città di Aosta, la cui situazione preoccupa molto a ragion veduta i
collegi docenti, gli allievi e le loro famiglie. Si conferma
infatti ancora per il prossimo anno, e per gli anni successivi
purtroppo, un quadro assai complicato che vedrà ancora numerosi
docenti in comune tra i vari indirizzi, con peregrinazioni da una
parte all'altra della città, evidenti problemi nella costruzione
dell'orario di cattedra legati in particolare all'ormai storica
mancanza di palestre che obbligherà tutti, gli allievi, i docenti e
i dirigenti scolastici, a rocamboleschi incastri.
Abbiamo purtroppo accertato che presso il Liceo scientifico
Edouard Bérard, che ha dovuto traslocare già da un anno per via dei
necessari lavori di adeguamento per l'antisismica, non sono ancora
stati di fatto avviati questi lavori, a meno che non sia successo
negli ultimissimi giorni, e si sono così persi troppi mesi
preziosi. Inoltre non si sta procedendo con alcun progetto di
recupero della ex sede dell'Istituzione Maria Adelaide, quella di
via Torino, ormai in stato di abbandono malgrado tutta la sua
centralità. A fronte di questo stato preoccupante di abbandono io
spero anche che la risposta non sia la solita, cioè non avete
voluto la scuola polmone di Tzamberlet perché le ragioni per cui
non l'abbiamo voluta le abbiamo proprio argomentate e spiegate fino
alla paranoia.
Riflettevo ultimamente qualche sera fa sul fatto che già quando
frequentavo le superiori io alla fine degli anni Ottanta, perché
sono effettivamente una carampana, mancavano delle sedi. In cinque
anni di liceo ne ho cambiate tre, liceo classico, pure le palestre
mancavano già allora. Ho fatto due o tre conti e ho capito che in
oltre 30 anni la nostra Regione non è stata capace di investire,
negli anni in cui i soldi cadevano dal cielo, per il futuro dei
suoi giovani e ci troviamo oggi letteralmente a non sapere dove
sbattere la testa, questa è la realtà, per offrire agli allievi gli
spazi che merita una formazione superiore degna di questo nome,
anzi ci giunge notizia, cosa che mi ha un po' sconvolta, dal liceo
classico e dal liceo scientifico, che l'anno prossimo dovranno
essere sacrificati pure i laboratori multimediali, poi noi diciamo
che dobbiamo formare i giovani all'uso del computer, eccetera.
Perché? Perché mancano delle aule. Poi i laboratori di fisica, di
scienze, dove bisogna fare gli esperimenti - perché non sono solo
materie teoriche, come ci spiegano bene colleghi francesi, che
avrebbero i capelli dritti a sentire cosa succede qui - non ci sono
più appunto perché mancano delle aule, invece per le palestre cosa
facciamo? Ne abbiamo già parlato tante volte: paghiamo i pullman
che fanno sì che gli allievi si spostino da una parte all'altra
della città perdendo buona parte dei due moduli orari di educazione
fisica.
Io credo che ci troviamo veramente di fronte a problematiche
incancrenite ma ormai da più di trent'anni, che mettono in luce la
scarsissima volontà di tutte le amministrazioni regionali - quindi
non sto di certo dando la colpa a questo Governo - di dedicare alla
scuola tutta la centralità che dovrebbe avere nella politica,
perché stiamo parlando del futuro dei nostri figli, dei nostri
giovani. In più bisogna considerare - e credo che non vada
sottovalutato per niente - il fatto che le aule sono anche degli
spazi psicologici, come può spiegarci la collega psicologa Russo,
e, se sono inadeguati, questo influisce negativamente
sull'apprendimento, è una certezza questa, l'ho sperimentato nei
miei 26 anni nelle classi.
Allora, rispetto a questo preoccupante quadro, Ambiente Diritti
Uguaglianza Valle d'Aosta interpella l'Assessore competente per
capire quali sono le intenzioni di questo Governo in merito
innanzitutto alla sistemazione logistica degli istituti secondari
di secondo grado per il prossimo anno scolastico 2019-2020. Vorrei
poi capire davvero perché ci sono stati tutti questi ritardi nei
lavori presso il Liceo Bérard, perché non sono cominciati per
tempo, poi perché della scuola di via Torino non si sente più
assolutamente parlare ed è tristissimo passare in quella zona e
vedere che sta diventando un deserto, soprattutto al mattino quando
non si sente più il vociare dei ragazzi, che era anche motivo di
allegria per tutti gli abitanti. Vorrei poi capire se c'è una
visione strategica complessiva dell'edilizia scolastica per un
futuro non troppo lontano.
Presidente -
La parola all'Assessore Certan.
Certan (AV) -
Non entro nel merito delle premesse
dell'interpellanza, premesse che non condivido nella loro
formulazione, perché affrontano argomenti diversi e, per rispondere
in modo esaustivo e adeguato, dovrei avere il tempo destinato
almeno a tre interpellanze, quindi ho cercato di sintetizzare e poi
sono a disposizione, però in effetti lei ha trattato... e anche le
domande sono davvero molto vaste. Le dico anche per quanto riguarda
la scuola di via Torino, il gruppo di lavoro che è stato nominato e
che doveva occuparsi della scuola di Tzamberlet e delle valutazioni
della scuola di via Torino è in dirittura d'arrivo, sta facendo gli
ultimi incontri, quindi a breve avremo il loro lavoro e poi su
quello potremo fare le nostre scelte, quindi non è che è stato
dimenticato. Al di là del vociare dei ragazzi che ci può fare più o
meno piacere sentirli, non è che è stato dimenticato, questo è lo
stato dell'arte, quindi è una situazione che abbiamo ereditato.
La programmazione logistica per l'anno scolastico 2019-2020 è
stata avviata da parte della struttura "Programmazione edilizia
logistica scolastica" sulla base della definizione del numero di
classi formate in base all'organico di diritto. Eventuali
adattamenti dovranno essere apportati qualora adesso, in seguito in
questo momento alla formazione dell'organico di fatto, si dovessero
registrare per alcune istituzioni scolastiche incrementi nel numero
di classi, perché a volte può esserci in seguito a ripetenze la
formazione di nuove classi che non possono essere assorbite nelle
sedi assegnate. L'assegnazione delle sedi sulla base dell'organico
di diritto non dovrebbe però presentare variazioni rispetto
all'anno scolastico che si sta per concludere. Se vuole, io leggo
tutto, ho una tabella che altrimenti le darei perché ho diviso ogni
scuola superiore con le sedi e quante classi ci sono, però se la
leggo, credo di esaurire il mio tempo. Questo quindi sarebbe per il
focus
per la situazione allo stato del 2019-2020: il Liceo
classico mantiene le quattro sedi: una sede, una sede distaccata e
due succursali per 35 classi; il Liceo Bérard ha un totale di 29
classi su tre sedi: una sede, una succursale e una seconda
succursale; il Liceo delle scienze umane e scientifico, totale di
40 classi, su una sede e una succursale; l'Istituzione scolastica
di istruzione tecnica via Festaz, la sede e una sede distaccata,
per un totale di 31 classi; l'Istituto tecnico professionale una
sede con 47 classi; l'Istituzione scolastica di istruzione liceale
tecnica e professionale Brambilla a Verrès una sede, una sede
distaccata a Saint-Vincent e una succursale sempre a Verrès, per un
totale di 43 classi; poi, se vuole, le do l'allegato che ho cercato
di sintetizzare.
Per quanto riguarda la seconda domanda, direi che i tempi
dell'approvazione del progetto esecutivo sono stati i seguenti. Il
24 agosto 2018 è stato approvato da parte della Giunta regionale il
progetto esecutivo primo stralcio. Il 4 settembre 2018 è stata
trasmessa alla SUA (Stazione Unica Appaltante) la richiesta di
avvio delle concertazioni pre-gara per l'affidamento dei lavori di
cui trattasi. Il 19 settembre 2018, con nota 13926/OP la SUA ha
trasmesso il proprio parere in esito alla richiesta di
concertazione pre-gara con richiesta di integrazioni. Il 27
settembre 2018, con nota 14270, è stata trasmessa alla SUA
l'integrazione che veniva richiesta. Il 12 ottobre 2018 è stato
adottato un PD, il n. 5519, recante: "Determinazioni a contrarre
per l'esecuzione dei lavori di ristrutturazione e adeguamento alle
normative di sicurezza all'interno del Liceo scientifico Bérard,
sito in
avenue Conseil des Commis
, primo stralcio mediante
procedura aperta", con tanto di CIG-CUP codice di intervento. Il 25
ottobre 2019, con nota 15812, è stato richiesto alla SUA l'avvio
della procedura di gara per l'affidamento dei lavori. Il 18
dicembre 2018, con PD, la SUA ha approvato il bando di gara e i
disciplinari relativi all'appalto dei lavori di cui trattasi. Il 22
marzo 2019 con un PD i suddetti lavori sono stati aggiudicati dalla
SUA, a seguito di una procedura aperta, all'operatore economico ATI
Maser S.r.l. con sede in Castelnuovo di Napoli, Carpenteria Carena
S.r.l. con sede in Carmagnola, Torino. Il 6 maggio 2019 è stato
pubblicato sulla Gazzetta ufficiale n. 104 il decreto n. 87/2019
del Ministero dell'istruzione, dell'università e ricerca, di
concerto con il Ministero dell'economia e delle finanze, di
autorizzazione all'utilizzo mediante attualizzazione dei contributi
pluriennali che autorizza gli Enti locali individuati, tra cui la
Regione Valle d'Aosta, all'avvio delle procedure di gara e alla
stipula quindi del contratto di appalto, procedendo alla proposta
di aggiudicazione entro il termine di 180 giorni, quindi in caso di
progettazione esecutiva, e siamo al 6 maggio. Il 17 maggio con DGR
636 è stata approvata la variazione di bilancio di previsione
finanziaria al documento tecnico finalizzata per i fondi necessari
al completamento dell'intervento di ristrutturazione e adeguamento
del Liceo Bérard per i quali era autorizzato un indebitamento
presso il fondo in gestione speciale. Il 27 maggio 2019 la SUA ha
comunicato l'intervenuta efficacia dell'aggiudicazione. Il 28
maggio 2019 con PD si è provveduto ad accertare le somme destinate
alla copertura della spesa per la realizzazione dei lavori di cui
trattasi, è stato predisposto il PD di presa d'atto dell'atto
dell'avvenuta aggiudicazione.
Considerazioni che vorrei fare. Il contratto non poteva essere
sottoscritto prima dell'avvenuta pubblicazione sulla Gazzetta
ufficiale del decreto ministeriale sopramenzionato, pena la perdita
del contributo statale. Non era possibile procedere alla presa
d'atto con relativa assunzione dell'impegno di spesa prima
dell'adozione della DGR 636, e quindi del successivo provvedimento
dirigenziale di accertamento, poiché non c'erano soldi sui
capitoli, quindi con la variazione abbiamo messo le somme
necessarie. Si è scelto di procedere all'affidamento secondo il
criterio del prezzo più basso e non dell'offerta economicamente più
vantaggiosa, anche per contrarre i tempi di affido.
Destinazione di via Torino. Ripeto: in sintesi le ho detto che
non riguarda tanto il Liceo Bérard o i ritardi del Liceo Bérard.
Visto che ho pochissimi minuti, la verifica che è stata affidata a
un gruppo di esperti formato da tre docenti del Politecnico di
Torino coordinati dal NUVVOP sta procedendo, si sta facendo la
relazione che sarà a breve consegnata al NUVVOP. La destinazione di
tale struttura dunque sarà quanto prima oggetto di una valutazione
da parte degli Assessorati competenti, perché non c'è solo
l'Assessorato dell'istruzione ma chiaramente anche opere pubbliche
e finanze.
Visione strategica complessiva sull'edilizia scolastica per il
prossimo anno. Riprendo il punto precedente, la questione di
realizzare o meno la scuola di Tzamberlet come polo scolastico
definitivo e conseguentemente la scelta di realizzare oppure no e
la scelta poi di ristrutturare o meno la sede di via Torino sono
dirimenti per risolvere la questione più generale dell'assetto
definitivo e complessivo delle strutture scolastiche che ospitano
le scuole secondarie di secondo grado nel capoluogo regionale. I
risultati della verifica di cui ho parlato ci offriranno dunque
necessariamente gli elementi. Gli obiettivi che l'Assessorato
intende perseguire con riferimento all'edilizia scolastica per
risolvere le criticità che concernono questo settore ormai da molti
anni sono: accorpamento di una o massimo due sedi degli indirizzi,
adeguamento normativo di tutti gli edifici, incremento degli spazi
per le istituzioni scolastiche maggiormente in sofferenza,
incremento dell'offerta di strutture residenziali per studenti.
La struttura Programmazione edilizia dal mese di aprile è stata
investita delle competenze in materia di programmazione e sta
lavorando, quindi gli interventi pianificati sono la
ristrutturazione della sede di via Festaz, l'ampliamento della sede
di via Chavanne, la ristrutturazione del complesso
Saint-Bénin...
Presidente -
Voglia concludere, Assessore, per
cortesia.
Certan (AV) -
... nei prossimi mesi, quindi, ci sarà
anche la programmazione con la strategia complessiva.
Presidente -
Per la replica, la parola alla collega
Pulz.
Pulz (ADU VDA) -
Grazie, Assessora, per la sua precisa
risposta. Ci fa piacere leggere tra le righe che comunque lei
condivide l'idea che c'è stata proprio una mancanza di
progettualità negli anni, una mancanza di lungimiranza e di visione
strategica d'insieme per quanto concerne in particolare la scuola
superiore nella città di Aosta. La situazione dell'edilizia
scolastica appare oggettivamente contorta e preoccupante e forse
non è così assurdo il collegamento che ci permettiamo di fare oggi
per la seconda volta con questa percentuale del 14% di abbandono
scolastico da parte dei ragazzi ancora nell'età dell'obbligo, che
ci pone allo stesso livello preoccupante di alcune regioni del Sud
decisamente meno ricche.
Mancano spazi ovunque, tutte le scuole hanno delle succursali
con non pochi problemi, come i famosi topi che comunque non si
riescono ancora ad allontanare, ce l'hanno confermato pochi giorni
fa dall'infelice sede di
Place Soldats de la Neige
. Poi si
continua a non tenere conto che le aule necessarie non
corrispondono
tout court
alle classi, perché vi sono
studenti disabili, studenti che hanno bisogni specifici, aule che
appunto dovrebbero essere laboratori multimediali, laboratori per
le discipline scientifiche. Sono necessarie classi per garantire il
diritto all'attività alternativa alla religione cattolica, attività
che decisamente è in crescita anche se colpevolmente molto
trascurata. La struttura di via Torino, ci permettiamo di dire,
richiede certo adeguamenti normativi ma resta un'ottima sede per
una scuola, per un'istituzione, e sarebbe un gravissimo errore,
secondo noi, darle un'altra destinazione che non le è propria.
Il problema è anche, e concludo, il fatto che così si rischia di
provocare una guerra tra poveri, una specie di tira e molla tra i
dirigenti scolastici che è imbarazzante anche per loro. Gli stessi
gradirebbero, ce l'hanno detto, una ricognizione
super
partes
che attribuisca a ciascuna scuola equamente gli spazi di
cui necessita secondo le iscrizioni e secondo l'organico di
fatto.
Presidente -
Ha chiesto la parola il collega Restano,
per?
Restano (GM) -
Per mozione d'ordine, se così si può
chiamare. Vorrei chiedere all'Assessore, siccome ho seguito con
attenzione, però la risposta è stata lunga e articolata, se è
possibile avere una copia della sua risposta, se non le dà
fastidio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK