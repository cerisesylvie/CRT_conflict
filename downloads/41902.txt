Consiglio Regionale della Valle d'Aosta - Oggetto del Consiglio n. 912 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 912 del 18 settembre 2019 - Resoconto
OGGETTO N. 912/XV - Interrogazione: "Determinazione degli
assistenti amministrativi contabili in servizio presso le
istituzioni scolastiche ed educative della Regione".
Rini (Presidente) -
Punto n. 21 all'ordine del giorno. La
parola all'Assessore Certan per la risposta.
Certan (AV)
- Per questa risposta ho chiesto chiaramente
la collaborazione del Dipartimento personale e organizzazione,
perché, come lei sa, il personale amministrativo è in capo a tale
dipartimento, il quale ci comunica quanto segue: "
In
considerazione della complessità, dell'evoluzione delle istituzioni
scolastiche, a seguito della riforma sull'autonomia scolastica con
deliberazione della Giunta n. 742 del 5 giugno 2017 la dotazione
organica delle segreterie scolastiche delle istituzioni regionali è
stata implementata di un'unità di personale di posizione C2,
profilo assistente amministrativo contabile. Pertanto nell'anno
scolastico 2017/2018, proprio ai sensi di questa deliberazione, il
numero dei C2 assistenti amministrativi contabili assegnato ad ogni
singola istituzione scolastica è passato da 2 a 3, ad esclusione
del Convitto regionale Federico Chabod che aveva due unità e
dell'Istituzione scolastica di istruzione liceale tecnica che aveva
quattro unità. Come già precisato al punto 4 di tale delibera, la
copertura di tali posti è condizionata dalla disponibilità delle
risorse finanziarie ed è definita in occasione dell'aggiornamento
annuale della programmazione delle risorse umane, prioritariamente
nelle istituzioni scolastiche educative con criticità più
evidenti
". In prima battuta, quindi, nell'anno scolastico
2017/2018 è stata data copertura del terzo C2 alle istituzioni
scolastiche di istruzione secondaria di secondo grado, le scuole
superiori, in quanto più complesse e con un carico di lavoro
aggiuntivo legato al progetto obbligatorio del MIUR, che è quello
dell'alternanza scuola-lavoro. Poi nel successivo anno scolastico
2018/2019 si è provveduto, sempre compatibilmente con le risorse
finanziarie, alla copertura del terzo C2 per alcune istituzioni
scolastiche di base con maggiori criticità legate ad assenze o
posti vacanti di tali profili C2. Per entrare quindi nelle sue
domande specifiche, ad oggi le istituzioni scolastiche con
copertura del terzo C2 sono le seguenti: tutte le istituzioni
scolastiche di istruzione secondaria di secondo grado sono coperte
e le istituzioni scolastiche di base San Francesco, Martinet, Jean
Baptiste Cerlogne e Abbé Prosper Duc.
Le ragioni per cui non tutte le istituzioni scolastiche hanno la
copertura del terzo istruttore contabile attengono alla
disponibilità delle risorse finanziarie e alla determinazione della
facoltà assunzionale dell'Amministrazione regionale disposta con la
legge n. 12 del 2018 (legge di stabilità regionale per il triennio
2019/2021), che autorizza le assunzioni a tempo indeterminato nel
limite della spesa corrispondente alle unità di personale, anche di
qualifica dirigenziale, cessate dal servizio nel 2018 e non
sostituite, e di quelle che cesseranno nell'anno 2019. Credo che
lei l'abbia seguito questo, quindi sa qual è la problematica legata
anche alle mobilità tra le altre cose, perché se viene richiesta
una mobilità è chiaro che il C2 che era stato magari messo nel 2017
non è più a copertura. Con la medesima norma sono state altresì
fissate le priorità per il reclutamento individuando come
prioritarie le figure professionali funzionali allo svolgimento di
funzioni che in questo momento sono state ritenute imprescindibili,
come l'attuazione delle politiche europee, delle politiche attive
del lavoro, la salvaguardia e lo sviluppo delle infrastrutture, la
gestione, la difesa del territorio e i servizi sociali.
Come Governo regionale ci stiamo adoperando affinché si riesca
ancora maggiormente a sostituire e a dare la risposta anche a
quelle istituzioni che in questo momento sono carenti di questa
figura. Devo pure dire che non è neanche così facile reperire il
personale. Penso che a breve partiranno comunque dei concorsi e si
cercherà di dare risposta anche a queste istituzioni che sono
rimaste scoperte o il cui posto si è scoperto a seguito di
mobilità.
Presidente -
La parola alla collega Spelgatti per la
replica.
Spelgatti (LEGA VDA)
- Appare evidente come ci sia un
problema di organizzazione e di programmazione enorme su tutte le
scuole e, come lei mi sta dicendo, anche di fondi, ma a monte c'è
un problema ovviamente enorme di organizzazione. Questo perché?
Perché se la Regione stabilisce che le necessità minime per ogni
istituto... riprendiamo la deliberazione della Giunta regionale n.
742 del 5 giugno 2017 ad esempio, in cui viene indicato il numero
dei collaboratori, quindi di personale C2 presso ogni segreteria;
se poi il tutto viene ribadito dalla vostra deliberazione di Giunta
n. 746 del 2019 e se in tutte le varie riunioni e nel momento in
cui si parla con le varie istituzioni scolastiche viene promesso a
ognuna il C2, visto e considerato che ci sono problematiche enormi
in queste segreterie che non riescono minimamente a smaltire il
lavoro e poi si ritrovano a settembre a scoprire che questo C2 non
ci sarà, il problema è assolutamente rilevante. È rilevante
soprattutto perché poi questa iniziativa è in collegamento anche
con quella successiva, in cui parleremo ancora di segreterie e di
scuola, dove sostanzialmente la Regione crea - siamo gli unici in
Italia - delle problematiche suppletive di mole di lavoro al nostro
personale e quindi non diamo personale, però creiamo dei problemi
in più dando compiti in più che a livello nazionale non sono
previsti e che potrebbero essere risolti con semplicità. Dovete
comunque necessariamente, visto che questo problema si protrae da
moltissimo tempo, lavorare su una programmazione, su
un'organizzazione completamente differente, e anche su una
comunicazione e una chiarezza completamente differente con i vari
dirigenti scolastici, i quali rimangono all'oscuro della situazione
che si ritroveranno nelle segreterie e lo vengono poi a scoprire,
di fatto, a settembre.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK