Consiglio Regionale della Valle d'Aosta - Oggetto del Consiglio n. 2660 del 18 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ELEZIONI
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2660 del 18 aprile 2007 - Resoconto
OGGETTO N. 2660/XII - Proposta di legge: "Disposizioni in
materia di modalità di elezione del Presidente della Regione e
degli Assessori, di presentazione e di approvazione della mozione
di sfiducia e di scioglimento del Consiglio regionale".
Articolo 1
(Oggetto)
1. Ai sensi dell'articolo 15, comma secondo, della legge
costituzionale 26 febbraio 1948, n. 4 (Statuto speciale per la
Valle d'Aosta), la presente legge determina le modalità di elezione
del Presidente della Regione e degli Assessori, la presentazione e
l'approvazione della mozione di sfiducia, nonché i casi di
scioglimento del Consiglio regionale.
Articolo 2
(Presidente della Regione)
1. Il Presidente della Regione è eletto dal Consiglio
regionale fra i suoi componenti, subito dopo l'elezione del
Presidente del Consiglio e dell'Ufficio di presidenza.
2. Il candidato alla carica di Presidente della
Regione:
a) illustra al Consiglio regionale il programma di
governo;
b) propone il numero e l'articolazione degli
Assessorati;
c) propone i nominativi dei componenti la Giunta, indicando
tra essi il Vice-Presidente.
3. L'elezione del Presidente della Regione si effettua a
scrutinio segreto a maggioranza assoluta dei Consiglieri
assegnati.
Articolo 3
(Giunta regionale)
1. La Giunta regionale è composta dal Presidente della
Regione e dagli Assessori, tra cui il Vice-Presidente. Il
Presidente della Regione e la Giunta costituiscono il Governo della
Regione.
2. Il Vice-Presidente sostituisce il Presidente della Regione
in caso di assenza o di impedimento temporaneo dello
stesso.
3. Chi ha ricoperto per due legislature consecutive cariche
all'interno della Giunta regionale non è, allo scadere della
seconda legislatura, eleggibile all'interno della Giunta nella
successiva legislatura. È consentito ricoprire una carica
all'interno della Giunta nella terza legislatura consecutiva, se in
una delle due legislature precedenti la carica ricoperta ha avuto
durata inferiore a due anni, sei mesi ed un giorno.
Articolo 4
(Elezione degli Assessori regionali)
1. Dopo l'elezione del Presidente della Regione, il Consiglio
regionale, su proposta del Presidente della Regione stesso, elegge,
con un'unica votazione, gli Assessori regionali.
2. Gli Assessori sono responsabili collegialmente degli atti
della Giunta regionale e individualmente degli atti adottati
nell'esercizio delle proprie funzioni.
3. L'elezione degli Assessori si effettua a scrutinio segreto
a maggioranza assoluta dei Consiglieri assegnati.
Articolo 5
(Mozione di sfiducia costruttiva nei confronti del Presidente
della Regione)
1. Il Consiglio regionale può esprimere la sfiducia
costruttiva nei confronti del Presidente della Regione mediante
mozione motivata, contenente l'indicazione:
a) del candidato alla carica di Presidente della
Regione;
b) del programma di governo;
c) del numero e dell'articolazione degli Assessorati;
d) dei nominativi dei componenti la Giunta, compreso il
Vice-Presidente.
2. La mozione deve essere sottoscritta da almeno un terzo dei
Consiglieri assegnati e non può essere messa in discussione e
votata prima di tre giorni e dopo quindici giorni dalla data di
presentazione.
3. La mozione è approvata a maggioranza assoluta dei
Consiglieri assegnati, per appello nominale.
4. L'approvazione della mozione di sfiducia nei confronti del
Presidente della Regione comporta la cessazione dalla carica dello
stesso e della Giunta regionale ed il contestuale subentro del
nuovo Presidente della Regione e della nuova Giunta.
Articolo 6
(Mozione di sfiducia nei confronti degli Assessori)
1. Il Consiglio regionale può esprimere la sfiducia nei
confronti di singoli Assessori mediante mozione motivata.
2. La mozione deve essere sottoscritta da almeno un quinto
dei consiglieri assegnati e non può essere messa in discussione e
votata prima di tre giorni e dopo quindici giorni dalla data di
presentazione.
3. La mozione è approvata a maggioranza assoluta dei
consiglieri assegnati, per appello nominale.
4. L'approvazione della mozione di sfiducia nei confronti di
singoli Assessori comporta la cessazione dalla carica degli stessi
e determina l'assunzione ad interim delle funzioni assessorili da
parte del Presidente della Regione fino all'elezione del nuovo
Assessore.
5. Nell'ipotesi in cui sia sfiduciato il Vice-Presidente, il
Presidente della Regione indica un altro Assessore che assume le
funzioni di Vice-Presidente.
6. L'elezione del nuovo Assessore si effettua, su proposta
del Presidente della Regione, a scrutinio segreto a maggioranza
assoluta dei Consiglieri assegnati.
Articolo 7
(Morte, impedimento permanente, decadenza e dimissioni del
Presidente della Regione e degli Assessori)
1. In caso di morte, impedimento permanente accertato dal
Consiglio regionale a maggioranza assoluta dei Consiglieri
assegnati, o decadenza del Presidente della Regione, all'elezione
del nuovo Presidente e della nuova Giunta si procede entro sessanta
giorni dal verificarsi delle predette ipotesi, con le modalità di
cui agli articoli 2 e 4. Fino all'elezione del nuovo Presidente
della Regione e della nuova Giunta, la Giunta rimane in carica per
l'ordinaria amministrazione, fatta salva l'adozione degli atti
indifferibili ed urgenti, e la carica di Presidente della Regione è
assunta dal Vice-Presidente.
2. Le dimissioni del Presidente della Regione sono presentate
al Presidente del Consiglio regionale, che le comunica al Consiglio
nella prima adunanza successiva, e diventano efficaci dalla data di
presa d'atto da parte del Consiglio stesso da effettuarsi nella
medesima adunanza. Il Vice-Presidente subentra nella carica di
Presidente della Regione fino all'elezione del nuovo Presidente.
All'elezione del nuovo Presidente e della nuova Giunta si procede,
entro sessanta giorni dalla data di presa d'atto delle dimissioni
del Presidente della Regione, con le modalità di cui agli articoli
2 e 4.
3. Nel caso in cui le ipotesi di cui al comma 1 riguardino un
Assessore, il Presidente della Regione assume ad interim le
funzioni assessorili fino all'elezione del nuovo Assessore.
All'elezione del nuovo Assessore si procede con le modalità di cui
all'articolo 6, comma 6.
4. Nel caso in cui le ipotesi di cui al comma 1 riguardino
anche il Vice-Presidente, l'Assessore più anziano di età subentra
nella carica di Presidente della Regione fino all'elezione del
nuovo Presidente.
5. Le dimissioni degli Assessori sono presentate al
Presidente della Regione, che le trasmette al Presidente del
Consiglio regionale affinché le comunichi al Consiglio nella prima
adunanza successiva. Le dimissioni diventano efficaci dalla data di
presa d'atto da parte del Consiglio regionale da effettuarsi nella
medesima adunanza. Il Presidente della Regione assume ad interim le
funzioni assessorili fino all'elezione del nuovo Assessore.
All'elezione del nuovo Assessore si procede con le modalità di cui
all'articolo 6, comma 6.
6. La decadenza dalla carica di Presidente della Regione e da
quella di Assessore consegue di diritto anche nei casi di
sospensione dall'esercizio delle funzioni di cui all'articolo 15,
comma 4bis, della legge 19 marzo 1990, n. 55 (Nuove disposizioni
per la prevenzione della delinquenza di tipo mafioso e di altre
gravi forme di manifestazione di pericolosità sociale).
Articolo 8
(Scioglimento del Consiglio regionale)
1. Oltre che nelle ipotesi di cui all'articolo 48 dello
Statuto speciale, il Consiglio regionale è sciolto anticipatamente,
ai sensi dell'articolo 15 dello Statuto stesso, nelle seguenti
ipotesi:
a) dimissioni contestuali della maggioranza dei consiglieri
regionali assegnati. Si considerano contestuali le dimissioni
prodotte entro tre giorni decorrenti dalla data di presentazione
delle prime dimissioni;
b) incapacità di funzionare per l'impossibilità di formare
una maggioranza entro sessanta giorni dalle elezioni, dalle
dimissioni del Presidente della Regione o dal verificarsi delle
altre ipotesi di cui all'articolo 7, comma 1.
2. Entro cinque giorni dal verificarsi delle ipotesi di cui
al comma 1, il Presidente del Consiglio regionale ne dà
comunicazione ai consiglieri e al Presidente della Regione che,
entro i successivi quindici giorni, decreta lo scioglimento
anticipato e indice le elezioni per il rinnovo del Consiglio
regionale, fissandone la data di svolgimento entro i novanta giorni
successivi alla data del decreto stesso.
3. In caso di annullamento delle elezioni, il Presidente
della Regione, entro quindici giorni successivi al passaggio in
giudicato della relativa sentenza, indice le elezioni per il
rinnovo del Consiglio regionale, fissandone la data di svolgimento
entro i novanta giorni successivi.
4. In caso di scioglimento anticipato o di annullamento delle
elezioni, i poteri del Presidente della Regione e della Giunta
regionale sono prorogati solo per l'ordinaria amministrazione,
salva l'adozione degli atti indifferibili ed urgenti, fino
all'elezione del nuovo Presidente e della nuova Giunta; i poteri
del Consiglio regionale sono prorogati, solo per l'adozione degli
atti indifferibili ed urgenti, fino alla prima riunione del nuovo
Consiglio regionale.
Articolo 9
(Disposizioni transitorie)
1. Le disposizioni di cui alla presente legge si applicano a
decorrere dalle prime elezioni per il rinnovo del Consiglio
regionale successive alla data di entrata in vigore della presente
legge.
2. Ai fini di quanto previsto dall'articolo 3, comma 3, non
si computano le cariche, quale che ne sia stata la durata, già
ricoperte all'interno della Giunta regionale fino alle prime
elezioni per il rinnovo del Consiglio regionale successive alla
data di entrata in vigore della presente legge.
Presidente
- La parola alla Consigliera Squarzino
Secondina sull'articolo 1.
Squarzino (Arc-VA)
- Faccio una dichiarazione di voto,
anche se il nostro voto fosse implicito nel ragionamento che
abbiamo fatto prima, volevo spiegare il senso per cui voteremo
contro questa proposta di legge, quindi voteremo contro ogni
articolo, nel senso che è la proposta di legge che non
condividiamo. Non stiamo qui ad individuare se all'interno ci sia
qualche elemento che ci solletica di più, l'ho già detto prima, vi
sono una o due cose positive, ma ciò non toglie che votiamo contro
tutti i vari articoli della legge perché siamo contro l'impianto
complessivo.
Non vorremmo che con questa motivazione voi votiate contro il
nostro emendamento.
Presidente
- Pongo in votazione l'articolo 1:
Consiglieri presenti e votanti: 34
Favorevoli: 30
Contrari: 4
Il Consiglio approva.
Presidente
- Pongo in votazione l'articolo 2:
Consiglieri presenti e votanti: 34
Favorevoli: 30
Contrari: 4
Il Consiglio approva.
Presidente
- All'articolo 3 ci sono degli emendamenti.
L'emendamento n. 3 del collega Sandri recita:
Emendamento
All'articolo 3 comma 1, dopo le parole "dagli Assessori" sono
inserite le parole "in numero massimo di sette".
Lo pongo in votazione:
Consiglieri presenti: 35
Votanti: 6
Favorevoli: 5
Contrari: 1
Astenuti: 29 (Borre, Caveri, Cesal, Charles Teresa, Comé,
Ferraris, Fey, Fiou, Fosson, Frassy, Isabellon, Lanièce, La Torre,
Lattanzi, Lavoyer, Maquignaz, Marguerettaz, Ottoz, Pastoret,
Perron, Praduroux, Rini, Salzone, Stacchetti, Tibaldi, Vicquéry,
Viérin Adriana, Viérin Laurent, Viérin Marco).
Il Consiglio non approva.
Presidente
- Vi è ora l'emendamento n. 1 del gruppo
"Arcobaleno", il cui testo è uguale all'emendamento n. 1 del
collega Sandri.
La parola al Consigliere Sandri.
Sandri (GV-DS-PSE)
- L'emendamento è semplice, ripropone
all'interno dell'Esecutivo la stessa presenza garantita che nella
legge che andremo a valutare domattina e in alcune proposte
referendaria viene proposta per quanto riguarda l'elezione del
Consiglio regionale, in particolare la presenza nelle liste delle
donne. Diciamo, dato che il genere è mediamente meno rappresentato,
che sia garantita una certa quota - 20, 30, 33,33% - di presenza di
entrambi i generi, in questo caso di presenza femminile. Questo
comporta la stessa cosa all'interno della Giunta regionale, cioè
nell'Esecutivo c'è la necessità che siano presenti entrambi i
generi. Credo che non ci sia bisogno di illustrare ulteriormente
l'emendamento, anche perché la battuta fuori microfono dei generi
alimentari del collega Tibaldi dimostra che la Destra ha
perfettamente capito di cosa stiamo parlando...
Presidente
- La parola al Consigliere Frassy.
Frassy (CdL)
- Il nostro gruppo rimane perplesso su
questo emendamento, uscendo da quella che può essere la battuta
fatta fuori microfono che, per l'appunto, era una battuta; questo
emendamento non è sostenibile, perché vorrei che il collega Sandri
ci spiegasse... cosa accade nel momento in cui non ci sono fra i 35
eletti delle donne! Se il collega riesce a rispondere a questa
domanda, magari possiamo fare qualche altra riflessione!
Presidente
- La parola al Consigliere Sandri.
Sandri (GV-DS-PSE)
- Pur essendo laureato in Medicina e
Chirurgia e svolgendo il lavoro di medico chirurgo, non c'è bisogno
di andare a Casablanca per un'operazione chirurgica per dare una
soluzione a questo tema, come suggeriva fuori microfono il collega
Frassy, ma solo prendendo atto che, di fronte a una situazione del
genere, esiste un meccanismo semplice, previsto nello Statuto del
1948, che è quello dell'Assessore tecnico, quindi in aula ci
sarebbe una donna in più e questo non può che far del bene all'aula
e alla Giunta regionale. Credo che proprio perché un Assessore
tecnico ovviamente deve avere delle particolari competenze,
arricchirebbe anche le competenze della Giunta e del Consiglio.
Presidente
- La parola al Consigliere Ottoz.
Ottoz (UV)
- Ci sarebbe anche un'altra soluzione:
basterebbe che il Presidente della Giunta avesse 2 figlie, così
entrambi i generi potrebbero entrare nella Giunta! Nascerebbe un
problema solo nel momento in cui non tutte e 2 le figlie fossero
sposate o non fossero ancora in età da marito... questo è un
problema che forse ci porterebbe alla soluzione prospettata dal
collega Sandri...
Presidente
- Pongo congiuntamente in votazione i 2
emendamenti... l'emendamento n. 1 del gruppo "Arcobaleno" e
l'emendamento n. 1 del collega Sandri", che si equivalgono, ed il
cui testo è il seguente:
Emendamento
Dopo il comma 1 dell'articolo 3, è inserito il
seguente:
"1bis. Nella composizione della Giunta regionale deve essere
assicurata la presenza di entrambi i generi.".
Consiglieri presenti: 35
Votanti: 17
Favorevoli: 5
Contrari: 12
Astenuti: 18 (Borre, Caveri, Cerise, Cesal, Charles Teresa,
Ferraris, Fey, Fiou, Fosson, Isabellon, Lavoyer, Ottoz, Perron,
Praduroux, Rini, Stacchetti, Vicquéry, Viérin Adriana).
Il Consiglio non approva.
Presidente
- Pongo in votazione l'articolo 3:
Consiglieri presenti: 35
Votanti: 33
Favorevoli: 30
Contrari: 3
Astenuti: 2 (Fontana Carmela, Sandri)
Il Consiglio approva.
Presidente
- Pongo in votazione l'articolo 4:
Consiglieri presenti e votanti: 35
Favorevoli: 32
Contrari: 3
Il Consiglio approva.
Presidente
- Pongo in votazione l'articolo 5:
Consiglieri presenti e votanti: 35
Favorevoli: 32
Contrari: 3
Il Consiglio approva.
Presidente
- Pongo in votazione l'articolo 6:
Consiglieri presenti e votanti: 35
Favorevoli: 32
Contrari: 3
Il Consiglio approva.
Presidente
- All'articolo 7 vi è l'emendamento n. 1 del
collega Ferraris e altri.
La parola al Consigliere Cesal.
Cesal (UV)
- Solo per dire, Presidente, che questo
emendamento credo che sia perfettamente comprensibile da parte dei
Consiglieri regionali. Si tratta solo di rendere coerente il testo
e con l'aggiunta di questo comma all'articolo 7 si definiscono
meglio le prerogative che rimangono in capo alla Giunta fino
all'elezione del nuovo Presidente in caso di crisi, di impedimento
permanente... Si tratta solo di un comma che rende coerente
l'intero testo legislativo.
Presidente
- Pongo in votazione l'emendamento n. 1 del
gruppo di lavoro, che recita:
Emendamento
Il secondo periodo del comma 2 dell'articolo 7 è sostituito
dal seguente:
"Fino all'elezione del nuovo Presidente della Regione e della
nuova Giunta, la Giunta rimane in carica per l'ordinaria
amministrazione, fatta salva l'adozione degli atti indifferibili ed
urgenti, e la carica di Presidente della Regione è assunta dal
Vice-Presidente.".
Consiglieri presenti e votanti: 35
Favorevoli: 32
Contrari: 3
Il Consiglio approva.
Presidente
- Pongo in votazione l'articolo 7 nel testo
così emendato:
Articolo 7
(Morte, impedimento permanente, decadenza e dimissioni del
Presidente della Regione e degli Assessori)
1. In caso di morte, impedimento permanente accertato dal
Consiglio regionale a maggioranza assoluta dei consiglieri
assegnati, o decadenza del Presidente della Regione, all'elezione
del nuovo Presidente e della nuova Giunta si procede entro sessanta
giorni dal verificarsi delle predette ipotesi, con le modalità di
cui agli articoli 2 e 4. Fino all'elezione del nuovo Presidente
della Regione e della nuova Giunta, la Giunta rimane in carica per
l'ordinaria amministrazione, fatta salva l'adozione degli atti
indifferibili ed urgenti, e la carica di Presidente della Regione è
assunta dal Vice-Presidente.
2. Le dimissioni del Presidente della Regione sono presentate
al Presidente del Consiglio regionale, che le comunica al Consiglio
nella prima adunanza successiva, e diventano efficaci dalla data di
presa d'atto da parte del Consiglio stesso da effettuarsi nella
medesima adunanza. Fino all'elezione del nuovo Presidente della
Regione e della nuova Giunta, la Giunta rimane in carica per
l'ordinaria amministrazione, fatta salva l'adozione degli atti
indifferibili ed urgenti, e la carica di Presidente della Regione è
assunta dal Vice-Presidente. All'elezione del nuovo Presidente e
della nuova Giunta si procede, entro sessanta giorni dalla data di
presa d'atto delle dimissioni del Presidente della Regione, con le
modalità di cui agli articoli 2 e 4.
3. Nel caso in cui le ipotesi di cui al comma 1 riguardino un
Assessore, il Presidente della Regione assume ad interim le
funzioni assessorili fino all'elezione del nuovo Assessore.
All'elezione del nuovo Assessore si procede con le modalità di cui
all'articolo 6, comma 6.
4. Nel caso in cui le ipotesi di cui al comma 1 riguardino
anche il Vice-Presidente, l'Assessore più anziano di età subentra
nella carica di Presidente della Regione fino all'elezione del
nuovo Presidente.
5. Le dimissioni degli Assessori sono presentate al
Presidente della Regione, che le trasmette al Presidente del
Consiglio regionale affinché le comunichi al Consiglio nella prima
adunanza successiva. Le dimissioni diventano efficaci dalla data di
presa d'atto da parte del Consiglio regionale da effettuarsi nella
medesima adunanza. Il Presidente della Regione assume ad interim le
funzioni assessorili fino all'elezione del nuovo Assessore.
All'elezione del nuovo Assessore si procede con le modalità di cui
all'articolo 6, comma 6.
6. La decadenza dalla carica di Presidente della Regione e da
quella di Assessore consegue di diritto anche nei casi di
sospensione dall'esercizio delle funzioni di cui all'articolo 15,
comma 4bis, della legge 19 marzo 1990, n. 55 (Nuove disposizioni
per la prevenzione della delinquenza di tipo mafioso e di altre
gravi forme di manifestazione di pericolosità sociale).
Consiglieri presenti e votanti: 35
Favorevoli: 32
Contrari: 3
Il Consiglio approva.
Presidente
- Pongo in votazione l'articolo 8:
Consiglieri presenti e votanti: 35
Favorevoli: 32
Contrari: 3
Il Consiglio approva.
Presidente
- La parola al Consigliere Cesal per
illustrare l'emendamento n. 2 del collega Ferraris e altri.
Cesal (UV)
- Anche qui si tratta solo di un inserimento
doveroso, in quanto si vanno a definire le prerogative e i poteri
del Presidente della Regione e della Giunta regionale al momento
della scadenza del quinquennio di legislatura, e si dice, in
sostanza, che tutti i poteri sono prorogati solo per l'ordinaria
amministrazione, salvo l'adozione di quegli atti indifferibili ed
urgenti fino all'elezione del nuovo Presidente e della nuova
Giunta.
Chiedo al Consiglio di esprimersi positivamente anche in merito
all'introduzione di questo emendamento.
Presidente
- Pongo in votazione l'emendamento 2 del
gruppo di lavoro che recita:
Emendamento
Dopo l'articolo 8 è inserito il seguente:
"Articolo 8bis
(Scadenza naturale della legislatura)
1. Nei casi di scadenza naturale della legislatura al termine
del quinquennio, a decorrere dal quarantacinquesimo giorno
antecedente la data delle elezioni, i poteri del Presidente della
Regione e della Giunta regionale sono prorogati solo per
l'ordinaria amministrazione, salva l'adozione degli atti
indifferibili ed urgenti, fino all'elezione del nuovo Presidente e
della nuova Giunta; i poteri del Consiglio regionale sono
prorogati, solo per l'adozione degli atti indifferibili ed urgenti,
fino alla prima riunione del nuovo Consiglio regionale. ".
Consiglieri presenti e votanti: 35
Favorevoli: 32
Contrari: 3
Il Consiglio approva.
Presidente
- Pongo in votazione l'articolo 9:
Consiglieri presenti e votanti: 35
Favorevoli: 32
Contrari: 3
Il Consiglio approva.
Presidente
- Vi è l'emendamento n. 2 del collega
Sandri.
La parola al Consigliere Sandri.
Sandri (GV-DS-PSE)
- Riprende esattamente quelli di cui
abbiamo già discusso e votato per quanto riguarda la proposta di
legge n. 166, cioè la necessità di identificare i 2 generi quando a
livello normativo si individuano delle persone e non delle
funzioni. Questo è un dato essenziale, non credo che siate riusciti
a maturare delle posizioni più adulte in questi pochi minuti dalla
precedente votazione, ma - dato che sono un ottimista sfegatato -
chiedo la votazione in modo da poter verificare l'evoluzione della
questione.
Presidente
- Pongo in votazione l'emendamento n. 2 del
collega Sandri, che recita:
Emendamento
L'espressione "candidato", ovunque ricorra nel testo della
p.l., è sostituita da "candidata/candidato", comprensiva
dell'articolo o della preposizione articolata necessari nel
contesto.
Consiglieri presenti: 35
Votanti: 19
Favorevoli: 5
Contrari: 14
Astenuti: 16 (Borre, Caveri, Cesal, Charles Teresa, Ferraris,
Fey, Fiou, La Torre, Maquignaz, Ottoz, Pastoret, Perron, Praduroux,
Rini, Viérin Adriana, Viérin Laurent).
Il Consiglio non approva.
Presidente
- La parola al Consigliere Sandri, per
dichiarazione di voto sulla legge nel suo complesso.
Sandri (GV-DS-PSE)
- La dichiarazione di voto sarà di
astensione del nostro gruppo su questa legge per 2 motivazioni
essenziali... la prima: nessuno degli emendamenti sostanziali che
abbiamo presentato, cioè la presenza di entrambi i generi in
Giunta, che è la più importante, e poi quello dell'esplicitazione
del limite di 7 negli Assessori, sono stati accettati dalla
maggioranza del Consiglio; la seconda - come avevo accennato
all'inizio -: questo è un voto di astensione "ad fieri", nel senso
che da quanto ci si può immaginare della giornata di domani,
riusciamo ad identificare un voto che vada per un disegno di legge
che non rispetta le alleanze preventive.
I 2 provvedimenti di legge erano profondamente incardinati,
perché una cosa ha senso, cioè eleggere in modo indiretto la
Giunta, nella misura in cui i cittadini sono certi che le
maggioranze consiliari sono quelle che loro hanno scelto e non
quelle che si vanno a formare per accordi all'interno. Tradotto in
italiano e in francese è che non succeda, come sta succedendo in
questo istante, che le indicazioni dei cittadini che gradivano di
più un'alleanza fra l'"UV" e i "DS", sia sostituita da una Giunta
fra una parte dell'"UV" che ha perso qualche pezzettino nel
frattempo e la "Stella Alpina". È chiaro che proprio questa
situazione ci avvicina oggettivamente a scelte più radicali, quelle
di cominciare a vedere se non abbia senso pensare a meccanismi più
determinati dal punto di vista dell'obbligo che le istituzioni
rispettino le indicazioni dei cittadini.
Qui voglio introdurre un concetto che è conosciuto da tutti, ma
merita in questo momento ribadirlo con attenzione. L'articolo 67
della Costituzione recita che ogni membro del Parlamento
rappresenta la nazione ed esercita le sue funzioni senza vincolo di
mandato. Credo che noi dobbiamo rivendicare con forza il nostro
ruolo che non ha vincoli di mandato, anche se non siamo dei
parlamentari, ma essendo un'assemblea in gran parte legislativa
come lo è il Parlamento, credo che per assimilazione possiamo avere
questa cosa. Questo non vuol dire che se i Consiglieri regionali
non hanno il vincolo di mandato, non ci sia il vincolo di mandato
per la maggioranza che si costituisce in Consiglio regionale, cioè
la maggioranza del Consiglio regionale è stata eletta da una
maggioranza di cittadini che hanno il diritto di vedere che quella
maggioranza possa lavorare e ripresentarsi dopo 5 anni per rendere
conto di quello che ha fatto. Non si può permettere che ci sia un
partito che si identifica con la Regione, che possa consentire di
decidere lei ciò che è giusto e ciò che è sbagliato.
È la ragione della vostra crisi, credo che non volerne prendere
atto - come penso che non succederà domani mattina - sia un grave
errore per voi e un errore che poi paga con l'instabilità e con
l'incapacità di rispondere ai problemi reali tutta la Regione
valdostana e la popolazione, e naturalmente nella popolazione ci
sono quelli che sono più deboli che lo pagheranno ancora di più di
quanto non lo paghino le altre persone.
Per queste motivazioni il voto del nostro gruppo sarà di
astensione.
Presidente
- La parola al Consigliere Cesal, per
dichiarazione di voto.
Cesal (UV)
- Devo premettere che rimango sempre sorpreso
e anche affascinato dalla capacità del collega Sandri di cambiare
idea, cioè questa capacità nel riuscire a motivare tutto e il
contrario di tutto. Se in questi mesi, perché sono ormai mesi che
abbiamo iniziato questo lungo lavoro che ci ha portato a questa
seduta di Consiglio, avessimo avuto l'accortezza di registrare le
riunioni, credo che oggi avremmo potuto sbellicarci dalle risa,
perché quanto ha affermato il Consigliere Sandri nel corso di
queste riunioni e quanto ha affermato oggi, in aula, francamente
sono posizioni completamente diverse, ma questo fa parte del
personaggio, di per sé può essere considerato positivo, forse non
in politica! Sono sorpreso anche di questa sua capacità di vedere
la crisi in casa d'altri, comunque abbiamo imparato a conoscere il
Consigliere Sandri, sappiamo com'è, abbiamo tutti creato i nostri
anticorpi e sappiamo come difenderci.
Se un giorno qualcuno scriverà la storia di questa Regione, il
Consigliere Sandri sicuramente verrà ricordato negli annali di
questo Consiglio regionale: questo per dire che il clima della
discussione rispetto a quello di stamani è molto più disteso,
stamani sembrava che volessimo mettere in piedi dei "golpe" per
impedire agli uni o agli altri di partecipare alla competizione
elettorale, quindi mi fa piacere che su questo testo si sia
raggiunta una condivisione di larga massima.
Dico anche perché mi sono astenuto sugli emendamenti proposti
dal collega Sandri. Mi sono solo astenuto, perché ritengo che
questi non andavano in senso contrario rispetto alla filosofia
della legge. Introdurre l'obbligatorietà di una presenza di 2
generi, perché non è detto che in Giunta deve essere presente una
donna, potrebbe anche essere una Giunta di sole donne, chi ce lo
dice che in futuro la Giunta non possa essere completamente
composta da rappresentanti di sesso femminile? Altresì non va
contro la filosofia di fondo di questa legge l'introduzione di un
tetto, ma vorrei ricordare che si tratta di una norma a procedura
rafforzata, nel caso in cui, per qualsiasi eventualità, dovessero
cambiare le situazioni; il fatto di andare a mettere un tetto
significherebbe, nel caso in cui ci fosse la necessità di andare ad
aumentare il numero dei componenti la Giunta, tornare in Consiglio
con i conseguenti appesantimenti burocratici. Credo che questa
Regione e tutte le maggioranze che si sono susseguite qui, dal 1948
ad oggi, non abbiano mai esagerato in questa direzione; qualcuno
ricordava prima che l'unica Giunta allargata è stata la prima
"Giunta Viérin" con la presenza nell'Esecutivo di Riccarand
rappresentante di quelli che oggi sono i "Verdi" e
"Arcobaleno".
La riforma: credo che si tratti di una riforma molto importante,
la determinazione della forma di governo, conferma - non cesserò
mai di dirlo - la centralità del Consiglio regionale. Questo
organismo, al di là di chi occupa queste sedie, negli ultimi 60
anni ha rappresentato il centro della politica valdostana ed è
questo organismo che ha permesso alla nostra Regione di crescere,
ha permesso alla nostra Regione di svilupparsi, ha permesso alla
nostra Regione di diventare una delle Regioni più importanti
d'Europa. L'aver mantenuto al Consiglio regionale la possibilità di
esprimere il Presidente e il proprio Esecutivo credo che
rappresenti il consolidamento di una storia che dura da 60 anni e
che ci auguriamo tutti possa continuare a durare nel tempo.
Le avventure che ci vengono proposte francamente le lascerei ad
altri. Non vorrei spendere parole di più, perché siamo quasi al
termine di una giornata lunga e faticosa, contrastata se vogliamo,
quindi abbiamo oggi introdotto degli elementi di novità nel solco
della tradizione valdostana, ed è per questo che esprimo la mia
soddisfazione e invito il Consiglio ad esprimersi positivamente.
Inviterei anche i colleghi Sandri e Fontana di votare a favore di
questo disegno di legge, perché anche le proposte che hanno
presentato non sono in contrapposizione con la filosofia di fondo
di questa norma, che il collega Sandri ha sottoscritto e a cui ha
partecipato attivamente per la sua stesura.
Presidente
- Pongo in votazione la legge nel suo
complesso:
Consiglieri presenti: 35
Votanti: 33
Favorevoli: 30
Contrari: 3
Astenuti: 2 (Fontana Carmela, Sandri)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK