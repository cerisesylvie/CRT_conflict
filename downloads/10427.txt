Consiglio Regionale della Valle d'Aosta - Oggetto del Consiglio n. 1420 del 26 settembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1420 del 26 settembre 1990 - Resoconto
OGGETTO N. 1420/IX - Assegnazione dei biglietti gratuiti e
semigratuiti a favore degli anziani che utilizzano i servizi
pubblici di autolinea in Valle d’Aosta.
(Interpellanza).
Presidente - Do lettura dell’interpellanza
presentata dai Consiglieri Bajocco e Mafrica:
INTERPELLANZA
Attraverso numerose iniziative il Gruppo regionale del PCI ha
seguito l’andamento della vicenda
dell’assegnazione dei biglietti gratuiti e
semigratuiti a favore degli anziani che utilizzano i servizi
pubblici di autolinea in Valle d’Aosta.
Per avere un quadro della situazione alla data odierna i
sottoscritti Consiglieri regionali
interpellano
l’Assessore regionale competente per sapere:
1) quanti sono gli ultrasessantenni e gli ultra
sessantacinquenni che sono entrati in possesso dei rispettivi
biglietti e quante domande sono invece ancora inevase;
2) a quanto ammonta mediamente la spesa mensile rispettivamente
pei i biglietti gratuiti e per quelli semigratuiti;
3) se ha fatto progressi l’idea di introdurre un
tesserino di riconoscimento che faciliti
l’utilizzazione del servizio;
4) se è intenzione della Giunta estendere la gratuità del
servizio agli ultrasessantenni.
Presidente
- Ha chiesto di illustrare
l’interpellanza il Consigliere Bajocco, ne ha
facoltà.
Bajocco (PCI)
- Non è la prima e speriamo che sia
l’ultima iniziativa che il Gruppo comunista prende
relativamente ad un problema che è stato così tante volte discusso
in questo consesso.
Avevo prima di fronte a me un Assessore diverso e molte volte
all’Assessore Lanivi dicevo:
"E’
bene, caro Lanivi, che ti tiri su i pantaloni e vedi di mandare
avanti velocemente questo servizio"
; mi auguro che dalle
risposte che avrò dall’Assessore mi possa dichiarare
anch’io soddisfatto, come si è dichiarata prima
soddisfatta la Consigliera Monami nei confronti
dell’Assessore Beneforti.
Mi auguro davvero che sia l’ultima iniziativa che
il Gruppo comunista prende, che si veda finalmente andare in porto
questo problema; leggo le domande e aspetto le risposte da parte
dell’Assessore:
1) quanti sono gli ultrasessantenni e gli ultra
sessantacinquenni che sono entrati in possesso dei rispettivi
biglietti e quante domande sono invece ancora inevase;
2) a quanto ammonta mediamente la spesa mensile rispettivamente
pei i biglietti gratuiti e per quelli semigratuiti;
3) se ha fatto progressi l’idea di introdurre un
tesserino di riconoscimento che faciliti
l’utilizzazione del servizio; (avevamo presentato
anche una legge a suo tempo per dare gratuità dai 60 ai 65
anni)
4) se è intenzione della Giunta estendere la gratuità del
servizio agli ultrasessantenni.
Ringrazio l’Assessore, mi auguro che nel prendere
poi la parola possa dichiararmi soddisfatto.
Presidente
- Ha chiesto di parlare
l’Assessore all’Industria, Commercio,
Artigianato e Trasporti Fosson, ne ha facoltà.
Fosson (DC)
- Quattro domande precise, speriamo quattro
risposte altrettanto precise.
La prima domanda: quanti sono gli ultrasessantenni e gli ultra
sessantacinquenni che sono entrati in possesso dei biglietti. Per
quanto riguarda gli ultrasessantacinquenni sono state definite alla
data del 15 settembre 4856 pratiche, questo significa che alla data
del 15 settembre queste 4856 persone hanno avuto il primo
blocchetto, o la sostituzione dei blocchetti esauriti. Da parte di
coloro che sono nell’età compresa fra i 60 e i 65
anni c’è un minore interesse ad utilizzare la
prestazione da parte dell’ente pubblico.
Alla data del 15 settembre sono state definite 875 pratiche,
anche in questo caso si tratta o di prima distribuzione o di
distribuzioni successive avendo esaurito il primo blocchetto.
La seconda domanda: a quanto ammonta mediamente la spesa
mensile. La spesa è di 80 milioni al mese per gli
ultrasessantacinquenni. Per il trasporto semigratuito, cioè per
quelli fra i 60 e i 65 anni, è circa 5 milioni al mese.
Per quanto riguarda la terza domanda, cioè
l’ipotesi di introdurre un tesserino di
riconoscimento che faciliti l’utilizzazione del
servizio, devo dire che è allo studio da un certo periodo da parte
del servizio competente dei trasporti. In effetti è molto facile
sostituire i blocchetti con un tesserino di riconoscimento per
quello che riguarda il trasporto urbano, si tratta di una tariffa
fissa, quindi non è difficile la contabilizzazione. Più difficile è
invece l’introduzione del nuovo sistema del
tesserino di riconoscimento per le linee extraurbane, perchè si
tratta di tariffe diverse a secondo delle tratte che vengono
percorse. Però devo dire che per quello che riguarda
l’introduzione del tesserino di riconoscimento per i
trasporti urbani, saremo in grado di qui a poco di stabilire la
previsione della data di entrata in vigore del nuovo sistema.
Quindi intendiamo introdurlo quanto prima nei servizi urbani e
saremo presto in grado di dare una data precisa. Per i trasporti
extraurbani, come dicevo, ci sono maggiori difficoltà, però sono in
corso una serie di incontri con le società concessionarie e con le
società di consulenza in materia - società di consulenza delle
quali il servizio trasporti si avvale - per trovare la soluzione
più adatta e legittima.
In questo senso comunque ci stiamo muovendo, e, ripeto, rispetto
ai servizi extraurbani saremo in grado di dare la risposta più
avanti, per quelli urbani saremo in grado di darla abbastanza
presto.
Per quanto riguarda l’intenzione della Giunta di
estendere la gratuità del servizio alla fascia fra i 60 e i 65
anni, devo dire che la Giunta sta valutando positivamente questa
ipotesi, anche se ci rendiamo conto che ad oggi il fatto che il
servizio sia semigratuito fra i 60 e i 65 anni comporta una spesa
di 60 milioni all’anno, per cui il fatto di portarlo
completamente gratuito potrebbe farci salire la spesa a circa 300
milioni all’anno, perchè significa che molti più
aventi diritto fra i 60 e i 65 anni interverrebbero a chiedere di
avere il beneficio. Comunque ci stiamo muovendo in questa direzione
con la volontà di estendere la gratuità del servizio, ma tenendo
conto di quello che potrà essere un forte aumento
dell’esborso da parte della Regione.
Penso di aver risposto alle quattro richieste, vorrei dare però
ancora alcuni altri dati per completare il quadro della
situazione.
Al di là delle pratiche per gli ultrasessantenni, cioè per gli
anziani, ci sono pratiche che sono state regolarizzate per altri
aventi diritto, e cioè:
- militari o giovani in servizio civile, di questi soltanto 16
hanno presentato richiesta per avere la gratuità del servizio;
- invalidi con invalidità superiore all’80%, sono
stati 1290 che hanno chiesto ed ottenuto di avere il servizio
gratuito.
Complessivamente quindi gli utilizzatori dei buoni, alla data
del 15 settembre, sono 7037.
Si rileva che gli aventi diritto (questo basta desumerlo da
un’analisi dei dati anagrafici) sono circa 20mila,
nella sola Aosta sono 10mila: 7mila oltre i 65 anni e 3mila fra i
60 e i 65, per cui occorre dire che a fronte delle 7000 persone che
hanno chiesto ed ottenuto i buoni, ce ne sono altre 13mila che non
si sono ancora presentate per avere quanto loro spetta per legge.
Bisogna dire che quotidianamente si presentano agli sportelli molte
persone per richiedere i buoni, quindi si ritiene che il totale
degli utilizzatori, che oggi è di 7mila unità, sia destinato ad
aumentare.
Al momento non c’è nessuna pratica ferma e non
c’è nessun arretrato. Non risultano al sottoscritto
o ai servizi lamentele perchè il lavoro viene smaltito con
continuità e rispondendo in maniera adeguata alle richieste che
vengono fatte.
Presidente
- Ha chiesto di parlare il Consigliere
Bajocco, ne ha facoltà.
Bajocco (PCI)
- Pensavo che questa sarebbe stata
l’ultima interpellanza, invece mi sono accorto che
dovrò farne delle altre.
Sono soddisfatto per i primi due punti, sono invece molto
perplesso per la risposta data ai punti rimanenti perchè
c’era anche l’altro Assessore che mi
diceva sempre: "Sono allo studio" ma non studiavano mai. Questa
parola "sono allo studio" mi preoccupa, per cui vorrei invitare
l’Assessore Fosson a tradurre queste parole in uno
studio veramente risolvibile.
Sull’ultimo punto, dove la Giunta sta valutando
positivamente ma poi pensa che la spesa possa salire troppo, sono
dell’avviso che sul sociale non bisogna guardare
alla lira, sull’ospedale non bisogna guardare alla
lira; facciamo tre strade in meno ma veniamo incontro a questa
gente.
E’ vero che ci può essere della gente che ha dei
mezzi, ma ci sono tanti cittadini che forse non hanno neanche da
vivere. Invito la Giunta a tenere in considerazione questo. Come
dicevo prima, non sono del tutto soddisfatto; faccio come il
Consigliere Perrin: per una parte sono soddisfatto e per
l’altra parte non sono soddisfatto.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK