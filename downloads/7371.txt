Consiglio Regionale della Valle d'Aosta - Oggetto del Consiglio n. 1874 del 5 marzo 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1874 del 5 marzo 1986 - Resoconto
OGGETTO N. 1874/VIII - LEGGE REGIONALE 18 GIUGNO 1982, N. 16
- INTERVENTI FINANZIARI A FAVORE DELLA S.p.A. ENRIETTI CON SEDE IN
HONE.
PRESIDENTE
: Do lettura della proposta in oggetto:
IL CONSIGLIO
Premesso che:
- la Società ENRIETTI con sede in Hône ha presentato domanda
il 24 aprile 1985 onde ottenere finanziamenti, tramite la Società
finanziaria regionale, al fine di perseguire linee di sviluppo
tecnologico, commerciale e di conseguenza occupazionale e di poter
quindi definitivamente avviare una politica di rilancio dopo la
fase di contenimento nella quale l'azienda, economicamente sana, ha
dovuto forzatamente collocarsi per resistere all'effetto negativo
di recenti vicende del tutto estranee alla azienda stessa che
tuttavia hanno avuto conseguenze negative (specie per quanto
attiene i rapporti bancari) nella vita aziendale;
- il perseguimento dei fini di cui sopra richiede peraltro
che la Società venga dotata di mezzi propri, con la elevazione del
capitale sociale dalla attuale consistenza di Lire 1.200 milioni
alla misura di Lire 2.100 milioni oltre alla emissione di un
prestito obbligazionario di Lire 600 milioni. Le
risorse
complessive di Lire 1.500 milioni, così ottenute, potrebbero
globalmente finanziare le seguenti attività:
a)
ampliamento del giro d'affari per Lire 600
milioni;
b)
nuovi investimenti tecnologici per 300
milioni;
c)
costruzione di un nuovo
magazzino per Lire
200 milioni;
d)
diminuzione degli oneri derivanti da factoring per
Lire 400 milioni;
- gli azionisti della S.p.A. ENRIETTI offrono quindi la
possibilità di entrare a far parte della Società sulla base di un
valore del patrimonio aziendale da loro stimato in Lire 12
miliardi.
Considerato che l'eventuale accoglimento della domanda della
richiamata Società comporta, ai sensi delle vigenti disposizioni,
le seguenti modalità operative:
1) che gli attuali azionisti deliberino di aumentare il
capitale da Lire 1.200 milioni a Lire 2.100 milioni riservandone
una quota pari al 35%
del nuovo capitale alla FINAOSTA
S.p.A.;
2) che gli attuali azionisti cedano a pagamento i diritti
d'opzione per la quota sottoscritta da FINAOSTA.
Ritenuto che per la determinazione del diritto d'opzione è
stato necessario procedere ad una valutazione dell'azienda in
questione e che la Società ENRIETTI ha provveduto in tal senso
incaricando la Società AMERICAN APPRAISAL di Milano, che stima il
patrimonio netto
al 31.12.1984 in Lire
5.600.000.000;
Accertato da dichiarazione resa dal Comune di Hône in data
14.1.1986, che sul terreno edificabile di proprietà della Società
ENRIETTI è consentito un indice di edificabilità del 60% e ciò
comporta una rivalutazione, rispetto alla stima della Società
AMERICAN APPRAISAL di Lire 300 milioni, così come risulta dalla
perizia disposta dall'Ufficio Demanio della Regione;
Accertato che successivamente alla stima della Società
AMERICA APPRAISAL
è
pervenuto da parte del Ministero della
Industria e Commercio (delibera del 3 maggio 1985) comunicazione di
ammissione a finanziamento sul fondo per l'innovazione tecnologia -
con livello medio - di un programma presentato dalla ENRIETTI
S.p.A. per complessive Lire 626.000.000 che si ritiene di dover
aggiungere al valore di stima in quanto le spese di sviluppo del
brevetto termoplay non sono state capitalizzate ma spesate nella
normale gestione degli esercizi 1983, 1984 e 1985;
Considerato che la valutazione complessiva di stima del
patrimonio della ENRIETTI S.p.A. può essere ulteriormente elevata
di Lire 500
milioni in considerazione ad una serie di
elementi come precisato nella relazione del Prof. Piero PICCATI di
Torino che si realizzeranno parzialmente con il nuovo aumento di
capitale ma che derivano dalla valutazione di una organizzazione
già stabilmente costituita che evidenzia inoltre i seguenti
elementi di giudizio positivi:
1)
capacità di sviluppo e di ricerca
tecnologica;
2)
ottima qualificazione del personale;
3)
stabilità di clientela di primaria importanza
(quali SONY, OLIVETTI, HONEYWELL, PIAGGIO, RIVSKF, ecc.);
Ritenuto pertanto di fissare in Lire 7.000 milioni il
patrimonio netto della Società ENRIETTI S.p.A., con sede in Hône
sul quale calcolare il diritto d'opzione che la FINAOSTA deve
corrispondere in sede di sottoscrizione del capitale sociale ai
sensi dell'art. 2441 del c.c.;
Accertato che il valore del diritto d'opzione ammonta
pertanto a Lire 2.765 per ciascuna azione, così
determinato:
patrimonio netto 7.000.000.000
importo aumento capitale 900.000.000
Valore finale del patrimonio 7.900.000.000
Capitale sociale dopo l'aumento 2.100.000.000
Valore residuo 5.800.000.000
Numero azioni emesse 2.100.000
Valore arrotondato del diritto d'opzione 2.765
DELIBERA
di incaricare la FINAOSTA S.p.A. di attuare, per ordine
e
conto
della Regione Valle d'Aosta, ai sensi dell'art. 4
della legge regionale 28.6.1982, n. 16, il seguente intervento
finanziario a favore della S.p.A. ENRIETTI con sede in
Hône:
1)
assunzione di una partecipazione azionaria per
complessive Lire 735.000.000,
pari al 35%
del
capitale sociale da effettuarsi in sede di aumento del capitale
stesso di Lire 1.200 milioni a Lire 2.100 milioni previo pagamento
agli attuali azionisti del diritto d'opzione di cui all'art. 2441
del c.c., sulla base della valutazione inviata in premessa pari a
Lire 2.765 per ciascuna azione sottoscritta e per un importo di
spesa di Lire 2.032.275.000 (735.000 azioni per 2.765);
2)
sottoscrizione di un prestito obbligazionario di
Lire 600.000.000 decennale di cui due di preammortamento al tasso
in vigore;
3)
di condizionare il versamento della quota
sottoscritta alla riserva di designazione da parte di FINAOSTA di
amministratore e sindaci negli organi sociali della ENRIETTI S.p.A.
in proporzione di capitale sottoscritto.
PRESIDENTE
: Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
Faccio due brevi considerazioni su
questa società, prima di entrare nel merito del provvedimento che
la Giunta propone al Consiglio regionale. La Società Enrietti di
Hône è stata costituita il 26 agosto del 1970 e nei primi 8 anni
della sua attività ha avuto come unico cliente la FIAT-Auto ed
un'unica linea di prodotti caratterizzata dalla costruzione di
stampi. A partire dal 1979 si è invece assistito ad una
diversificazione dell'attività produttiva e ad un ampliamento della
clientela sia nazionale che estera, e alla trasformazione
dell'azienda in una S.p.A., che è una forma societaria imposta
ormai dalle notevoli dimensioni raggiunte. L'andamento del
fatturato dal 1979 al 1984 ha registrato un incremento notevole
passando da 1 miliardo e 762 milioni del 1969 ai 5 miliardi e 728
milioni del 1984. Al 31/12/1984 il capitale sociale è stato
aumentato da 600 milioni a 1.200 milioni.
L'attività della società si svolge principalmente su tre linee
di prodotti. La prima riguarda la costruzione di stampi per materie
prime e, in termini di fatturato, copre circa il 43% dell'attività
dell'azienda. La seconda produzione riguarda ugelli e centraline
per stampi a canale caldo e rappresenta circa l'11% del fatturato
globale, ma per questo tipo di attività c'è da notare che la
Enrietti è in possesso di un brevetto regolarmente depositato per
un sistema di lavorazione "a canale caldo" termoplay. La terza
linea di produzione riguarda particolari resine termoplastiche ed è
l'attività di più recente sviluppo della Enrietti ed in termini di
fatturato copre circa il 47% del totale.
L'incidenza delle esportazioni sul fatturato complessivo
dell'azienda nell'esercizio 1985 è stata pari al 43%. Detto questo
c'è anche da dire che la clientela di questa società è di primaria
importanza: Sony, Olivetti, Honeywell, Piaggio, RIVSKF e altre
aziende similari. Si tratta quindi di un'azienda fondamentalmente
sana, che occupa un centinaio di dipendenti e che, come molti di
voi avranno potuto vedere nel corso di una visita alla fabbrica, ha
degli impianti tecnologicamente molto avanzati, una grande capacità
professionale e serve una clientela che assicura una notevole
proiezione commerciale per il futuro.
Tuttavia nonostante ciò, in questo momento essa ha grossissimi
problemi, conseguenti a dei fatti che il Consiglio già conosce, e
che si ricollegano in definitiva ad un socio che ha avuto dei
disguidi in altre aziende. Per questa ragione ne è derivato un
notevole irrigidimento da parte delle banche, in termini di
finanziamenti, e l'azienda, specie in questi ultimi tempi, è
rimasta quasi bloccata, proprio quando, per continuare il suo
sviluppo, avrebbe avuto bisogno di effettuare nuovi investimenti
per migliorare l'apparato tecnologico, costruire un nuovo magazzino
e diminuire gli oneri derivanti dalle esposizioni bancarie. Per
fare ciò l'azienda ha pensato di procedere ad un aumento di
capitale, passando dal l'attuale miliardo e 200 milioni, ai 2
miliardi e 100 milioni, e chiedendo alla Regione, tramite la
FINAOSTA, la concessione di un prestito obbligazionario.
L'aumento di capitale è stato offerto alla Regione nella misura
del 45%, naturalmente con il pagamento di un diritto d'opzione,
come generalmente si fa in caso di aumento di capitale. La Giunta
regionale ha incaricato la società American Appraisal di effettuare
una perizia su questa azienda, proprio per valutare questo diritto
di opzione. La perizia ha stimato il patrimonio netto della società
Enrietti, senza tener conto del programma di investimenti, di
rilancio e di espansione, e senza tener conto delle capacità di
sviluppo e di ricerca dell'azienda, ed ha quindi effettuato una
stima puramente patrimoniale, facendo ascendere il valore del
patrimonio dell'azienda al
31/12/1984 a 5 miliardi e 600
milioni.
Dopo questa stima, presso il Comune di Hône siamo venuti a
conoscenza del fatto che l'indice di edificabilità del terreno su
cui sorge l'azienda, in base ad una norma del Piano regolatore che
nel frattempo era cambiata, era passato dal 25% al 60%, il che,
secondo gli uffici Demanio e Patrimonio, ha fatto aumentare di
circa 300 milioni il valore degli stessi terreni. Sempre dopo la
stima effettuata dalla società American Appraisal, da parte del
Ministero dell'Industria è stato concesso all'azienda Enrietti un
finanziamento di 626 milioni per la innovazione tecnologica,
motivato anche per il possesso del brevetto per un sistema di
lavorazione a canale caldo. Infine, da una relazione che abbiamo
commissionato allo studio del Prof. Piero Piccati di Torino,
proprio perché l'American Appraisal non entrava nel merito di
questi problemi, siamo venuti a sapere che, in seguito a questo
aumento di capitale e considerando le notevoli capacità
tecnologiche e professionali dell'azienda, il suo patrimonio netto
sarebbe potuto passare da 5 miliardi e 600 milioni a circa 6
miliardi e 700 milioni.
Prudenzialmente la Giunta ha accettato di aumentare queste cifre
non di 1 miliardo e 100 milioni, ma solamente di 500 milioni.
Pertanto tutta questa serie di valutazioni ci ha fatto valutare in
circa 7 miliardi di lire il patrimonio netto della società
Enrietti, alla data del 31/12/1984. Naturalmente la richiesta
dell'azienda era molto superiore, ma la Giunta ha fissato questa
cifra e pertanto il diritto di opzione viene stabilito in 2.765
lire per ogni azione. Ciò significa che, procedendo all'aumento di
capitale e riservandone il 35% alla Regione, la quota che deve
essere sottoscritta dalla Regione, compreso il pagamento del
diritto di opzione per ogni azione, ammonta a lire 2 miliardi e 32
milioni. E' questo intervento, insieme alla concessione per la
sottoscrizione di un prestito obbligazionario di 600 milioni, che
la Giunta propone all'approvazione del Consiglio per cercare di
andare incontro alle esigenze di questa azienda che, come dicevo
prima, ha tutti i numeri per ben operare nel campo industriale
valdostano.
Prima di terminare vorrei solo far presente che, nel disegno di
legge, nella parte che riguarda il deliberato, c'è un errore,
perché non si tratta dell'articolo 4 della legge n. 16, ma
dell'articolo n. 5. E' solo un errore di battitura che sarebbe bene
correggere subito per evitare equivoci.
Si dà atto che alle ore 18,07 assume la Presidenza il
Vice-Presidente DOLCHI.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Ho seguito con molta attenzione
la relazione dell'Assessore Martin. La società Enrietti, che mi
sembra dovrebbe essere quella famosa società dell'Alluver, per la
quale si parlava di una perdita di 300 o 400 milioni...
(...INTERRUZIONE...)
Era solo una constatazione. Però le perplessità nascono proprio
dalla valutazione del patrimonio netto di questa società. In
effetti, come ha detto l'Assessore Martin, la Giunta ha dato
incarico allo studio del Prof. Piero Piccati di Torino di valutare
il patrimonio netto della società Enrietti, quantificato in 5
miliardi e 600 milioni, e che poi è stato fatto ascendere a 7
miliardi, giustificati, stranamente, con l'aumento dell'indice di
edificabilità del terreno di proprietà della società Enrietti, con
l'inserimento di un finanziamento di 626 milioni da parte del
Ministero dell'Industria e Commercio e con altri piccoli
accorgimenti.
A questo punto la Giunta incarica la FINAOSTA di assumere la
partecipazione del 35% nel capitale societario e di effettuare una
sottoscrizione obbligazionaria di 600 milioni. Però, come ho già
detto, sorgono anche delle perplessità per il fatto che in questo
disegno di legge manca una relazione della FINAOSTA, che sarebbe
stata utile anche per conoscere le future possibilità di sviluppo
dell'impresa che parla di ampliamento del giro di affari per circa
600 milioni, nuovi investimenti, costruzione, ecc., e per dare al
Consiglio la possibilità di esprimere un giudizio più sereno e
obiettivo sul provvedimento. Non vorremmo pertanto trovarci di
fronte a provvedimenti che, per precedenti esperienze negative come
quelle relative alla Maxel e ad altre industrie del genere che non
stiamo a ricordare, hanno visto la Regione subire i danni che noi
tutti conosciamo. Mi auguro che vengano fornite delle spiegazioni e
dei chiarimenti alle mie perplessità, per consentirmi di esprimere
un voto su questo provvedimento con piena cognizione di causa.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Noi chiediamo il rinvio in Commissione
della proposta di legge perché avevamo convenuto con l'Assessore di
discutere in Commissione di questi problemi, per consentire ai
Consiglieri di entrare in possesso di tutta una serie di elementi
che purtroppo non ci sono chiari. La Regione aveva incaricato la
società American Appraisal di Milano di stimare il patrimonio della
società Enrietti, che è stato valutato 5 miliardi. Poi però la
Giunta vi ha inserito un altro miliardo e mezzo: 300 milioni del
terreno, 626 milioni di un futuro finanziamento e un altro mezzo
miliardo per altre cose. Pertanto noi vorremmo analizzare con più
attenzione questa serie di interventi e valutazioni e vorremmo
esaminare in Commissione questa relazione per capire come mai
l'American Appraisal, che dovrebbe essere molto esperta nel suo
settore di attività, non ha tenuto conto di quegli aspetti
aggiuntivi, che credo le siano pur stati fatti presenti dalla
società Enrietti, e che hanno fatto ascendere la valutazione a
circa 7 miliardi. Inoltre, per quanto concerne la questione dei 300
milioni per un indice di edificabilità calcolata al 60%, c'è da
osservare che i piani regolatori possono anche cambiare e quindi
non vorrei che la Regione spenda 300 milioni perohé l'indice è
dello 0,60 e poi il Comune interessato modifichi l'indice
vanificando di fatto...
(...INTERRUZIONE...)
Ma se lo motiva bene... Comunque, a parte la battuta, io ho
voluto fare solo un'ipotesi esemplificativa. Noi chiediamo il
rinvio di questa delibera per sapere perché una società
specializzata nel valutare i patrimoni effettua una stima che dopo
viene aumentata di un miliardo e mezzo, da 5 miliardi e 600 milioni
a 7 miliardi.
Siamo andati a visitare questa azienda, e ci siamo resi conto
che essa, insieme alla LYS-FUSION, è una delle poche società
presenti in Valle d'Aosta che fanno della ricerca. Noi apprezziamo
moltissimo questo orientamento e riteniamo opportuno che la Regione
intervenga anche presso questa azienda, così come fa per altre. Per
avere il nostro voto favorevole, ci dovrebbero essere chiariti
anche altri aspetti, come ad esempio quello occupazionale, perché
nella delibera non si dice nulla in proposito. Noi vorremmo sapere
se questi 2 miliardi dell'opzione, più i 700 milioni di capitale,
servono per mantenere l'occupazione ai livelli attuali oppure per
aumentarla in prospettiva ed eventualmente di quanto. Vorremmo
anche sapere che fine fanno i 2 miliardi di opzione, se saranno
incamerati dai soci o se saranno investiti, perché dalla relazione
non si evince nulla ed i soci potrebbero anche prenderli e
portarseli da qualche altra parte, dato che quei soldi spettano ai
soci e non alla società.
Noi pertanto chiediamo il rinvio della delibera all'esame della
Commissione, in modo che nel prossimo Consiglio si abbiano tutti
gli elementi per poter votare, in un modo o nell'altro, con piena
cognizione di causa, senza accettare passivamente una delibera per
la quale a noi spiace dover votare contro o essere costretti
all'astensione, anche perché riteniamo che la società Enrietti sia
una delle poche aziende che fanno qualcosa di diverso rispetto alle
tante altre piccole aziende presenti in Valle d'Aosta.
PRESIDENTE
: Poiché c'è una proposta di rinvio che è stata
avanzata dal Consigliere Millet, io chiederei al Consiglio di
pronunciarsi nel merito.
Ha chiesto la parola l'Assessore alle Finanze, Martin; ne ha
facoltà.
MARTIN (A.D.P.):
Ho chiesto la parola per esprimermi
contro il rinvio, perché questo provvedimento è molto urgente per
una ragione abbastanza semplice. Il Consigliere Baldassarre parlava
prima di un socio della Enrietti che è proprietario dell'Alluver
che è fallita. Ora i liquidatori hanno effettivamente bisogno di
soldi per liquidare il concordato preventivo che è stato fatto
nell'Alluver. Se questo socio non paga, il 48% dell'azienda
Enrietti servirà per pagare il liquidatore e la fabbrica fallirà;
questa è la ragione di fondo che impone l'urgenza.
Ricordo ancora al Consigliere Millet che il diritto d'opzione va
ad un socio dal quale noi comperiamo il 30%, perché dall'altro
abbiamo il 5%, e con quel 30% egli paga i debiti contratti nella
gestione dell'Alluver. Si tratta quindi di salvare un'azienda che
ha 100 posti di lavoro e che, come penso abbiate potuto vedere, ha
delle ottime referenze tecnologiche, professionali, ecc., ed
inoltre di permettere al socio che ha condotto fino ad oggi
l'Enrietti (per intenderci dirò che è quello non compromesso
nell'Alluver) di potersi presentare con una nuova veste, di fronte
agli istituti bancari ed al mondo imprenditoriale, per rilanciare
l'azienda. Questo è il motivo di fondo che determina l'urgenza e
che, per rispondere al Consigliere Millet, spiega le ragioni per
cui i soldi non vengono pagati per essere investiti nell'azienda,
ma per essere dati ad un socio che deve liquidare altre pendenze,
altrimenti l'azienda fallisce. Questa è la realtà.
Approfitto anche dell'opportunità che mi è data per rispondere
anche al Consigliere Baldassarre, al quale dico che le condizioni
per far stimare 300 milioni il terreno si sono realizzate dopo che
l'American Appraisal aveva effettuato la sua valutazione; anche i
626 milioni del Ministero dell'Industria sono una parte del
capitale che è affluita dopo la valutazione effettuata dall'America
Appraisal e pertanto vengono inseriti nel patrimonio netto. Queste
sono le risposte che dovevo dare per rendere il Consiglio edotto su
come stanno in realtà le cose.
PRESIDENTE
: Se nessuno chiede la parola metto in
votazione la proposta di rinvio:
ESITO DELLA VOTAZIONE
Presenti: 30
Votanti: 28
Favorevoli: 10
Contrari: 18
Astenuti: 2 (Aloisi e Baldassarre)
Il Consiglio non approva.
PRESIDENTE
: Ha chiesto la parola il Consigliere
Pollicini; ne ha facoltà.
POLLICINI (A.D.P.):
Vorrei fare solo due considerazioni
abbastanza ovvie ma che, proprio per questo, mi pare opportuno
ribadire qui in Consiglio. E' noto che l'ente pubblico per sua
natura interviene in tempi sempre molto lunghi e a volte questi
tempi lunghi provocano dei guasti irreparabili. A me pare che la
situazione in esame possa appunto rientrare in uno di questi casi
proprio perché la tempestività, come è stato già evidenziato
dall'Assessore, è una delle condizioni essenziali e fondamentali
per salvare l'Enrietti.
Io ricordo che quando ero Assessore all'Industria, a causa della
crisi dell'Alluver ne derivò, come prima conseguenza per la
Enrietti, la chiusura dei fidi da parte delle banche, pur essendo
l'azienda sana e pur avendo un ottimo mercato ed un grande
prestigio. Io ricordo che allora, insieme al Presidente della
Giunta, Rollandin, avemmo un incontro con i rappresentanti delle
banche per pregarli di evitare di far entrare in crisi anche
quell'azienda. Il Presidente Rollandin lo potrà confermare, ma non
è stato da parte delle banche l'atteggiamento che ci si attendeva e
che era ritenuto più che logico specie nei confronti di un'azienda
integralmente sana. Questo episodio può essere illuminante per
giustificare l'esigenza di dover procedere con una certa
sollecitudine. Sono ormai passati più di due anni e da allora
questa azienda si è vista restringere sempre di più il credito dal
meccanismo perverso delle banche italiane, per il quale chi si
attende un loro aiuto è fatalmente votato al suicidio.
Di fronte a questa situazione, la Regione ovviamente deve
compiere oggi una scelta. Si tratta di un'azienda sana, con una
notevole tecnologia, con una valida professionalità e con un
obiettivo di miglioramento, perché ha un suo reparto che si dedica
alla ricerca; essa occupa 100 persone in una zona gravemente
colpita dalla crisi che attanaglia la Bassa Valle e noi stiamo a
sottilizzare per dire che occorre rinviare di 10 o di 20 giorni
l'approvazione della delibera, ma 20 giorni potrebbero anche essere
determinanti.
Io penso che le aziende oggi chiudono per mancanza di liquidità
e questa è proprio un'azienda che oggi soffre per mancanza di
liquidità dovuta a cause indotte dalla situazione dell'Alluver. Le
aziende chiudono anche perchè non sono al passo con le nuove
tecnologie, ma non è il caso di questa azienda che è
tecnologicamente molto avanzata. Le aziende chiudono perché non
hanno un mercato di sbocco, ma in questo caso l'Enrietti ha un suo
mercato. Mi pare pertanto che di fronte a questa situazione ed a
questo quadro la Regione debba andare incontro a questa azienda
offrendole tutte le garanzie, che sono state ampiamente dimostrate
dalla perizia, per consentirle di ricuperare e rilanciarsi in una
zona che in questo momento è molto critica.
Pertanto io credo che se questa azienda dovesse essere travolta
per cause esterne ed estranee alla sua conduzione, perché sono
dovute alla sua partecipazione nella Alluver, noi avremo commesso
un errore che dovremo pagare amaramente, così come abbiamo dovuto
pagare nel passato altri errori. Io credo quindi che in questo
caso, per le considerazioni fatte dal Consigliere Millet e dalla
Commissione che in passato si era recata a visitare l'azienda, per
la sua alta tecnologia e per l'ottima conduzione, sia necessario,
nonché opportuno, dare atto alla Giunta di aver scelto una strada
che può garantire un'azienda efficiente e con grandi possibilità di
sviluppo. Credo quindi che il Consiglio possa dare serenamente un
voto favorevole a questa proposta.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I
.): Io voglio fare solo due dichiarazioni.
A premessa del mio intervento, che tra l'altro sarà brevissimo,
dico che mi dispiace francamente di non poter considerare
l'opportunità di votare a favore di questa azienda, anche se ho
avuto un'impressione estremamente positiva sulle capacità
imprenditoriali dell'azienda Enrietti. Durante una visita alle
fabbriche della Bassa Valle ci siamo resi conto di persona
dell'alta tecnologia della quale è capace questa azienda e di
quanto abbia impiegato nel settore della ricerca, e questo è un
dato positivo al quale si aggiunge che essa è insediata in una
realtà sfilacciata come quella della Bassa Valle, dove, purtroppo,
le chiusure degli stabilimenti sono all'ordine del giorno.
Ma, Consigliere Pollicini, il discorso che noi facciamo è di un
altro tipo. Non si può dare torto al Consiglio che vuole conoscere
più a fondo la situazione di questa azienda, perché nessuno di noi
ha suggerito ad un socio dell'Enrietti di andarsi a cacciare nella
vicenda dell'Alluver. Quella è stata una scelta fatta
dall'imprenditore, che ha dato anche delle garanzie personali;
forse è stato proprio quello l'errore iniziale. Io presumo che
questa pratica sia in corso da molti mesi e ce lo testimoniano
tutte le questioni che riguardano la stima, giustamente affidata ad
una società specializzata, la perizia del prof. Piero Piccati... E'
doveroso, quindi che un Consigliere, prima di esprimere un voto,
possa valutare tutta la vicenda con la stessa attenzione posta nel
valutare un precedente intervento regionale a favore
dell'Italcontrol, per il quale l'Assessore aveva accettato il
rinvio in Commissione ed il Consiglio pochi giorni dopo ha dato il
suo parere favorevole.
La Giunta ha tutte le opportunità per fare una propria
valutazione sulla base di vari documenti. Credo che una piccola
documentazione, non limitata solo alle due pagine della delibera e
alle osservazioni dell'Assessore, permetta ai Consiglieri di
esprimere un voto molto più motivato e meditato e, soprattutto,
come in questo caso, molto più convinto. Nessuno di noi, infatti,
non riconosce la validità di questa impresa; vogliamo solo essere
garantiti sulla bontà dell'operazione. Io credo che 15 giorni in
più, per avere la quasi unanimità del Consiglio su un'operazione di
questo tipo, siano un evidente riconoscimento verso un intervento
regionale utile e necessario. Se non abbiamo la possibilità, che
gli altri e la Giunta stessa hanno già avuto, di approfondire
questo argomento, allora "obtorto collo", per usare un'espressione
cara ad un nostro uomo politico, siamo costretti ad astenerci, per
mancanza di documentazione e non per altro. Non certo quindi perché
non riteniamo utile e necessario questo intervento, ma perché
vorremmo essere tranquillizzati, perché la storia degli interventi
regionali, credo che il Consigliere Pollicini me lo consenta (anche
se non è questo il caso e mi auguro che non lo sia), a favore di
industrie decotte (abbiamo citato l'Alluver, che non è andata
certamente benino, anche se diverso è stato l'assetto dell'impresa
e diverse le sue possibilità di mercato, però abbiamo visto quali
sono stati poi i risultati) è piuttosto lunga ed intricata. Credo
che la richiesta di una pausa brevissima sia un atto quasi dovuto
al Consiglio che si accinge ad approvare questo intervento di
carattere finanziario. Grazie.
PRESIDENTE
: Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
Ho sentito che nei banchi
dell'opposizione ci si chiedeva come mai questa pratica, che è in
corso da diversi mesi, esige una sua urgente soluzione proprio
oggi. Come dicevo prima c'è stato un intenso scambio di vedute tra
l'azienda Enrietti e la Regione, perchè l'azienda Enrietti non era
assolutamente d'accordo a cedere la sua quota ai prezzi fissati
dalle perizie regionali. Solo il 22 febbraio abbiamo ricevuto da
tutti i soci la lettera con la quale essi accettano tutte le
condizioni poste dalla Regione. La Giunta quindi non poteva venire
prima in Consiglio, e l'azienda, in alcuni particolari momenti, era
addirittura intenzionata a cessare l'attività. Questa è la pura
verità.
PRESIDENTE
: Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
L'Assesseur a déjà dit clairement ce
qui s'est passé pendant ces mois. Je voudrais souligner ce que le
Conseiller Pollicini a dit à propos de l'intervention de
l'Administration régionale. Ce n'est pas une question de 15 ou 20
jours: la semaine dernière, nous avions accepté de renvoyer la
discussion et nous accepterions volontiers de la renvoyer à nouveau
pour avoir des éclaircissements, s'il n'y avait pas de l'autre côté
le problème de l'ex ALLUVER avec des temps très limités. Par
conséquent, le choix qu'on est en train de faire, c'est-à-dire de
donner à un des partenaires de la société une disponibilité
financière, qui revient du choix que l'Administration régionale a
fait, donne la possibilité à l'administrateur qui doit liquider
l'ex ALLUVER, de pouvoir maintenir des engagements qui avaient été
pris il y a deux ans. Donc, le Conseiller Pollicini l'a très bien
expliqué, si on devait permettre qu'un des sociétaires ait le
malheur d'entrer dans cette phase de liquidation, il ferait faire
faillite l'ensemble de l'entreprise d'Hône. Les Conseillers se
rendront bien compte que ce serait un désastre pour l'emploi dans
notre Région. Donc, malgré l'urgence du problème, nous avons choisi
de soumettre la question à l'attention du Conseil en tant que
proposition et non pas en tant que délibération à ratifier. Il y a
des mois que nous avions l'intention de le faire, mais cela n'a pas
été possible, parce que l'entreprise n'a accepté que pendant ces
derniers temps de choisir la solution que l'Administration
régionale lui avait proposée, comme dernière solution. Autrement on
risquait vraiment de pénaliser toute la société, ce qui aurait
représenté vraiment un dommage pour l'Administration régionale.
Voilà, je le répète, la raison du choix de l'Administration
régionale, que j'inviterais les Conseillers à considérer. C'est
dans l'intérêt du Gouvernement régional de proposer des solutions
qui soient acceptées par l'ensemble du Conseil régional. La
relation qui concerne cette délibération est assez complexe, mais
complète; les Conseillers pourront évaluer dans les détails les
données qui sont à la base du choix du Gouvernement régional. Il
est absolument indispensable de prendre en considération ce que je
viens de dire pour sortir de cette impasse, due à des faits tout à
fait contingents.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Noi ci asterremo dal votare questo
disegno di legge, anche se ce ne dispiace, perché solo in Consiglio
siamo venuti a conoscere i veri motivi di tutta l'operazione
finanziaria. Secondo noi, si tratta di un precedente abbastanza
pericoloso. Noi ci asteniamo e non votiamo contro, perché dal
viaggio che abbiamo compiuto nella Bassa Valle abbiamo tratto
l'impressione che si tratti di un'azienda sana e che la sua
eventuale chiusura sarebbe un fatto di eccezionale gravità. Il
problema però sta a monte e consiste nel sapere come mai un'azienda
si trova in queste condizioni e quali sono le responsabilità. Il
socio di questa azienda ha fatto quell'operazione con l'Alluver a
suo rischio e pericolo, e quindi ora si trova nelle condizioni di
dover rendere conto delle sue scelte. Dietro però ci sono anche
altre cose, come ad esempio il fatto che la Regione si trova a
dover pagare non solo per le proprie scelte, ma anche per quelle
degli altri; ed infatti la Regione per l'Alluver ha già pagato con
la fidejussione e con la perdita del capitale sociale. Con
l'operazione odierna si trova poi a dover pagare anche per un
privato.
In ogni caso noi ci asteniamo per non avere sulla coscienza i
100 posti di lavoro, però il fatto che la Regione paghi con
l'acquisto di pacchetti azionari e attraverso la procedura
dell'opzione ci lascia piuttosto perplessi e abbiamo delle
difficoltà a comprenderne le ragioni; per questo, visto che si
tratta di un aumento di 1 miliardo e mezzo, noi abbiamo chiesto il
rinvio della discussione. Se poi facciamo bene i conti scopriamo
che questo aumento è servito proprio a raggiungere quella somma.
Certamente la decisione non è stata presa direttamente dalla Giunta
e si è voluto passare attraverso il Consiglio, ma ciò probabilmente
è dipeso dal fatto che la stessa Giunta non se l'è sentita di
assumersi la responsabilità di una simile decisione che noi
riteniamo pesante.
Per quanto concerne la questione della tempestività, c'è da
chiedersi perché non sia stata convocata la Commissione competente
ieri o l'altro ieri per essere informata dell'urgenza della
decisione. Questo poteva benissimo essere fatto e forse si sarebbe
evitata anche la lunga discussione odierna e noi saremmo stati più
tranquilli. Se nessuno oggi avesse chiesto qualche cosa nel merito
del disegno di legge, esso sarebbe passato tranquillamente e non si
sarebbe mai saputo che cosa si nascondeva dietro. Potevamo essere
distratti o stanchi per un'altra discussione...
(...INTERRUZIONE...)
Dove? Che i 2 miliardi servono per l'Alluver?
(...INTERRUZIONE...)
No, io non leggo tra le righe; io leggo quello che è scritto in
italiano e nel testo del disegno di legge non c'è scritto che
questa somma servirà ai soci per pagare delle pendenze inerenti ad
un'altra attività. Ognuno capisce quello che può capire e noi
capiamo che ci sono dei problemi da risolvere.
Per quanto concerne la questione della tempestività io credo che
tutto poteva tranquillamente essere fatto, perché non si riesce mai
a capire quando i ritardi sono voluti o sono solo accidentali. In
ogni caso però questo argomento poteva benissimo essere affrontato
in Commissione tra il giorno dell'avviso della convocazione del
Consiglio e quello della effettiva convocazione, cioè oggi. Noi
riteniamo che ciò sarebbe stato opportuno nell'interesse della
stessa maggioranza, perché i Consiglieri sarebbero stati messi
nelle condizioni di poter effettuare delle reali valutazioni,
mentre oggi noi possiamo nutrire ancora dei dubbi e delle
incertezze su tutta l'operazione e proprio per questo motivo noi ci
asteniamo.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I
.): Io mi asterrò dal votare questo
provvedimento, ma ringrazio comunque l'Assessore Martin per le
spiegazioni che ci ha fornito, dando prova di grande sincerità;
finalmente siamo riusciti a capire a che cosa poteva servire questo
provvedimento. Non entro nel merito della capacità imprenditoriale
degli Enrietti, della quale però non hanno dato grande prova,
tuttavia vorrei far presente al Consigliere Pollicini che non è
assolutamente colpa del Consiglio se non si vota il provvedimento.
Grazie alla tempestività di alcuni Consiglieri, i quali hanno avuto
modo di chiedere alcune spiegazioni in sede di approvazione del
provvedimento, si è scoperto che la Regione, con i 2 miliardi e
mezzo, finanzia un privato per un suo investimento fallimentare
effettuato presso l'Alluver. Si tratta quindi di una specie di
finanziamento privato o di un premio supervalutato, perché mi è
sembrato che uno dei soci Enrietti avesse perso nell'Alluver 450
milioni e così noi andiamo incontro alle sue esigenze private per
metterlo da parte.
Tutto ciò effettivamente ci lascia perplessi, ma finalmente si
riescono a capire le ragioni dell'urgenza di questo provvedimento e
le ragioni delle nostre lagnanze, mie in particolare, specie quando
ho dichiarato che mancava una relazione della FINAOSTA e che la
relazione accompagnatoria del disegno di legge era solo "un mezzo
fogliettino di carta", proprio per mettere i Consiglieri nelle
condizioni di poter comprendere certe situazioni. Per questo motivo
io dichiaro che mi asterrò dal votare questo provvedimento.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Di fronte a fatti di questo genere viene
da chiedersi se la Giunta sia talmente impegnata in numerose
iniziative, da non rendersi conto che con pochissimo potrebbe
ottenere il consenso di tutto il Consiglio su quei provvedimenti
che effettivamente impegnano e qualificano l'Amministrazione. La
Giunta potrebbe anche cattivarsi le simpatie di quella parte del
Consiglio che è particolarmente sensibile alla difesa dei posti di
lavoro, eppure essa è spesso caduta in questo "trabocchetto".
Ovviamente questo non si è verificato solo qui da noi, ma anche nel
resto del Paese, dove, con il miraggio dei posti di lavoro, certe
forze politiche hanno accettato e condiviso scelte che, secondo me,
sono state a volte addirittura "demenziali".
Dalle poche informazioni in nostro possesso, ci sembra di capire
che in questo caso l'intervento sia quantomeno condivisibile, senza
voler dire addirittura che si tratta del migliore o del più
opportuno che si potesse prendere. C'è una certa situazione e c'è
un'azienda che dimostra notevole dinamismo e capacità
imprenditoriali, però tutti questi elementi positivi restano quasi
sospesi nell'aria; resta una relazione, due pagine soltanto,
allegata al deliberato, che certamente può servire ad illustrare il
provvedimento, ma non può dare tranquillità sulla scelta da
compiere a chi deve fare il "mestiere" di opposizione in Consiglio
regionale.
La Giunta dice che i tempi sono stretti e che non si può
procedere come per la questione relativa all'Italcontrol, ma questo
lo sapevate prima! Che cosa vi costava, per esempio, trasmettere la
documentazione e far scrivere in allegato, come a volte troviamo:
"Sono depositati.... Sono allegati i seguenti documenti in
consultazione presso gli uffici della Presidenza del Consiglio: la
relazione della società American Appraisal, la relazione del Prof.
Piccati, copia del piano regolatore del Comune di Hône, la
documentazione...". Non credo che sia così difficile mettere questi
documenti a disposizione del Consiglio, soprattutto in occasione di
spese di notevole entità, come quella in esame, che però non
comportano scelte di tipo strategico come lo è ad esempio la
decisione di entrare o meno in compartecipazione azionaria
nell'Autoporto. Questo provvedimento invece può essere condiviso
perché l'unica, vera e valida motivazione è quella di sostenere
un'azienda che può reggersi autonomamente nel mercato, ma che si
trova momentaneamente in difficoltà perché c'è una situazione
difficile.
Ammesso che si possa accettare la logica di finanziare uno che
ha commesso un errore di valutazione, dimostrandosi quindi un
cattivo imprenditore, forse perché mal consigliato, tutto il
Consiglio, conoscendo con esattezza i vari termini della questione,
avrebbe potuto accettare con favore il provvedimento. Invece oggi
voi vi trovate a dover fare i conti con l'opposizione che si
astiene, "obtorto collo" come piace dire a qualcuno, e che forse
avrebbe anche condiviso il provvedimento. Per questo si è spinti a
ritenere che i motivi non siano quelli, così ben evidenziati tanto
dal Presidente della Giunta che dall'Assessore, ma altri. Quando
c'è chiarezza, quando c'è disponibilità, quando le informazioni
sono a disposizione, viene a cadere anche una gran massa di
supposizioni e di illazioni. Di fronte alla verità infatti,
crollano tutte le cosiddette "balle", ma quando, anche
involontariamente, si impedisce di raggiungere la verità, crescono
a dismisura le illazioni, le supposizioni ed i dubbi.
Ovviamente questa considerazione non si riferisce solo a questo
particolare provvedimento, ma a tutti i vari comportamenti che la
Giunta dovrebbe tenere nei confronti del Consiglio. A più riprese
il sottoscritto ha cercato di uniformarsi (e qui vado un po' al di
là del discorso, ma è tanto per chiarire il mio concetto) ad una
nota fatta dalla Presidenza del Consiglio, relativa alle
interrogazioni con risposta scritta, nella quale si diceva che, per
evitare grossi elenchi di cifre che complicano i lavori degli
uffici e che rendono..., il sottoscritto ha cercato di uniformarsi,
diminuendo il numero delle proprie interrogazioni, ricorrendo ad
altri sistemi, come ad esempio la lettera di richiesta fatta
direttamente alla persona interessata o all'ufficio competente.
Alcuni rispondono positivamente ed in questo, per esempio,
ringrazio l'Assessore Perrin che mi ha dato la possibilità, non
solo di avere dei dati, ma anche di avere dei colloqui con un
dirigente dell'Assessorato per esaminare a fondo un problema;
invece da parte di altri non c'è la stessa disponibilità, mentre
dovrebbe essere proprio questo l'atteggiamento da tenere. Inoltre
le proposte fatte in occasione della discussione del bilancio dal
Presidente della Giunta e dall'Assessore alle Finanze si potrebbero
concretizzare con la ricerca di collaborazione con le opposizioni,
ma quando non si dà la possibilità di consultare e di rendersi
conto personalmente, non si può, nonostante tutta la buona volontà,
chiedere di approvare dei provvedimenti di cui mancano gli elementi
essenziali. Noi non siamo qui per compiere atti di fede, ma per
esprimere una nostra opinione a ragion veduta, cosa che, rispetto a
questo provvedimento, non possiamo assolutamente fare, per cui,
anche se molto dispiaciuto, anch'io sarò costretto ad astenermi dal
votarlo.
PRESIDENTE
: Se nessuno chiede la parola metto in
votazione la proposta in oggetto:
ESITO DELLA VOTAZIONE
Presenti: 30
Votanti: 18
Favorevoli: 18
Astenuti: 12 (Aloisi, Bajocco, Baldassarre, Breuvé, Cout,
Dolchi, Mafrica, Millet, Pascale, Tonino, Torrione e Viberti)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK