Consiglio Regionale della Valle d'Aosta - Oggetto del Consiglio n. 1997 del 3 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1997 del 3 novembre 2022 - Resoconto
OGGETTO N. 1997/XVI - Interpellanza: "Ragioni della
sospensione del servizio di collegamento autostradale Aosta-Torino
e del servizio autobus Aosta-Martigny".
Marguerettaz (Presidente) -
Punto n. 32 all'ordine del
giorno. Per la presentazione, la parola al collega Marquis.
Marquis (FI) -
Parliamo con quest'iniziativa del servizio
di autobus verso Martigny e verso Torino. Sappiamo benissimo che il
servizio autostradale su gomma con autobus Aosta-Torino e la linea
Aosta-Martigny non fanno parte del trasporto pubblico locale, ma
sono dei servizi di tipo commerciale, però è del tutto evidente che
il fatto che dal mese di gennaio 2022 siano stati sospesi questi
collegamenti, crea un problema a chi si deve muovere sia verso la
Svizzera sia verso Torino.
La linea verso Torino: si trattava di cinque o sei corse
giornaliere di tipo autostradale e quindi anche questo, sommato al
fatto che abbiamo parlato già anche nello scorso Consiglio della
linea Aosta-Torino dei treni che si trovano sovraccarichi in
determinate ore, sostanzialmente incide nel favorire la mobilità
dei valdostani. La Aosta-Martigny è una linea che era sicuramente
meno frequentata rispetto a quella Aosta-Torino ma, di fatto, sono
dei servizi che, a nostro avviso, rivestono una grande importanza:
sull'Aosta-Torino ovviamente per collegare la regione con il
Piemonte e l'Aosta-Martigny anche per favorire le relazioni
transfrontaliere. Mi risulta che la linea avesse dei collegamenti
quotidiani e che oggi si sono ridotti ad un collegamento
settimanale, mi sembra che sia il venerdì, organizzato dalla
compagnia di Martigny, con l'andata al mattino e il ritorno nel
tardo pomeriggio.
Tutti gli strumenti di programmazione portano a favorire
l'utilizzo dei mezzi pubblici, anche per andare incontro al
problema della sostenibilità ambientale, così come c'è anche un
discorso di ragione economica che inizia a pesare se ci si muove
con le auto. Però occorre anche tener conto che a parole è facile
trovare delle soluzioni, ma di fatto abbiamo un modello insediativo
che non è semplice e che non aiuta nell'organizzazione di queste
offerte.
La ragione dell'interpellanza è di chiedere se si prevede il
ripristino di queste iniziative, che riteniamo possano essere anche
disincentivate dal fatto che c'è stato il Covid, quindi ci sono
stati anche tutti i discorsi di distanziamento, della riduzione dei
posti e dei maggiori oneri che l'azienda avrebbe dovuto sostenere.
La domanda è: si ritiene che questo possa essere un servizio
essenziale per la Valle d'Aosta, a questo punto? Che non sia
sostenibile economicamente da parte di un operatore commerciale e
che bisognerà magari fare delle riflessioni a livello quindi di
Regione, se dover intervenire con una contribuzione, se si ritiene
che il servizio possa essere utile o diversamente se ne prende
atto.
Presidente -
Per la risposta, la parola al presidente
della Regione Lavevaz.
Lavevaz (UV) -
Come correttamente esplicitato dal collega
Marquis, sono due servizi che non fanno parte del TPL, quindi hanno
una loro vita anche economica e il fatto che si reggano
esclusivamente sull'equilibrio tra i costi del servizio e i ricavi
è evidente per la sostenibilità delle due tratte. La titolarità
delle due tratte è di Arriva Italia, con la quale tra l'altro
abbiamo avuto alcune interlocuzioni anche nello specifico su questi
due argomenti, perché è chiaro che hanno le ricadute su dei servizi
importanti per la collettività. Quello che ci è stato detto è
facilmente intuibile: hanno fatto dei ragionamenti principalmente
legati a fattori commerciali, derivanti dai dati di frequentazione
del servizio che sono abbastanza bassi.
Sull'autolinea Aosta-Torino Arriva ha fatto delle valutazioni
rispetto anche ai servizi offerti da Trenitalia, quindi alle tratte
di collegamento ferroviario, e ha cercato di ottimizzare il fatto
che il servizio fosse già garantito dai servizi ferroviari.
Ovviamente in prospettiva questo cambierà, nel senso che avremo una
chiusura lunga della ferrovia e quindi credo che un ragionamento
anche con Arriva rispetto a questa tratta vada fatta in maniera
approfondita, perché sarà comunque al netto dei servizi
sostitutivi, che saranno oggetto poi di un'altra iniziativa, se non
sbaglio sempre sua.
Rispetto alla linea Aosta-Martigny, ancora di più l'esiguità dei
frequentatori è stata l'elemento discriminante per un ragionamento
di riduzione, In realtà sono due le coppie di corse che sono
rimaste: il martedì e il venerdì. Peraltro, ho avuto un confronto
proprio la settimana scorsa, fissato già da tempo (l'avevamo
fissato credo quando abbiamo inaugurato la galleria di soccorso del
Tunnel) con Martin Von Kanel, direttore generale di TMR, che è la
ditta che ha la titolarità dei servizi svizzeri, con il quale ci
siamo confrontati proprio sul futuro di questo servizio. Oggi lo
stanno eseguendo loro tramite un accordo con Arriva, perché hanno
la possibilità, da parte loro, di fruire di compensazioni sul
servizio attraverso dei contributi dall'Office fédéral des
transports, quindi riescono a mantenere un servizio anche in
perdita. Diciamo che le valutazioni andranno fatte a breve, questo
era un po' il motivo delle interlocuzioni che abbiamo avuto, perché
l'autorizzazione ministeriale internazionale è in scadenza a fine
anno, quindi da qua a fine anno bisognerà definire quello che sarà
il futuro di questo collegamento. Abbiamo parlato anche delle
questioni legate all'impossibilità a oggi di poter utilizzare
questi collegamenti internazionali anche come tratta di TPL, cioè
nello specifico di poter salire da Aosta verso il Gran San Bernardo
con fermate intermedie, così come dalla parte svizzera, per
questioni di norme internazionali.
Su queste diminuzioni di utilizzo, come ha detto lei,
sicuramente ha inciso negativamente il Covid, ma sulle scelte
aziendali, riferendomi oltre alla questione dei costi della
Aosta-Torino rispetto all'Aosta-Martigny, c'è l'annoso problema
della difficoltà a reperire gli autisti; questo è un problema che
Arriva ha manifestato in maniera molto chiara. Hanno dovuto fare
anche delle scelte di garanzia di copertura dei servizi, quindi
hanno dovuto innanzitutto garantire i servizi di TPL, i servizi
legati alle scuole, i servizi aggiuntivi sulle stazioni turistiche,
Courmayeur, La-Thuile, la Valtournenche, che chiedono comunque dei
turni di lavoro, dei turni di guida superiori e la necessità di
nuovi autisti.
Questo è veramente un problema, ne abbiamo già parlato tante
volte, è un problema che ha richiesto anche da parte delle società,
Arriva è una di queste, di attivare anche delle iniziative onerose
a loro carico, nel senso che hanno attivato tutto quanto possibile.
A titolo esemplificativo, hanno coinvolto tutti gli uffici del
lavoro territoriale, la selezione e la formazione del personale
tramite agenzie specializzate, hanno messo in piedi il progetto
denominato Driver Accademy, eccetera. Quindi stanno cercando in
qualche modo di attrarre anche giovani a questa professione, che
sembra in qualche modo, in maniera anche inspiegabile, essere
diventata veramente poco attrattiva per i nostri giovani.
Da questo punto di vista, la questione è aperta con Arriva, ci
sono delle interlocuzioni che, come dicevo prima, saranno
approfondite anche rispetto alla chiusura della tratta ferroviaria,
che credo abbia delle ripercussioni importanti e che quindi possa
avere un aiuto anche della tratta autostradale del servizio.
Presidente -
Per la replica, la parola al consigliere
Marquis.
Marquis (FI) -
Grazie, Presidente, per la risposta che di
fatto è nel solco di quello che potevo attendermi. Le ragioni per
cui abbiamo posto quest'iniziativa sono di fare un ragionamento a
360 gradi sull'offerta di mezzi a uso collettivo per muoversi dalla
Valle d'Aosta e uscire dalla nostra regione, o andare verso la
vicina Svizzera, e anche verso la Francia ci sono gli stessi
problemi.
Noto che è sicuramente incrementata la mobilità da parte di
tutti i cittadini, non solo in Valle d'Aosta ma in tutto il Paese,
e questo è anche a livello europeo, ma la riflessione nasce dal
fatto che a fronte dell'aumento della mobilità, a fronte della
maggiore richiesta di utilizzo dei mezzi collettivi, come dicevo
prima per andare incontro alla sostenibilità ambientale, se noi
andiamo a fare un'analisi negli ultimi dieci anni, è diminuita
l'offerta dei posti e delle corse sui mezzi collettivi per unire la
Valle d'Aosta a livello internazionale e anche verso Torino. La
sommatoria delle corse e delle capienze si sono ridotte a fronte di
una maggiore richiesta, quindi c'è qualcosa che non funziona in
tutto questo.
A me risulta che ci sono addirittura dei ragazzi che scendono a
Torino, che prendevano l'autobus perché gli veniva più comodo ed
era più veloce rispetto al treno, che cercano di organizzarsi con
le macchine, però questo è un rimedio, non è una soluzione a un
problema.
La riflessione che intendiamo porre all'aula è: in Valle d'Aosta
ci sono tanti servizi che non sono sostenibili sotto il profilo
commerciale, e lo sappiamo, questa è la ragione per cui si
interviene come Regione a sostenere determinate situazioni. La
domanda è: ma allora, se non c'è la sostenibilità sotto il profilo
commerciale, per tutta una serie di ragioni che può essere dal
Covid ad altre, forse bisogna interrogarsi se ci sia l'esigenza di
garantire la copertura di quel servizio e quindi entrare in
compartecipazione per renderlo sostenibile. Questa credo che sia la
riflessione che vada fatta a 360 gradi, perché sennò diventa sempre
più difficile per tutti garantirsi la mobilità attraverso
l'utilizzo di mezzi pubblici. Rischiamo di andare in controtendenza
rispetto a quello che fanno gli altri o rispetto alle opportunità
che hanno gli abitanti che vivono in contesti diversi dal
nostro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK