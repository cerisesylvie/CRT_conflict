Consiglio Regionale della Valle d'Aosta - Oggetto del Consiglio n. 642 del 9 giugno 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 642 del 9 giugno 2004 - Resoconto
OGGETTO N. 642/XII - Risultanze di uno studio per individuare
strumenti di sostegno degli ostelli della gioventù.
(Interrogazione)
Interrogazione
Richiamata la mozione, votata in Consiglio regionale il 16
ottobre 2003 (Oggetto n. 156/XII), con cui si impegnava la Giunta
regionale a studiare eventuali strumenti normativi atti a sostenere
gli ostelli della gioventù presenti in Valle;
Richiamato il dibattito che si è svolto e che ha ribadito
l'importanza di tali strutture ricettive per lo sviluppo delle
località di montagna, specie delle zone della Valle meno coinvolte
dagli attuali flussi turistici;
Ricordato l'impegno assunto in quell'occasione dall'Assessore
al Turismo, Sport, Commercio, Trasporti e Affari Europei circa lo
studio di soluzioni più idonee per integrare la legislazione
vigente in materia con una normativa apposita che consenta di
promuovere adeguatamente tale tipo di turismo;
la sottoscritta Consigliera regionale
Interroga
l'Assessore competente per sapere:
1) se tale studio è terminato e quali ne sono le
conclusioni;
2) se la normativa di cui in premessa potrà essere emanata
entro l'estate.
F.to: Squarzino Secondina
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Sono lieto di fare il punto della situazione,
speravo di aver già presentato il disegno di legge in Consiglio...
ma posso assicurare la Consigliera Squarzino che le difficoltà del
Servizio commercio della direzione che si occupa di questo settore
sono tali in termini numerici... siamo impegnati in alcune riforme
e in alcuni miglioramenti della legislazione sul commercio che sono
particolarmente urgenti, per cui gli impegni che assumo oggi
verranno rispettati, però - ripeto - non è stata una cattiva
volontà degli uffici, ma è stata una sorta di saturazione di
impegni.
Gli ostelli della gioventù, come ho avuto modo di dire in
commissione - e oggi sono lieto di dirlo in aula -, non possono
essere inclusi fra i soggetti beneficiari della celebre legge n.
19/2001, in quanto questa normativa - che è stata approvata nel
rispetto dei regolamenti della Comunità europea - si indirizza alle
piccole e medie imprese, ovvero ai soggetti aventi natura
esclusivamente imprenditoriale che devono essere iscritti nel
registro delle imprese. La soluzione prospettata - e devo dire che
in questo è stata utile la discussione che avevamo avuto in
commissione - è quella di prevedere uno strumento normativo
specifico per tale tipo di attività, che è già stato predisposto
dalla struttura competente e che, dopo l'acquisizione dei pareri
necessari, sarà trasmesso qui in Consiglio. In una delle prossime
sedute della Giunta regionale presenterò il disegno di legge come
argomento in discussione, questo avverrà sicuramente prima della
estate; sui tempi di presentazione in Consiglio vi è un problema di
collegamento di questa normativa con la finanza locale e di
negoziazione con il CELVA, quindi mi auguro di poterla presentare
ufficialmente durante l'estate o per il Consiglio regionale del
mese di settembre.
I soggetti beneficiari: questo è stato proprio un argomento in
discussione. La legge n. 11/1996, che disciplina le strutture
extra-alberghiere, dice che gli ostelli della gioventù sono
strutture ricettive gestite al di fuori dei normali canali
commerciali da enti pubblici, enti di carattere morale e religioso
e associazioni operanti senza scopo di lucro per il conseguimento
di finalità sociali e culturali; non a caso una serie di strutture
e di ostelli furono a suo tempo costruiti in occasione di una serie
di finanziamenti del passato e furono impiegati proprio da
istituzioni di tipo religioso, che predisposero una serie di
strutture di questo genere in occasione dei finanziamenti
straordinari del Giubileo. Nel testo che abbiamo elaborato sono
stati individuati come unici soggetti beneficiari gli enti
pubblici, al fine di evitare trasformazioni di destinazione da casa
per ferie a ostelli unicamente allo scopo di poter fruire dei
benefici della nuova disciplina sugli ostelli; quindi, per il
momento, ci limiteremmo agli enti pubblici. Le iniziative
agevolabili riguarderebbero quindi edifici che siano di proprietà
pubblica o acquisiti alla pubblica disponibilità, oppure anche
l'ampliamento, l'ammodernamento e l'arredamento di ostelli della
gioventù già operanti nel territorio della Valle d'Aosta; ci
sarebbe un doppio regime. Non avendo ancora discusso in Giunta
degli aspetti di tipo finanziario, le cose che dico adesso sono
ipotetiche, per cui saranno delle proposte da sottoporre al vaglio
dei colleghi e poi del Consiglio; credo che si potrebbe fissare un
limite massimo di spesa ammissibile, per evitare che nascano delle
strutture eccessive, poi dovremmo definire la percentuale di
finanziamento a fondo perso da parte dell'Amministrazione, immagino
un 30-40%, perché è chiaro che il resto deve essere un'acquisizione
di responsabilità da parte del comune che vuole questa
struttura.
Come dicevo, dovremmo sottoporre questa normativa alle
problematiche della finanza locale, quindi sarà una norma molto
semplice, lineare e, come sempre, criteri e modalità di erogazione
dovremmo stabilirli con deliberazione della Giunta. Questo consente
di avere, pur essendo i criteri e le modalità fissati in termini
generali dalla legge, una maggiore snellezza e velocità nel caso in
cui dovessimo modificare alcuni criteri e modalità.
Nel ringraziare la Consigliera Squarzino per la collaborazione e
nel ribadire che, purtroppo, alcuni ritardi sono dovuti ad una
pressione molto forte sugli uffici dovuta ad alcune riforme del
commercio, che presenterò a giorni e che rivestivano un carattere
di maggiore urgenza, rassicuro che, se tutto andrà bene, entro la
fine di quest'anno avremo una nuova normativa e questo permetterà,
in collaborazione con i comuni, un "certo aspetto positivo".
Un'altra delle ragioni di riflessione è stata il fatto che
probabilmente alla legge degli ostelli affiancheremo la normativa
di finanziamento dei centri polifunzionali; visto che è una materia
abbastanza simile ed analoga che si rivolge sempre ai comuni,
l'idea è quella: di metterle assieme nella normativa, perché sia
gli uni che gli altri sono un presidio del territorio comunale;
quindi, pur diviso nei diversi articoli, credo che presenteremo un
testo unificato per la soluzione del problema.
Président - La parole à la Conseillère Squarzino Secondina.
Squarzino (Arc-VA) - Visto che sono almeno 3 anni che pongo
all'attenzione di questo Consiglio il problema... mese più mese
meno, questi non sono così essenziali... ricordo però che vi era
stato un impegno preciso il 16 ottobre dell'anno scorso, in cui si
impegnava l'Assessore, entro 4 mesi, a presentare in commissione la
proposta e poi a presentare...
(interruzione dell'Assessore Caveri, fuori microfono)
... ho capito, ma in genere dalla discussione in commissione
all'arrivo in aula non passano altri 10 mesi, a meno che non siano
atti urgenti della Giunta, per cui si costringe la commissione in
pochissimi giorni a decidere tutto. Detto questo, è chiaro che
siamo contenti che finalmente si cominci ad individuare una
soluzione per questo problema; ripeto: non sarà entro l'estate come
era stato previsto, sarà entro l'anno, pazienza, quindi sapremo che
per il 2004 nulla si potrà fare in questo senso e bisogna aspettare
il 2005, comunque la cosa importante è che la normativa arrivi.
Rispetto alle proposte che l'Assessore ha fatto in questo
momento, non posso esaminarle appieno perché non le ho valutate
all'interno di un progetto definito, quindi mi riservo, nel momento
in cui arriverà in commissione, di valutare le varie proposte.
Faccio presente però alcune cose.
Primo: mi sembra importante che nella legge si valorizzi in modo
particolare la ristrutturazione di edifici già esistenti, nel senso
che non vorrei assolutamente che con questa legge gli enti pubblici
cominciassero a costruire ancora altri edifici, ad occupare
ulteriormente altro suolo; quindi chiedo che nella legge sia
previsto non dico il vincolo, ma almeno un vincolo prioritario per
quanto riguarda la ristrutturazione di edifici già esistenti
perché, se vogliamo anche andare in un'ottica di qualificazione
ambientale del territorio, non è neanche giusto che sul territorio
vi siano qua e là edifici non solo fatiscenti, ma edifici quasi
nuovi inutilizzati.
Secondo: esprimo alcune perplessità sul fatto che la legge si
occupi anche dei centri polifunzionali, perché mi sembra che
l'ottica della legge dovrebbe essere un'ottica del sostegno,
dell'aiuto a mantenere la vita economica nei centri, ma anche
finalizzato al turismo; ora, qui unire i due aspetti mi sembra una
forzatura, nel senso che mi pare che una legge così fatta tenga
conto di chi gestisce i soldi, di chi decide e non della funzione e
dell'entità degli interventi che vengono progettati, ma su questo
torneremo quando saremo in commissione.
Prendo atto che vi è questo impegno che si sta, pur lentamente,
materializzando; rinviamo l'analisi dei problemi al momento in cui
arriverà in commissione. Non mi sono soffermata sull'importanza di
questa normativa, perché ormai sono anni che queste cose il nostro
gruppo le dice con determinazione e anche con la sicurezza che
questo sia uno strumento utile per lo sviluppo economico della
nostra Valle.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK