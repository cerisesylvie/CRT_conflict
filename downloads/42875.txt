Consiglio Regionale della Valle d'Aosta - Oggetto del Consiglio n. 364 del 24 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 364 del 24 febbraio 2021 - Resoconto
OGGETTO N. 364/XVI - Interrogazione: "Notizie in merito ai
risultati raggiunti e ai costi sostenuti nelle azioni di ricerca,
di tutela e di valorizzazione dell'area destinata all'ampliamento
dell'Ospedale Parini".
Bertin (Presidente) -
Punto 13 dell'ordine del giorno.
Per la risposta, ha chiesto la parola l'assessore
Jean-Pierre Guichardaz, ne ha facoltà.
Guichardaz J. (PCP) -
Ringrazio i colleghi che mi danno
modo di raccontare un po' lo stato dei fatti e di approfondire un
po' la tematica.
Riguardo alla prima domanda: "quali sono i risultati a seguito
delle azioni di ricerca, di tutela e di valorizzazione eseguita a
tutt'oggi in merito a quanto è emerso nell'area in questione", i
risultati scientifici ottenuti con gli scavi archeologici nell'area
dell'ampliamento dell'Ospedale regionale sono classificati di
importanza internazionale. Nel corso delle indagini sono, infatti,
emersi resti monumentali e tracce antropiche che vanno
ininterrottamente dal quarto millennio Avanti Cristo fino all'epoca
medievale e oltre, caratterizzando l'area come sito
pluristratificato al pari e con peculiarità molto simile a quello
di Saint-Martin-de-Corléans. Una serie di sondaggi esplorativi
effettuata nel 2011 ha intercettato da subito stratigrafie
antropizzate e a partire dal 2014 sono stati condotti scavi
archeologici con cadenza quasi annuale, in risposta alla necessità
da parte di SIV, ex COUP prima, di procedere con la progettazione
dell'ampliamento dell'ospedale. La Soprintendenza ha indagato le
porzioni di aree interessate da sbancamenti per la realizzazione
del nuovo presidio ospedaliero, in ottemperanza al proprio mandato
istituzionale di tutela del patrimonio culturale, in un'area
archeologica vincolata ai sensi della legge regionale n. 56/1983
perimetrata nel PRGC della città di Aosta e del decreto legislativo
n. 42/2004, articolo 142, lettera m). Le indagini hanno
intercettato sin da subito le due strutture monumentali dell'età
del ferro, il cerchio di pietra, della metà del VIII secolo Avanti
Cristo e il tumulo funerario, oltre a una serie di allineamenti di
stele, senza stele ci sono le fosse di impianto, della fine del IV
millennio e campi con chiare tracce di aratura e coltivazione del
terzo e del secondo millennio.
Per valutare al meglio l'entità dei ritrovamenti, con DGR n.
1044/2015 è stato nominato un Comitato scientifico costituito da
specialisti di preistoria e protostoria di livello internazionale,
per fornire indicazioni circa l'importanza dei ritrovamenti e per
valutare la necessità di conservare e di preservare,
in
situ,
i resti. Il Comitato scientifico, con numerosi
sopralluoghi e richieste di approfondimento puntuali, ha
evidenziato nella relazione finale datata luglio 2016
l'eccezionalità dei resti monumentali a livello europeo, la
necessità di valorizzare in situ il cerchio di pietre e il tumulo
del guerriero, rendendo disponibili al contempo le restanti aree
del cantiere per la costruzione dell'Ospedale previa esecuzione di
scavi archeologici, scavi archeologici che sono stati eseguiti
nelle aree indicate dal Comitato scientifico a est del tumulo per
valutare la presenza di altre strutture funerarie, a nord per
permettere la realizzazione dei sistemi di sostegno di via Roma,
Berlinese di pali, a nord-ovest per consentire la realizzazione del
sottopasso di collegamento tra vecchio e nuovo Ospedale. I
risultati di queste ulteriori indagini sono da ritenersi
estremamente interessanti, ma non hanno in alcun modo ostacolato,
né rallentato la realizzazione delle strutture edili e
l'avanzamento progettuale. Tutto è stato scavato con attenzione,
documentato nei minimi particolari e con tecnologie innovative e
asportato e conservato in situ, laddove compatibile, ovviamente,
con le quote del cantiere edile. A est del tumulo non è stata,
infatti, intercettata alcun'altra struttura funeraria, il
terrapieno nord è stato quasi interamente asportato
archeologicamente, individuando strutture appartenenti al cimitero
moderno soprastanti a strati medievali romani e a campi agricoli
dell'Età del bronzo e del ferro. Lo scavo del sottopasso è quello
che ha riservato i ritrovamenti più interessanti, è stata infatti
messa in luce una necropoli di epoca romana del primo-terzo secolo
Dopo Cristo, delimitata da un recinto in muratura, sul lato est
della strada che conduceva al valico del Gran San Bernardo. Le
tombe isolate, più di una trentina e tutte ricche di corredi, hanno
offerto una gamma molto variegata di tipologie, dalle più semplici
entro anfora a quelle più complesse e monumentali, tra queste
ultime vanno senza dubbio segnalati i due sarcofagi di piombo,
tipologia finora mai attestata in Valle d'Aosta, inoltre è stata
messa in luce una sequenza di strade dall'Età augustea fino al
Medioevo, periodo che ha restituito anche importanti strutture
murarie legate al culto e all'accoglienza dei pellegrini, tra cui
la Cappella di Saint-Jean-de-Rumeyran, attestata già nel XII
secolo. Sono, inoltre, stati eseguiti due sondaggi esplorativi
nell'area sud dell'attuale Ospedale: uno a ovest dell'isola
ecologica e uno a sud della camera mortuaria. Hanno dato entrambi
esito negativo, individuando terreni di riporto su tutta
l'area.
Per quanto riguarda gli studi specialistici, questi si sono
concentrati principalmente sul tumulo funerario e sul guerriero
celtico. Lo studio antropologico e gli esami radiologici hanno
permesso di ricostruire le caratteristiche del defunto: è una
persona alta m. 1,74, morta per cause naturali a circa 40 anni,
sana, soffriva solamente di artrosi lombosacrale. Lo studio degli
isotopi dello stronzio ha permesso di risalire alla sua
alimentazione, costituita prevalentemente da carne e latticini. È
stato seppellito con la sua armatura, all'interno di un tronco
scavato in una camera funeraria lignea. Le analisi archeobotaniche
hanno dimostrato che il legno era di abete e che il defunto
stringeva, nella mano destra e nella mano sinistra, un giglio. È
attualmente in corso lo studio del DNA, che potrà fornire
informazioni importanti circa la sua provenienza. Il corredo del
guerriero, ossia spada di ferro, puntale del fodero in bronzo e
fibule, è stato interamente sottoposto a restauro. Anche sui
sarcofagi in piombo sono state fatte diverse analisi, contenevano i
resti inumati di una donna molto giovane e di un bambino o bambina,
non si sa bene, perché l'età troppo giovane rende difficile
l'individuazione del sesso. La donna aveva dei grani di incenso tra
i capelli, forse aveva un velo tenuto insieme da numerosi spilloni
di bronzo. A scavi ultimati, tutti i resti conservati in situ sono
stati protetti con sabbia e teli impermeabili che ne impediscono la
visuale, ma consentono di salvaguardare la loro integrità in vista
dell'eventuale valorizzazione e fruizione.
Domanda n. 2: "a quanto ammontano a tutt'oggi i costi relativi a
tutta l'attività di cui al quesito precedente". I costi di tutta
l'attività di componente archeologica, a partire dal 2011,
ammontano a circa 2,8 milioni di euro, di cui 1,3 milioni di euro
per le indagini propedeutiche fatte nell'anno 2011, fase 2, scavo
archeologicamente assistito dell'intera area centrale, 2014-2015,
100 mila euro per le indagini chieste dal Comitato scientifico nel
2016, 600 mila euro per la fase 3 connessa ai lavori di
realizzazione del collegamento sanitario interrato di Viale Ginevra
e di rilievo delle testimonianze archeologiche, primo lotto di
attuazione delle determinazioni del Comitato scientifico
archeologico, parliamo degli anni 2017-2019, 100 mila euro per la
fase 3B, le indagini archeologiche della zona B nel 2018, 400 mila
euro per la fase 3C, lavori di scavo archeologicamente assistiti
del fronte nord dell'area di ampliamento ospedaliero del 2020, 25
mila euro per sondaggi archeologici nell'area ospedaliera del
Parini 2020, 25 mila euro per analisi scientifiche e di laboratorio
di campioni di terra e carbone, 2016-2020, 25 mila euro per servizi
esterni di analisi scientifiche, di laboratorio dello scheletro e
degli oggetti di corredo del condottiero dell'Età del ferro, 2018,
200 mila euro per la copertura dei reperti archeologici, quindi
teli, sacchi, sabbia, ancoraggi, blocchetti, terreno di riporto,
eccetera, e degli strati di terreno più importanti, 2016-2021,
infine, 25 mila euro per il servizio di televigilanza con pronto
intervento dell'area di ampliamento ospedaliero o presunta tale,
2016-2021.
Domanda n. 3: "con quali procedure di affidamento sono stati
affidati da allora ad oggi i lavori di ricerca, di tutela e di
valorizzazione in questione". Tutti gli affidi sono avvenuti, mi
dicono, ai sensi del decreto legislativo 18 aprile 2016 n. 50, cioè
il Codice dei contratti pubblici, tramite gara europea, procedure
aperte con bando di gara, procedure negoziate e affidamenti diretti
nel rispetto, però, del criterio di rotazione, tenuto conto
ovviamente degli importi dei servizi, dei lavori e delle forniture
da affidare.
Presidente -
Per la replica, ha chiesto la parola il
collega segretario Distort, ne ha facoltà.
Distort (LEGA VDA) -
Assessore, veramente la ringrazio di
cuore, non dovrei dirlo per i ruoli che ricopriamo: io in
opposizione e lei al Governo, però devo ammetterlo, la sua risposta
è stata piacevolissima soprattutto la parte descrittiva di quanto è
stato oggetto dei rinvenimenti, tutte le scoperte, gli
approfondimenti e le informazioni ed è esattamente questo, questo
era uno degli intendimenti precisi di questa interpellanza
condivisa con le colleghe Spelgatti e Foudraz. L'obiettivo era
portare all'attenzione pubblica qualcosa di stupendo, pagine di
storia che affondano a millenni e hanno da affascinare ancora oggi.
Questo è il ruolo che tutti i Valdostani si aspettano
dall'Amministrazione: saper valorizzare queste ricchezze, che sono
beni irriproducibili, sono successi nella storia, sono successi
qua, sono successi nel nostro territorio e così devono riemergere
per raccontare la bellezza del nostro passato, per capire chi siamo
e dove vogliamo andare. Questo è il ruolo della cultura.
Un primo pensiero quindi è relativo alla diffusione, che è
estremamente importante, anche perché noi ci troviamo di fronte
un'area di cantiere che, per ovvie ragioni di cantierabilità, è
compartimentata, è occultata alla visione di estranei, questo fa sì
che dal 2014 ad oggi stanno succedendo delle cose all'interno di
questo cantiere, che possono essere un elemento di ricchezza per la
popolazione, anche per capire perché un'opera così importante, così
sensibile come la realizzazione dell'ampliamento di un Ospedale,
soprattutto poi in questo periodo di emergenza sanitaria, ma in
ogni caso un'opera così strategica sia sospesa per almeno sei anni,
quindi poter sapere, poter conoscere è fondamentale e questo è un
elemento fondamentale di coinvolgimento della popolazione, di chi
usufruisce del territorio di Aosta, non necessariamente i residenti
ma tutti quelli che ne usufruiscono, il transito che noi abbiamo su
strada statale, transito internazionale... noi dobbiamo far
conoscere questa eccellenza. Questo, quindi, è un primo pensiero
che emerge dalla risposta.
Per quanto riguarda la somma, la somma è un elemento curioso
perché
c'est l'argent qui fait la guerre
, scoprire che
abbiamo quasi 3 milioni di euro spesi in ricerche archeologiche fa
capire ulteriormente quanto è estremamente importante che ci sia
una divulgazione, una corretta divulgazione. Questo è già il primo
passo di valorizzazione e questo ci si aspetta da
un'Amministrazione.
Per quanto riguarda infine il discorso relativo all'affidamento
dell'incarico, chiaramente è un tema molto delicato, la risposta è
stata ovviamente condotta all'interno dei dieci minuti di tempo ed
effettivamente i tre argomenti sollevati dai tre quesiti erano
ampi, quindi al terzo posto cronologicamente per la questione
relativa agli affidamenti di incarico e alla modalità di
affidamento di incarico si è dovuto esprimere in maniera
estremamente sintetica. Su questo noi ci permettiamo di affrontare
ulteriori approfondimenti, in ogni caso dai banchi
dell'opposizione, attraverso questa interrogazione, noi
riformuliamo la massima attenzione alla divulgazione di una
ricchezza culturale che appartiene a tutti noi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK