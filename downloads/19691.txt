Consiglio Regionale della Valle d'Aosta - Oggetto del Consiglio n. 2849 del 20 novembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 2849 del 20 novembre 2002 - Resoconto
OGGETTO N. 2849/XI Situazione occupazionale e produttiva della
Cogne Acciai Speciali. (Interrogazione)
Interrogazione Preso atto della negativa congiuntura economica
che esiste a livello europeo e mondiale;
Constatata l'importanza che riveste la Cogne Acciai Speciali di
Aosta per l'economia valdostana;
il sottoscritto Consigliere regionale
Interroga
la Giunta regionale e l'Assessore competente per conoscere:
1) qual è l'attuale situazione della Cogne Acciai Speciali agli
effetti produttivi ed occupazionali.
F.to: Beneforti
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Come già è indicato nella premessa
dell'interrogazione, ci troviamo in una situazione economica
negativa che interessa in particolare alcuni settori, che sono
settori che utilizzano acciaio, penso al settore dell'auto, al
settore della meccanica. Da questo punto di vista vorrei ricordare
come, il 13 di questo mese, si sia fatto con la commissione stessa
il punto della situazione; in quella sede ho avuto modo di
comunicare, rispetto ai problemi legati alle situazioni di crisi o
di caduta di mercato, che è stato attivato un tavolo
dall'Amministrazione regionale con l'Associazione industriali e con
le organizzazioni sindacali, con il duplice scopo di monitorare la
situazione ed individuare delle iniziative che consentano di
affrontare questa situazione.
Per venire alla "questione Cogne", la siderurgia è situata in un
contesto industriale che è in fase di rallentamento e le previsioni
che l'azienda fa sono di una contrazione dei volumi intorno al
10-15 percento. Le conseguenze di questo tipo di situazione saranno
l'utilizzo della cassa integrazione guadagni nello stabilimento di
Aosta la prossima fine d'anno per due o tre settimane per circa
150-200 lavoratori. Do questi numeri con questa forcella di
varianza, legata al fatto che questi dati dovranno ancora essere
verificati e dovrà esserci un incontro con le organizzazioni
sindacali, comunque questa è la dimensione del problema. Va tenuto
conto del fatto che all'interno dello stabilimento la situazione è
temporaneamente appesantita dal fatto che il nuovo decapaggio è
stato avviato e che contemporaneamente è stato fermato il vecchio,
quindi questo impianto non ha ancora raggiunto i volumi produttivi
che deve sviluppare. Si tratta di un intervento positivo perché è
l'intervento che è conseguito all'incendio verificatosi due anni fa
e che ha comportato un investimento di circa 15 milioni di euro,
poco meno di 30 miliardi di lire.
Per quanto riguarda gli investimenti, l'azienda ha messo a
budget nel 2002 investimenti per circa 10 milioni di euro, quasi 20
miliardi di lire, quindi c'è una volontà dell'azienda di rinnovare
gli impianti e, per quanto riguarda le previsioni a medio periodo,
quindi nei primi mesi del 2003, è previsto un recupero della
domanda e quindi dell'attività produttiva.
Per quanto riguarda le conseguenze sull'occupazione, gli addetti
dello stabilimento attualmente sono circa 980 e nel medio periodo è
prevista una sostanziale stabilità degli addetti. È prevista
un'uscita di lavoratori in relazione alla normativa sull'amianto,
attualmente i lavoratori che, utilizzando i benefici della legge n.
257/1991, hanno lasciato lo stabilimento sono circa una settantina,
però sappiamo che le domande sono di un numero decisamente
superiore: in giacenza presso l'INAIL ce ne sono circa 550.
È previsto che ci saranno ulteriori uscite dallo stabilimento,
per sapere quali saranno le dimensioni esatte delle uscite
bisognerà attendere la conclusione dell'istruttoria tecnica che
l'INAIL farà sulla base dei dati presentati dalla Fintecna, quindi
si può dire che per fine gennaio ci saranno dati più precisi. Va
comunque sottolineato come sia intenzione dell'azienda sostituire i
lavoratori che lasceranno lo stabilimento perché possono usufruire
della normativa sull'amianto.
La situazione quindi è caratterizzata da due fatti: il primo,
una vicenda congiunturale di mercato; il secondo, questa
problematica collegata alla legge sull'amianto. Rispetto a questa
problematica è stato attivato un tavolo presso l'Ufficio del
lavoro, presenti: l'azienda, le organizzazioni sindacali, l'INAIL,
l'INPS e il patronato per seguire attentamente la questione e fare
in modo che vengano salvaguardati i due diritti: quello dei
lavoratori che hanno maturato il diritto per il fatto di essere
stati esposti al rischio amianto; l'altro, che sia garantita la
continuità produttiva dello stabilimento e quindi vengano inseriti
nuovi lavoratori nel ciclo produttivo.
Président
La parole au Conseiller Beneforti.
Beneforti (PVA-cU)
Prendo atto della risposta
dell'Assessore e lo ringrazio per i dati che ci ha fornito. Abbiamo
presentato questa interrogazione per conoscere lo stato attuale
della Cogne per quanto riguarda gli aspetti produttivi ed
occupazionali; l'Assessore ci ha dato alcune risposte e ci ha fatto
la fotografia della situazione. Credo che ognuno di noi debba
preoccuparsi dei problemi dell'occupazione, in particolare del
problema della Cogne, per ciò che questa azienda rappresenta per la
nostra città dal punto di vista produttivo, occupazionale,
economico e sociale. Siamo sollecitati, dai lavoratori e da alcuni
rappresentanti sindacali, a cercare, periodicamente, di sollevare
in questa sede il dibattito inerente il problema dell'occupazione
in generale, in particolare presso la Società Cogne, in modo che ci
sia l'impegno da parte di tutti a seguire l'andamento di questa
azienda, per ciò che la stessa rappresenta. Noi in passato,
periodicamente, abbiamo presentato iniziative per richiamare
l'attenzione del Consiglio su quanto stava accadendo nella maggiore
industria valdostana e per sapere come la Regione intendeva
muoversi alla luce e nel rispetto del protocollo di intesa,
sottoscritto nel 1993 all'atto della privatizzazione della
Cogne.
Ci siamo interessati al problema nel momento in cui l'azienda ha
messo in atto un processo di riorganizzazione, con lo scorporo
della CAS e il conferimento di rami aziendali a nuove società e
anche nel momento in cui da parte di questa azienda venivano
acquisite altre aziende anche a livello europeo. Ce ne siamo
occupati, chiedendo l'intervento dell'autorità regionale, nel
momento in cui da parte dell'azienda era venuto meno il rispetto
dei diritti sindacali dei lavoratori; successivamente, in occasione
di richieste di cassa integrazione, quando l'azienda pretendeva il
libero controllo su tutto quanto accadeva all'interno dello
stabilimento; siamo intervenuti anche quando c'era da risolvere il
problema del rischio da amianto.
Oggi, in merito alla situazione attuale, abbiamo avuto una
risposta dell'Assessore che non ci tranquillizza completamente, per
il semplice fatto che la situazione di mercato è quella che è a
livello europeo e a livello internazionale. Dobbiamo periodicamente
soffermare la nostra attenzione sul problema inerente questa
azienda, per ciò che essa rappresenta, e ugualmente dobbiamo
soffermarci su tutta la politica industriale della nostra Regione,
come abbiamo fatto il 13 novembre in IV Commissione, perché oggi la
nostra Regione non può vivere solo di turismo o di agricoltura,
l'economia si regge se c'è l'industria, se c'è il turismo, se c'è
l'artigianato e se c'è anche l'agricoltura!
Questi sono gli aspetti importanti, uno di questi, ricordo, è
anche quello dell'industria! Sono rimasto comunque soddisfatto
della risposta dell'Assessore - pur con riserva anche
sull'andamento della società - ci ha fornito dati su cui possiamo
fare certe considerazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK