Consiglio Regionale della Valle d'Aosta - Oggetto del Consiglio n. 1085 del 10 marzo 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1085 del 10 marzo 2010 - Resoconto
OGGETTO N. 1085/XIII - Interpellanza: "Regolamentazione
dell'utilizzo delle motoslitte".
Interpellanza
Evidenziato che la motoslitta è ormai un mezzo di trasporto
molto diffuso nella nostra regione, sia per esigenze professionali,
sia per divertimento;
Constatato che tale veicolo non è previsto dal Codice della
Strada né da altra normativa statale;
Preso atto che, anche a causa di recenti gravi incidenti
occorsi, è forte l'esigenza di una regolamentazione, sia per ciò
che riguarda i titoli necessari per poter guidare una motoslitta,
sia per le tutele assicurative, sia per l'accessibilità del
territorio con questo mezzo, sia per ciò che riguarda le
possibilità del suo utilizzo a fini commerciali (trasporto in
proprio e trasporto terzi) o a fini ludici;
i sottoscritti Consiglieri regionali
Interpellano
la Giunta regionale per conoscere se intenda predisporre una
normativa che regoli l'utilizzo delle motoslitte sia ai fini della
sicurezza di chi le guida che di chi vi è trasportato, nonché la
tutela del territorio e dell'ambiente, e che preveda opportune aree
per lo svolgimento delle relative attività sportive.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie, Presidente. La motoslitta è ormai
un mezzo di trasporto molto diffuso nella nostra regione sia per
esigenze professionali, sia per divertimento. Tale veicolo non è
previsto dal Codice della strada, né da altra normativa statale;
anche a causa di recenti gravi incidenti occorsi, è forte
l'esigenza di una regolamentazione. Volevamo capire dall'Assessore
se intende predisporre una normativa che regoli l'utilizzo delle
motoslitte sia ai fini della sicurezza di chi le guida, sia di chi
vi è trasportato, nonché la tutela del territorio e dell'ambiente.
Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente. La collega
Fontana pone l'attenzione su un tema che sicuramente è di
particolare attualità ed è sicuramente un tema che merita la nostra
attenzione. È un tema dove ci sono sicuramente dei vuoti normativi,
è stata predisposta questa risposta anche con l'aiuto delle
strutture dell'Ufficio legale della Presidenza della Regione,
perché il tema, ripeto, è squisitamente giuridico, quindi ringrazio
la dott.ssa Menzio e la struttura che risponde alla Presidenza.
L'utilizzo delle motoslitte all'interno dei comprensori sciistici è
già regolamentato dalla legge regionale 15 novembre 2004 n. 27:
quella dove ci sono le disposizioni in materia di sicurezza sulle
aree destinate alle pratiche degli sport invernali, da ultimo
modificata (e là ci sono tutta una serie di interventi che sono
stati fatti nel tempo) e prevede il divieto di transito sulle piste
da sci, ad eccezione delle necessità di servizio del gestore delle
piste. Stabilisce inoltre che fuori dall'orario di apertura delle
piste è inoltre consentito, previa autorizzazione del gestore della
pista, l'uso di mezzi meccanici per raggiungere pubblici esercizi o
abitazioni private non altrimenti raggiungibili e qui abbiamo
competenza, ma parliamo di piste da sci e quindi lì non è che
dobbiamo normare, è già normato. Al contrario tutto quello che
accade fuori ha un limite, perché la Regione non ha potestà
legislativa primaria in materia di circolazione stradale, pertanto
la normativa applicabile in tale materia, compresi gli aspetti
assicurativi: immatricolazioni, autorizzazione al trasporto di cose
o persone, rilascio di specifici patentini, a livello regionale è
quella contenuta nel decreto legislativo 30 aprile 1992, che è il
Codice della strada e lì non abbiamo competenza.
Anche a livello nazionale persiste una lacuna sull'argomento,
nonostante la legge delega del Governo per la revisione del nuovo
Codice della strada, la legge delega è la n. 85/2001, richiamasse
espressamente la necessità di regolamentare l'utilizzo delle
motoslitte e dei mezzi meccanici in generale sulle piste di sci e
comunque su terreni innevati e né il decreto legislativo 2002, né
più recenti interventi legislativi hanno introdotto innovazione nel
Codice della strada sull'argomento, per cui ribadisco: piste da sci
normativa regionale, il resto Codice della strada, che non è nostra
competenza, la legge delega diceva allora: c'è la necessità, ad
oggi chi ha potestà (ovvero lo Stato) non ha disciplinato. Le
motoslitte quindi sono veicoli atipici con caratteristiche tecniche
costruttive tali da escludere la riconducibilità alle categorie
previste dall'articolo 47 del nuovo Codice della strada.
La tipicità di veicoli e l'assenza di una disciplina specifica
del loro utilizzo determinerebbe, secondo una circolare del 2005
del Ministero dei trasporti, l'idoneità delle motoslitte a
circolare soltanto fuori strada e non su aree ad uso pubblico,
destinate alla circolazione dei pedoni, dei veicoli e degli animali
quali sono le strade, ai sensi dell'articolo 2 del nuovo Codice
della strada. La circolazione delle motoslitte sulle aree fuori
strada è disciplinata dalla legge regionale 22 aprile 1985 n. 17 e
all'articolo 2, commi 2 e 3, disciplina i casi in cui è consentita
la percorribilità in tali aree con veicoli a motore in
generale.
Infine va precisato che l'articolo 29, comma 13, lettera c)
delle norme di attuazione del PTP ha previsto che gli strumenti
urbanistici comunali possano individuare apposite piste permanenti
dedicate alla circolazione con le motoslitte sul territorio
regionale per attività ludiche o ricreative; quindi nel PTP è data
la possibilità nell'ambito degli strumenti urbanistici ai Comuni e
non alla Regione. Tale norma rientra fra quelle di indirizzo non
immediatamente cogenti, con riferimento alle quali i Comuni sono
tenuti ad adeguare i propri strumenti urbanistici e questa, una
volta recepita la disposizione, prevarrà per il principio di
specialità su quella dettata dalla legge regionale n. 17/1985.
Nella speranza di averle dato il quadro delle normative di
riferimento, sicuramente continueremo a seguire questo tema e, se
del caso, faremo un'azione di coordinamento con i Comuni e con le
varie forze che sono preposte al controllo di questi mezzi.
Presidente
- La parola alla Consigliera Carmela
Fontana.
Fontana (PD)
- La ringrazio, Assessore, per tutte le
risposte che mi ha dato e le chiedo se, per cortesia, mi può dare
una copia di quel documento. Mi ha spinto a fare questa
interpellanza la preoccupazione per tutto quello che è successo e
per quegli incidenti che si sono verificati, perché penso che la
montagna sia un bene di tutti e le regole vadano rispettate. Deve
essere una giornata di divertimento e non di tristezza, come
succede quando si verificano questi incidenti. La ringrazio,
Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK