Consiglio Regionale della Valle d'Aosta - Oggetto del Consiglio n. 2553 del 25 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2553 del 25 luglio 2012 - Resoconto
OGGETTO N. 2553/XIII - Interpellanza: "Interventi per
consentire ai lavoratori delle società partecipate dalla Regione di
beneficiare della regolare retribuzione".
Interpellanza
Riconosciuto che l'Amministrazione regionale e le Società
partecipate provvedono tempestivamente, a differenza di quanto
accade mediamente nel resto d'Italia, nei pagamenti alle
imprese;
Rilevato che alcune imprese che lavorano per
l'Amministrazione regionale o per le Società partecipate non
erogano con regolarità le buste paga ai lavoratori;
Riscontrato che abbiamo rilevato un caso dove il ritardo
nella corresponsione della liquidità indicata in busta paga supera
i tre mesi;
i sottoscritti Consiglieri regionali
Interpellano
il Presidente della Regione per sapere se intenda:
1) accertare la dimensione del fenomeno denunciato nelle
premesse;
2) intervenire per consentire ai lavoratori di essere
regolarmente pagati.
F.to: Donzel - Carmela Fontana
Presidente
- La parola al Consigliere Donzel.
Donzel (PD)
- Grazie Presidente.
Cercherò di recuperare quel poco cervello che mi è rimasto e
ringrazio dello stile dimostrato dal neo Assessore, che, dopo aver
preso cinque pedate dalla maggioranza, ha avuto il buon gusto di
prendersela con la minoranza. Cominci a guardare in casa sua,
Assessore, invece di fare queste battute strampalate!
Veniamo ai fatti concreti, adesso non so se devo rivolgermi
correttamente al collega Zucchi, delegato personale di questa
vicenda presso CVA, o se può rispondere il Presidente...io avevo
scritto al Presidente, ma non so come è evoluta la situazione.
Penso che la situazione, che è stata rappresentata dalla
manifestazione di oggi, sia molto più grave dell'interpellanza che
ho promosso. Avevo sentito parlare di questi problemi, ma non avevo
coscienza della gravità della situazione se non quando direttamente
ho incontrato questi lavoratori e ho ricevuto i loro comunicati. La
nostra richiesta era di capire quanto vasto fosse questo fenomeno,
se ci sono altre situazioni di questo tipo in atto e ribadire due
concetti fondamentali. Sappiamo che l'Amministrazione regionale, a
differenza di altre realtà amministrative, comprese le partecipate,
paga con puntualità, quindi ho cercato di esprimere in modo chiaro
che non era una critica rivolta all'Amministrazione e alle
partecipate. Sappiamo anche che ci sono dei regolamenti difficili e
che non si può non muoversi all'interno di un quadro normativo.
Quello che volevamo sollecitare era un'attenzione da parte
dell'Amministrazione regionale e delle partecipate, perché il
Presidente, incontrando il mondo delle imprese, può sollecitare le
stesse a tenere un comportamento rigoroso. In questo caso siamo di
fronte ad un comportamento inqualificabile da parte di un'impresa,
però chi se non le amministrazioni e le società possono intervenire
anche in soccorso politico di questi lavoratori? Era un po' non
lasciarli da soli nell'affrontare una vertenza così difficile:
questo era il nostro intento e capire se oltre alla situazione
lamentata, gravissima, dei lavoratori della Fintel
Costruzioni...che non perché non siano valdostani tutti o il fatto
che non sono residenti in Valle d'Aosta non meriti la nostra
attenzione: qui hanno lavorato, hanno lavorato per il bene della
Valle d'Aosta, qui hanno operato ed è giusto che anche nel nostro
territorio ci sia attenzione a questi lavoratori. Aspettiamo una
risposta positiva in tale senso dal Presidente.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Questa mattina purtroppo non c'ero e non ho potuto direttamente
rispondere e dare forse una giusta soddisfazione anche a chi ha
manifestato, ringrazio anche i colleghi del PD che hanno posto tale
tema, che è un tema che purtroppo non è l'unico ed è ricorrente. In
questo caso forse, se vogliamo dirlo, la fortuna è che ci sono le
partecipate che rispondono in modo adeguato. Vengo alla risposta e
poi darò i chiarimenti necessari. La situazione è quella che è
stata riferita.
Quante e quali società controllate dalla Regione siano
interessate da queste misure restrittive: il comma 1 dell'articolo
4 del decreto n. 95 individua un unico parametro oggettivo: il
fatturato da prestazioni di servizio a favore di pubbliche
amministrazioni superiore...chiedo scusa, ho confuso... Rispetto
alle domande che sono state presentate: se c'è disponibilità a
prendere in considerazione quanto riferito dall'articolo 5 del
codice, tenuto conto delle situazioni ad oggi esistenti, la
risposta è positiva, cioè noi siamo disponibili a...noi nel senso
che abbiamo interpellato le due società, sia la CVA che la RAV, i
responsabili sono stati coinvolti, hanno visto qual è la
situazione. Come ricorderà il collega, questo è possibile nei
limiti dei fondi disponibili, cioè delle attività svolte dalla
società, quindi per parte nostra rispondiamo positivamente sia per
CVA che per RAV, in quanto è stato sentito il responsabile Freppa,
che ha dato la disponibilità ad applicare l'articolo 5, il che
significa dare soddisfazione ai lavoratori. Sintetizzo la
situazione, ma credo che il
corpus
sia questo. Stiamo
monitorando eventuali altre situazioni, giustamente i colleghi
hanno citato i dati più macroscopici, ma ce ne sono anche altri che
hanno la stessa situazione e che andranno monitorati e su cui si
farà lo stesso invito che oggi facciamo per le partecipate.
Presidente
- La parola al Consigliere Donzel.
Donzel (PD)
- Ringrazio il Presidente.
Sarà una grande soddisfazione, anzi i lavoratori che sono stati
qui l'hanno sentita, per loro apprendere questa notizia e
soprattutto anche quelli che non sono stati coinvolti in questa
vicenda...hanno molto da ringraziare questi lavoratori che sono
arrivati dalla Sicilia, perché dalle parole del Presidente apprendo
l'intenzione di verificare anche gli altri casi. Grazie quindi a
questa mobilitazione altri lavoratori anche valdostani avranno una
soddisfazione in tale senso, pertanto non possiamo che rallegrarci
dell'esito della vicenda.
Presidente
- Dichiaro conclusi per questa serata i lavori
dell'odierna adunanza del Consiglio regionale. I lavori
riprenderanno domattina alle ore 9,00 con la discussione del punto
n. 13 all'ordine del giorno.
La seduta è tolta.
---
La seduta termina alle ore 21,11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK