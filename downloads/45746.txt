Consiglio Regionale della Valle d'Aosta - Oggetto del Consiglio n. 2401 del 21 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2401 del 21 aprile 2023 - Resoconto
OGGETTO N. 2401/XVI - Interpellanza: "Organizzazione ad Aosta
di un corso di laurea di primo livello in Tecniche di radiologia
medica per immagini e radioterapia".
Marguerettaz (Presidente) -
Punto n. 70 all'ordine del
giorno. Per la presentazione, ha chiesto la parola il collega
Restano, ne ha facoltà.
Restano (GM) -
Non me ne voglia l'assessore Sapinet, ma
dopo aver parlato delle barriere "Salva motociclisti", tocca
parlare dei tecnici di radiologia che entrano in causa quando non
ci sono queste barriere.
A parte le battute, l'argomento è molto serio. Ci sono i tecnici
sanitari di Radiologia medica. É tecnico sanitario di Radiologia
medica il professionista dell'area tecnico-sanitaria, in autonomia
o in collaborazione con il medico radiologo, radioterapista, il
medico nucleare, il fisico sanitario o con tutte le figure mediche
sanitarie che si occupano delle radiazioni ionizzanti.
Per svolgere questa professione in Italia è necessaria una
laurea di primo livello ottenibile frequentando i corsi
universitari della facoltà di Medicina in tecniche di radiologia
medica per immagini e radioterapia.
Successivamente, per poter operare, bisogna essere iscritti al
relativo ordine professionale della località di residenza.
Il tecnico sanitario di Radiologia medica opera in qualità di
dipendente pubblico/privato oppure di libero professionista,
laddove si utilizzano le sorgenti radiologiche.
In poche parole lavora nell'ambito delle risonanze magnetiche,
tomografia computerizzata, radiologia tradizionale, medicina
nucleare, radioterapia, radiologia interventistica, radiologia
industriale e tanto altro.
L'accesso alla professione nel pubblico, come ho detto, avviene
attraverso un concorso pubblico. Al tecnico sanitario di Radiologia
medica si rivolge il paziente malato, quindi per diagnosi e terapia
interventistica, e anche quello sano, per quanto riguarda la
prevenzione, ovviamente su prescrizione medica.
Con la legge 43/2006, che istituisce gli ordini professionali,
queste figure professionali hanno fatto un passo avanti per quanto
riguarda il riconoscimento della propria professione, sia
nell'ambito pubblico quanto nell'ambito privato.
La carriera è regolamentata da specifici percorsi universitari,
quali i Master di primo e secondo livello oppure la laurea
specialistica.
Possono anche occuparsi di formazione all'interno di specifici
corsi universitari, oppure di tutoraggio, anche all'interno degli
stessi corsi.
Perché parliamo di quest'argomento e di questa professione
importante, in Valle d'Aosta - poi, Assessore, le chiederemo
conferma dei dati - operano oppure potrebbero operare circa 100
professionisti di questo settore, penso, e nell'ambiente pubblico,
e lei ce lo dirà, una sessantina di operatori.
In V Commissione, nel corso delle audizioni riguardanti il Piano
socio-sanitario, abbiamo audito anche gli ordini professionali, fra
questi vi erano i rappresentanti dei tecnici sanitari di radiologia
medica, i quali ci hanno evidenziato che vi è una carenza di
professionisti e per queste tecniche auspicano un corso di laurea
istituito in Valle d'Aosta.
L'ultimo corso organizzato dall'Amministrazione regionale risale
agli anni 90 ed erano stati formati diciotto tecnici; da quel
momento in poi si fa riferimento alle Università piemontesi, i
quali ci riservano un numero di posti assai limitato, penso che
attualmente si tratti di un posto per corso.
Come sappiamo il NIU dà le indicazioni all'Università per quanto
riguarda i posti da mettere a bando, sono 30 per l'Università di
Torino e una trentina per l'Università di Novara.
Attualmente, come detto, i Valdostani devono scendere o a Novara
o a Torino.
Noi gradiremmo sapere, a conferma di quanto abbiamo detto
poc'anzi, se vi siano dei Valdostani che attualmente frequentano
corsi presso l'Università di Novara, e se, a quanto risulta a lei
Assessore, vi sia in prospettiva l'esigenza di personale con tale
qualifica; a noi risulta che vi sia una grande necessità.
L'ultimo concorso recentemente espletato ha permesso di assumere
un tecnico su otto posti a concorso, quindi mancavano sette persone
a presentarsi, uno solo si è presentato, una Valdostana che non
penso abbia molti anni da lavorare nel pubblico prima di arrivare
alla pensione. Prossimamente mi risulta che vadano in pensione
cinque tecnici, in prospettiva altri dieci.
Chiediamo conferma di tutto questo e soprattutto le chiediamo
se, in prospettiva vi sia, qualora necessario da parte vostra,
l'intenzione di organizzare in loco ad Aosta un corso di laurea in
tecniche sanitarie di radiologia medica.
Presidente -
Per la risposta, ha chiesto la parola
l'assessore Marzi.
Marzi (SA) -
A oggi risulta un Valdostano frequentante il
corso di laurea in tecniche di radiologia medica per immagini e
radioterapia, posto aggiuntivo riservato attivato presso
l'Università degli studi di Torino nell'anno accademico 2022-2023,
come da lei richiamato, al primo anno.
La legge regionale 11/2017 prevede posti riservati per studenti
valdostani e borse di studio regionali dedicate. L'Azienda USL ha
informato che la necessità attuale di tale profilo professionale
presso il Dipartimento di diagnostica per immagini, come da lei
richiamato, è pari a sette unità di personale, di queste però tre
unità derivano da sostituzioni per gravidanza.
Con riferimento alle valutazioni in termini di fabbisogno delle
professionalità sanitarie, informo che l'Azienda ha evidenziato per
l'anno accademico 2023-24 la necessità di porre in formazione, tra
l'altro, sei figure di tecnici sanitari di radiologia medica.
Con riferimento alla possibilità di organizzare in sede locale
un corso di laurea in tecnici sanitari di radiologia medica è
anzitutto necessario soffermarsi su queste valutazioni: i corsi di
laurea afferenti alle classi delle professioni sanitarie, come
quello richiamato dalla sua iniziativa, possono essere attivati
esclusivamente presso le facoltà di medicina e chirurgia e per
l'attivazione di un corso di laurea, stanti i costi connessi,
sarebbe necessario condurre una seria valutazione dei fabbisogni
formativi e dei potenziali di attrattività che il medesimo potrebbe
e dovrebbe produrre, perché a oggi l'Ateneo valdostano non dispone
di facoltà di medicina e di chirurgia. Pertanto l'attivazione del
corso di cui trattasi dovrebbe avvenire comunque mediante
collaborazioni con un'università fuori dal territorio valdostano,
così come avviene per il corso di laurea in Infermieristica che è
organizzato ad Aosta dall'Università degli studi di Torino.
Spetta all'UniVdA, con la nostra partecipazione, valutare
l'attivazione in loco di un corso di laurea molto settoriale che
richiederebbe importanti sforzi di promozione di attrattività con
l'eventualità di strutturare un percorso formativo che dovrebbe
trovare riscontro sui partecipanti.
A livello però di Assessorato la sua iniziativa ha fatto sì che
s'intenda approfondire il tema e provare a cogliere gli spunti da
lei richiamati nel creare o nel verificare i rapporti con il
territorio che lei ha evidenziato nel presentare l'iniziativa.
Presidente -
Replica il collega Restano.
Restano (GM) -
Grazie, Assessore, per la risposta. Siamo
soddisfatti di quanto lei ci ha detto. Ci permettiamo di
sottolineare alcune cose che noi riteniamo importanti, quali il
valore aggiunto di un corso istituito in Valle d'Aosta, che è
sicuramente quello di attrarre più Valdostani verso questa
professione, sicuramente quello di avere dei Valdostani formati
dopo tre anni di percorso formativo, quindi bisogna guardare
veramente in prospettiva, soprattutto quello di utilizzare questi
allievi durante il loro tutoraggio per svolgere già delle mansioni
all'interno dei nostri reparti, quindi di far conoscere loro i
reparti, il personale operante e di inserirli all'interno del
nostro sistema sanitario ma soprattutto, credo, quello di riuscire
ad attrarre degli allievi dalle regioni confinanti ma soprattutto
quelli dei Comuni limitrofi che confinano con la Valle d'Aosta.
Quindi di avviare una sorta di turismo formativo in favore della
nostra regione.
Sono importanti il ruolo e i rapporti che i nostri direttori di
struttura complessa e semplice - si occupano dell'ambiente
specifico di cui stiamo parlando - hanno con i Direttori delle
scuole di specializzazione delle Università, perché solo attraverso
questi buoni rapporti probabilmente riusciremo a organizzare questa
tipologia di corsi.
Io credo che con la buona volontà e con la disponibilità dei
nostri Direttori si possa organizzare e, non so perché, ma ho
sentore che loro non aspettino altro per poterlo fare.
Presidente -
Direi che possiamo fare dieci minuti di
cambio aria. Quindi riprendiamo alle ore 17:10.
La seduta è sospesa dalle ore 17:02 alle ore 17:13 e alla
ripresa dei lavori riassume la Presidenza il presidente
Bertin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK