Consiglio Regionale della Valle d'Aosta - Oggetto del Consiglio n. 3141 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3141 del 10 gennaio 2024 - Resoconto
OGGETTO N. 3141/XVI - Interpellanza: "Azioni utili a
migliorare l'interscambio tra autobus e treni alla stazione di
Châtillon in direzione Aosta".
Sammaritani (Presidente) -
Passiamo alla trattazione del
punto 38 all'ordine del giorno. Per la presentazione, ha chiesto la
parola il consigliere Aggravi, ne ha facoltà.
Aggravi (RV) -
Faccio una premessa: questa è
un'interpellanza che risponde a una serie di segnalazioni puntuali,
lo avrà capito l'Assessore dal tenore soprattutto della
premessa.
La segnalazione parte dalla situazione ante servizio sostitutivo
della linea ferroviaria e quindi cerca di mettere insieme una
situazione descritta nello scenario normale e una invece anche di
prospettiva relativamente a quello che poi è avvenuto o avverrà
sulla base del servizio sostitutivo.
Stiamo parlando della linea di trasporto pubblico
Châtillon-Torgnon in cui la linea ha una partenza dal Comune di
Torgnon alle ore 06:45 per arrivare al capolinea della Stazione FS
di Châtillon alle ore 07:20.
Le segnalazioni riguardano il fatto che il treno partirebbe 3
minuti prima e quindi chi dovesse utilizzare quella linea per poi
raggiungere Aosta - in particolare è un servizio legato più che
altro al mondo della scuola - perde il treno e quindi
sostanzialmente deve raggiungere con mezzi propri la stazione.
Questa è la segnalazione che è stata ricevuta.
Le quattro domande cercano di dare risposta non soltanto
all'oggetto della segnalazione ma anche, in prospettiva,
comprendere quello che s'intende o si è anche fatto, anche perché
l'interpellanza è del 29 dicembre, data in cui l'abbiamo
presentata.
"S'interpella l'Assessore per conoscere se la situazione
rappresentata sia ancora tale e se siano mai pervenute segnalazioni
in merito, funzionali a efficientare l'interscambio tra l'autobus e
il treno alla stazione di Châtillon in direzione Aosta"; "Se siano
mai state valutate soluzioni che consentano all'autobus, che scende
da Torgnon, di arrivare in tempo utile rispetto alla partenza del
treno per Aosta"; "Quale sarà la nuova impostazione degli orari dei
mezzi di trasporto, nonché del servizio sostitutivo, considerati i
lavori sulla linea ferroviaria", che poi sono partiti
successivamente alla presentazione dell'interpellanza, e "Se sia
intenzione dell'Assessorato porre in essere azioni o soluzioni
utili a permettere, a chi usufruisce di quella linea, di poter
agevolmente muoversi sfruttando l'utile connessione dei due mezzi
di trasporto, quindi il gomma-ferro. Questo è un caso ma potrebbero
anche essercene altri e quindi chiediamo, soprattutto sulla domanda
4, eventualmente quali sono le azioni poste in essere o che si
porranno in essere da parte dell'Assessorato.
Presidente -
Per la risposta l'assessore Bertschy.
Bertschy (AV-VdA Unie) -
Benvenuto, consigliere Aggravi,
nel difficile mondo degli orari dei trasporti.
Intanto ho l'occasione di dire che questa mattina il consigliere
Restano nella sua replica aveva parlato di un dato che io avevo
fornito nei primi giorni d'attivazione del servizio: avevo circa 40
segnalazioni ricevute; le posso invece dire che a oggi sono più di
200, tutte con nome e cognome, ben argomentate, ogni tanto
giustamente critiche, altre sono segnalazioni di ringraziamento per
l'attenzione che viene data, però un lavoro utilissimo che nei
prossimi giorni e nei prossimi mesi ci aiuterà per priorità a
organizzare delle risposte, sempre che tutte queste risposte
possano essere la sintesi di più bisogni, perché il trasporto
pubblico locale ha la possibilità di dare una risposta nella misura
in cui non si ragiona in termini individuali.
Per venire alla domanda specifica, "Se la situazione
rappresentata (questa dell'interscambio autotreno della stazione di
Châtillon, direzione Aosta), con l'asserito Châtillon-Torgnon...":
è un tema che tra l'altro conoscevo e me ne avevano parlato anche
il Presidente e altri colleghi, ed è un giusto esempio da fare,
perché effettivamente, nel fare questa proposta e nel chiedere
questa disponibilità... era stata fatta questa segnalazione nel
2022, io allora non ero Assessore ai trasporti, ma cinque studenti
residenti ad Antey avevano manifestato la necessità di anticipare
l'orario di arrivo del bus per poter usufruire del trasporto
ferroviario fino ad Aosta.
Quella linea serve circa ventidue abbonati, di cui quattordici
proseguono per il polo scolastico di Verrès e i restanti
frequentano istituti scolastici di Châtillon e di
Saint-Vincent.
In quel momento l'Assessorato allora aveva contattato i Comuni
di Torgnon e la Magdeleine per chiedere se la modifica dell'orario
potesse essere favorevolmente accolta e dalla ricostruzione del
dossier di quell'anno la modifica non aveva avuto corso,
verosimilmente perché si creava un disagio agli utenti diretti agli
istituti scolastici di Verrès e Châtillon. Queste sono le cose che
io conosco di quella richiesta di allora.
Per venire però alla seconda domanda, "Se siano mai state
valutate soluzioni che consentano all'autobus che scende da Torgnon
d'arrivare in tempo utile rispetto alla partenza del treno per
Aosta", la collego alla domanda 4, "Se sia intenzione
dell'Assessorato porre in essere azioni o soluzioni utili a
permettere, a chi fruisce di quella linea, di poter agevolmente
muoversi, sfruttando l'utile connessione di due mezzi di trasporto
pubblico".
Per poter fornire una risposta esaustiva alla seconda domanda,
le uniamo: attualmente, a seguito dei lavori di elettrificazione,
sulla tratta ferroviaria Aosta-Ivrea, e con l'entrata in vigore del
servizio fornito con i bus sostitutivi, gli orari sono stati
oggetto di modifica al fine di garantire l'arrivo alla stazione di
Aosta per l'inizio puntuale dell'orario scolastico e
lavorativo.
Come già detto nella risposta precedente - anzi, non gliel'ho
detto perché ho saltato l'ultimo paragrafo - la necessità è di
anticipare di 15-20 minuti quell'impegno di trasporto che si aveva
con l'orario delle ore 07:17 del treno.
Quindi la situazione non può che peggiorare in questo senso
rispetto alla discesa della linea.
È evidente che alcuni orari con il nuovo trasporto andranno
meglio, altri orari invece avranno delle difficoltà e su questi
dovremo lavorare. Questo è un tema sul quale dobbiamo lavorare,
perché se la partenza dell'orario delle ore 07:17 non permetteva
allora ad alcuni utenti del trasporto in discesa da Torgnon di
prendere la corsa verso Aosta, oggi di corse ce ne sono al momento
tre: una alle ore 07:05, una alle ore 06:50 e una alle ore 07:28,
ma la corsa delle ore 07:28 è molto, molto giusta per l'entrata a
scuola perché arriva ad Aosta alle 07:58.
Quello che m'impegnerei a fare, per rispondere alla domanda n.
3, e quello che stiamo facendo proprio in questi giorni, tutti i
giorni, è cercare di trovare una giusta collocazione degli orari
per più esigenze, cercando di migliorare quelle situazioni che sono
migliorabili o, nel caso che non siano migliorabili, se devono dare
risposta a un numero importante, e quando si parla di montagna non
sono mai le centinaia di persone perché se poi correttamente
facciamo certi discorsi qua dentro, dobbiamo anche cercare di dare
una risposta alle comunità più piccole dove non ci possono essere
numeri grandi, però dobbiamo trovare una giusta sintesi perché poi
tutto questo alla fine ha un costo sul bilancio pubblico.
La situazione di quello snodo è allo studio ed è allo studio
anche perché, per esempio - questo mi era stato segnalato
dall'assessore Carrel - abbiamo una coincidenza del ritorno
pomeridiano degli autobus di Aosta che è esattamente la partenza
dell'autobus della Vallata per la Valtournenche: "14 e 10" e "14 e
10", per quanto siano svizzeri i trasporti su gomma, difficilmente
uno o l'altro si troveranno sempre al momento giusto.
Io mi prendo l'impegno di valutare anche questa situazione e di
capire se esiste la possibilità di dare una risposta, lavorando sui
minuti, perché poi per l'entrata a scuola, se c'è una cosa che è
fissa è l'orario, perché, seppure ci sia un grande cambiamento in
corso, ci sono alcune cose che non cambiano e sono molto più rigide
delle nostre valutazioni.
L'entrata a scuola, in questo momento, è quella definita per le
organizzazioni che le istituzioni scolastiche hanno, quindi noi
dobbiamo cercare di portare ad Aosta le persone nel tempo giusto
per permettere loro anche - perché poi non è che tutti hanno la
scuola vicino all'autostazione - di fare quei 5-10 minuti a piedi
nel caso che si sia un po' più distanti, a volte un quarto d'ora,
per arrivare in tempo per l'inizio dell'orario scolastico.
Ci proviamo e vediamo come provare a organizzare una risposta,
la più coerente possibile, alle necessità di tutti.
Presidente -
Per la replica, la parola al consigliere
Aggravi.
Aggravi (RV) -
La ringrazio per il benvenuto. Assessore,
vede, queste segnalazioni mi hanno ricordato una situazione che
conosco bene, perché quando studiavo a Pavia, venivo portato da un
mezzo privato direttamente alla stazione di Aosta per un motivo
semplice - così metto anche insieme la questione dei questionari
per lei e per il collega Restano - nel senso che io, su tre volte
che presi il treno da Pré-Saint-Didier, arrivato ad Aosta mi vidi
l'altro treno partire.
Oggettivamente, detto così, la prima può essere un caso, la
seconda è una coincidenza, la terza è un delitto, quindi
oggettivamente, da quella volta lì, presi quel treno, l'Aosta -
Pré-Saint-Didier, solo se mi dovevo fermare ad Aosta, perché tutte
le volte vedevo l'altro treno partire, quindi l'ho presa anche a
cuore la situazione, proprio per questo motivo.
Poi sicuramente io nei confronti del servizio pubblico a volte
ho un atteggiamento, almeno individualisticamente, molto
"Thatcheriano" o affine a Milei - che adesso va di moda, il nuovo
Presidente dell'Argentina - però a parte le battute io penso che
questo sia un caso - l'ha detto anche lei - che può essere in
realtà scuola per altre situazioni complicate, perché poi sappiamo
che, al di là di tutto, la gomma ha anche un altro problema, che
sono le incertezze del percorso, perché non ha una linea dedicata,
ma sappiamo che il traffico colpisce anche il trasporto pubblico
perché non ci sono vie preferenziali, quindi ha una dinamica
ulteriore.
Ero andato a vedere effettivamente i nuovi orari dal sito
Trenitalia e avevo trovato le partenze da Châtillon-Saint-Vincent
alle ore 07:05 e alle ore 07:28, che in realtà complicherebbero,
come giustamente lei ha detto, la cosa.
Prendiamo atto della risposta e soprattutto dell'impegno, però,
al di là di un singolo caso, ricordiamo che tanti singoli casi poi
fanno un risultato, soprattutto per gli orari più gettonati anche
da categorie che il trasporto pubblico lo utilizzano più di altre;
siamo stati un po' tutti studenti e quindi sappiamo che il
trasporto pubblico è utilizzato soprattutto a quegli orari da chi
lavora e da chi studia, quindi io mi auguro che si possa trovare
una soluzione - in questo caso sicuramente che riguarda questa
linea, ma in linea generale anche altre - che possa da un lato
efficientare l'utilizzo e aumentare anche l'utilizzo del trasporto
pubblico, quindi rendere la spesa pubblica ancora più efficiente
perché viene utilizzata, e dall'altro venire incontro anche alle
necessità dei concessionari, perché sappiamo benissimo che comunque
bisogna mettere insieme sia la necessità dell'utenza ma anche poi
la complessiva gestione anche di due realtà che devono integrarsi
ma che non rispondono alla stessa testa, anche se poi spesso e
volentieri sappiamo che si può fare anche peggio, a volte, quando
poi è lo stesso fornitore.
Detto questo, manterremo la guardia e prendiamo nota del suo
impegno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK