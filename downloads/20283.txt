Consiglio Regionale della Valle d'Aosta - Oggetto del Consiglio n. 269 del 1° dicembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 269 del 1° dicembre 2003 - Resoconto
OBJET N° 269/XII - Loi de finance pour l'année 2004. (Début de
la discussion générale)
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Nel presentare la legge finanziaria di
accompagnamento…
Squarzino -
(fuori microfono)
… c'è il relatore, proprio per rispetto
del Consiglio e del Regolamento…
Marguerettaz (UV) - … non ha chiesto
la parola…
Presidente - … calma, la discussione
ha inizio con l'intervento del proponente o del relatore nominato
dalla commissione, quindi non c'è alcuna cancellazione di
democrazia, per cortesia, siamo assolutamente nel rispetto del
Regolamento, articolo 53, comma 3°, pertanto l'Assessore al
bilancio ha la facoltà di relazionare su questa materia.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Così come i consiglieri hanno ricevuto, la
nostra finanziaria si compone di 3 Titoli; il Titolo I:
"Disposizioni in materia di entrate", che viene presentato con un
solo Capo in 3 articoli, che riguardano sia provvedimenti relativi
all'IRAP, sia un progetto di finanziamento sugli interventi per la
viabilità regionale e un altro finanziamento sul rifacimento della
funivia del Monte Bianco.
Il Titolo II è rappresentato da disposizioni in materia di
spesa, che si articola in vari Capi: la finanza locale, gli enti
locali…
Frassy -
(fuori microfono)
…
chiediamo la parola per mozione
d'ordine… depositare alla Presidenza ai
termini del Regolamento interno, articolo 29, la relazione
scritta… ci deve essere una relazione
depositata… Presidente, il comma 4
dell'articolo 29…
Presidente - … una dichiarazione a
firma del Consigliere Praduroux è stata
depositata…
Frassy -
(fuori microfono)
…
che venga distribuita!
Presidente - La parola all'Assessore al bilancio, finanze,
programmazione e partecipazioni regionali, Marguerettaz, che sta
illustrando, come è stato chiesto.
Marguerettaz (UV) - Se i consiglieri mi permettono di fare
l'illustrazione della legge finanziaria, che poi sarà oggetto di
dibattito.
Il Capo II è relativo alle politiche del lavoro e programmi
comunitari con degli articoli specifici; al Capo III abbiamo il
personale e i fondi pensione; al Capo IV abbiamo gli interventi in
materia sanitaria e sociale; al Capo V abbiamo gli interventi in
materia di patrimonio e partecipazioni; al Capo VI abbiamo gli
interventi in materia di assetto del territorio e tutela
dell'ambiente; al Capo VII abbiamo gli interventi per lo sviluppo
economico e la promozione sociale: questi concludono tutto quello
che è inserito nel Titolo II relativo alle disposizioni in materia
di spesa.
Nel Titolo III abbiamo una previsione in vari domini, di
modificazione di leggi regionali. Nel Capo I ci sono delle
modifiche che riguardano interventi in materia di enti locali,
assetto del territorio ed edilizia abitativa; al Capo II abbiamo
interventi in materia sanitaria e sociale; al Capo III abbiamo
interventi in materia di promozione sociale; al Capo IV abbiamo
interventi in materia di sviluppo economico.
Il tutto è ampiamente descritto nei Titoli di ogni articolo, in
modo da poter avere un indice molto chiaro dei vari provvedimenti e
che permettono un'analisi da parte di questo Consiglio.
Presidente - La parola al relatore, Consigliere Praduroux.
Praduroux (UV) - Prendo atto della relazione svolta
dall'Assessore alle finanze, relativa alla legge finanziaria, che
condivido e mi riservo di intervenire con una relazione di
accompagnamento al disegno di legge relativo al bilancio.
Presidente - La parola alla Consigliera Squarzino Secondina.
Squarzino (Arc-VA) - Vorrei rileggere l'articolo 29 tutto
intero, laddove dice che:
"… la
relazione deve essere presentata dalla commissione per iscritto al
Presidente del Consiglio…"
, è la
relazione che deve fare il
relatore…
Presidente
- (fuori microfono)
… è in corso di
distribuzione…
Squarzino (Arc-VA) - … no, ma questa
è una relazione complessiva delle due leggi, non solo della
proposta di legge. Questa non è la relazione sulla proposta di
legge n. 7, ma è la proposta sui due disegni di legge; quindi
chiedo che il relatore separi le due relazioni e le presenti per
iscritto!
Presidente - La parola al Consigliere Frassy, per mozione
d'ordine.
Frassy (CdL) - Siamo sconcertati dalla leggerezza con cui questa
maggioranza, in particolare questa Giunta sta sgovernando la
Regione Valle d'Aosta, dopo di che possiamo fare di tutto,
Presidente, però sia chiaro che se questo è il clima nel quale
volete discutere la legge finanziaria e nella quale avete la
pretesa di inserire quei dispositivi legislativi che non avete
avuto non so se la forza, la capacità, il tempo di presentare al
vaglio delle commissioni, sappiate che la nostra discussione sarà
leggermente più approfondita di quanto non sia stata la vergognosa
relazione, o meglio lettura dei titoli e degli articoli fatta
dall'Assessore al bilancio e riteniamo che questa relazione scritta
sia una presa in giro che il Consigliere Praduroux ha voluto
riservare al Consiglio, perché il Regolamento all'articolo 29 parla
di relatori e fa riferimento ad una relazione per ogni disegno di
legge.
Il fatto che si vogliano presentare relazioni congiunte è una
fantasia, prendiamo atto che avete adottato lo strumento della
finanza creativa, che peraltro nulla crea, e questo lo discuteremo
nella sostanza.
Riteniamo che questa relazione non sia una relazione a termini
di Regolamento.
Presidente - Consigliere Frassy, il relatore Praduroux ha
presentato questa relazione che è omnicomprensiva delle due leggi,
perché è stata completamente disattesa una decisione che è stata
concordata prima nella Conferenza dei Capigruppo. Peraltro io sono
ugualmente sconcertato quanto lei, che decisioni deliberate e
condivise da tutti un attimo prima in Conferenza dei Capigruppo
vengano qui e siano completamente disattese per un puro gioco
dell'opposizione. Ne prendiamo
atto…
(interruzione della Consigliera Squarzino Secondina, fuori
microfono)
… assolutamente, poi le citerò tutti
i casi in cui non faccio un gioco della maggioranza, ma rispondo
alle vostre esigenze, e ne ho una bella lista, stia tranquilla!
Pertanto, a parere della Presidenza, la relazione che era stata
presentata dal relatore è assolutamente conforme, perché era
conforme alla pratica concordata poc'anzi con i Capigruppo.
Presidente - La parola al Consigliere Riccarand
per…?
Riccarand (Arc-VA) - … per
intervenire sulle questioni procedurali di metodo su cui ci siamo
incagliati. La Conferenza dei Capigruppo delle
15,15…
Presidente - Porti pazienza, siamo alla mozione d'ordine e sulla
mozione d'ordine interviene uno a favore e uno
contro…
Riccarand (Arc-VA) - … quale mozione
d'ordine?
Presidente - Avete chiesto la parola per cosa? Qui abbiamo
aperto la discussione generale di una legge, vi sono state le
relazioni, pertanto se lei interviene, Consigliere, interviene in
discussione generale, perché qui la procedura è regolare! Abbiamo
impostato questa procedura perché voi lo avete chiesto,
disattendendo quello che era stato deciso poc'anzi in Conferenza
dei Capigruppo! Pertanto lei ha la parola come discussione generale
sull'argomento.
Riccarand (Arc-VA) - No, chiederò la parola dopo per la
discussione generale, ma voglio puntualizzare anche rispetto alle
affermazioni che lei ha fatto - che ci sarebbe stata una decisione
dei Capigruppo che poi è stata smentita - che le cose così non
stanno.
I Capigruppo si sono riuniti alle 15,15 per decidere sulla
procedura dei lavori e hanno concordato che si sarebbe andati
avanti fino alle 17,30 con l'esame delle interrogazioni e
interpellanze, per poi interrompere e affrontare la questione della
legge finanziaria e del bilancio. Posi in quel momento l'esigenza
di una riunione dei gruppi di minoranza al momento
dell'interruzione, perché dovevamo porre una questione
pregiudiziale rispetto allo svolgimento dei lavori, cosa che poi
abbiamo fatto.
A nostro avviso e a mio avviso, dobbiamo
fare…
Presidente - … la pregiudiziale che
lei ha fatto è stata respinta!
Riccarand (Arc-VA) - Ho capito, non contestiamo il fatto che sia
stata respinta! Prendiamo atto che è stata respinta, ma a questo
punto abbiamo posto il problema, dal momento che si respingeva lo
stralcio di una parte del disegno di legge e che quindi ci
trovavamo di fronte a una finanziaria che, a nostro avviso,
contiene una serie di disposizioni che vanno oltre la questione del
bilancio, bisognava fare una discussione specifica sulla legge
finanziaria. Fare una discussione specifica vuol dire che entriamo
nel merito di questa legge finanziaria, che è una legge di 59
articoli, che contiene delle cose che sono marginali ma altre che
sono molto importanti sulle normative regionali.
Allora riteniamo che il Consiglio regionale deve fare su questa
legge finanziaria, che poi…
Presidente - … Consigliere
Riccarand, lei sta facendo un intervento di nuovo nel
merito…
Riccarand (Arc-VA) - … sto solo
dicendo che non mi sembra questo il modo di procedere con relazioni
dell'Assessore e del relatore, che non sono attinenti al merito
della legge finanziaria, perché qui c'è tutta un'argomentazione
molto ampia che non è stata
affrontata…
Presidente - … ma lei non può fare
una valutazione su come vengono fatte le relazioni, porti
pazienza… quando saremo in discussione
generale, lei farà tutte le valutazioni sulle non relazioni che
sono state fatte dall'Assessore o dal relatore!
Riccarand (Arc-VA) - Ho concluso; interverrò poi nel merito nel
corso della discussione generale, però ritengo che anche in questo
momento, nel rifiutarsi di affrontare in modo corretto questa
finanziaria, si dimostra che non si sono voluti approfondire tutti
i temi importanti che sono all'interno di questa finanziaria.
Presidente - Consigliere Tibaldi, lei chiede la parola per
cosa?
(interruzione del Consigliere Tibaldi, fuori
microfono)
… scusi, il suo Capogruppo ha appena
formalizzato una mozione d'ordine…
prego.
Tibaldi (CdL) - Un'altra mozione d'ordine, per il semplice fatto
che qui si vuole far diventare la prassi norma e, così facendo, si
va a stravolgere un iter.
Ci pare di capire che vogliate fare, voi, come maggioranza,
ostruzionismo con, prima, un'anomala relazione da parte
dell'Assessore, che, per sommi capi, ci ha riassunto qual è
l'indice di questa legge finanziaria - ma fin qui siamo in grado di
arrivarci anche noi - e, poi, con una presa d'atto da parte del
Presidente della IV Commissione, Praduroux, non abbiamo capito come
mai non il Presidente della II Commissione, che normalmente è
competente in materia di bilancio, che prende atto e non si degna
neppure di darci lettura di quello che c'è scritto!
Visto che normalmente la lettura del relatore consentiva agli
altri consiglieri di approfondire i contenuti di quanto c'era
scritto, anche perché la relazione è rivolta al Consiglio,
chiediamo 5 minuti di sospensione per poter leggere il
documento.
Presidente - Consigliere Tibaldi, vi accordo 5 minuti di
orologio.
La séance est suspendue de 19 heures 51 à 20 heures.
Presidente - Dichiaro aperta la discussione generale sul disegno
di legge n. 7.
La parola al Consigliere Salzone.
Salzone (SA) - Per mozione d'ordine. Chiedo una sospensione per
una riunione della Conferenza dei Capigruppo, per concordare l'iter
dei lavori.
Presidente - Una riunione dei Capigruppo di 5 minuti è
convocata.
La séance est suspendue de 20 heures 01 à 20 heures
12.
Presidente - È stato stabilito di proseguire l'esame
dell'argomento a maggioranza. Siamo al punto 22 all'ordine del
giorno, dichiaro aperta la discussione generale.
La parola alla Consigliera Squarzino Secondina.
Squarzino (Arc-VA) - Una premessa: qui si parla di legge
finanziaria, allora è interessante capire cosa vuol dire "legge
finanziaria".
Come si evince dal sottotitolo del disegno di legge, possiamo
affermare che la legge finanziaria è finalizzata a "dare
disposizioni per la formazione del bilancio, annuale e pluriennale
della Regione". Si è a inizio legislatura e a noi pare che il
bilancio dovrebbe essere la presentazione, l'esplicitazione, la
prima traduzione del programma di governo.
Signor Presidente, volevo chiedere - visto che si va avanti ad
oltranza - all'Ufficio di Presidenza che provveda ad un minimo di
possibilità di confort, perché qui abbiamo due medici, ma ci
vorrebbe un ristoratore, ci manca Agnesod! Io ho fatto questa
richiesta e chiedo esplicitamente al Presidente del Consiglio di
verificare, con il suo Ufficio di Presidenza, se non valga la pena
di rendere accettabili le condizioni di lavoro dei consiglieri.
C'è la mozione d'ordine del collega, poi io continuo.
Presidente - Vi invito ad un minimo di serietà, perché avete
chiesto 7 sospensioni per mozione d'ordine. Se questa è la maniera
in cui intendete continuare, basta saperlo! Ho avvisato i
Capigruppo - e su questo c'era l'accordo - che domani l'Ufficio di
Presidenza avrebbe provveduto ad organizzare un servizio di
ristorazione. Si è deciso di andare avanti, andiamo
avanti…
Squarzino -
(fuori microfono)
… a maggioranza avete deciso!
Tibaldi (CdL) - Per mozione d'ordine. Pensavamo che la
Conferenza dei Capigruppo convocata poc'anzi, avesse provveduto ad
organizzare in maniera compiuta i lavori, non solo in maniera
sommaria a colpi di maggioranza. Intendiamo capire, Signor
Presidente, come intende regolamentare la pausa per il
vettovagliamento, giustamente richiesto dalla Consigliera
Squarzino, altrimenti chiederei una sospensione per una riunione
urgente dell'Ufficio di Presidenza.
Presidente - La richiesta è respinta, Consigliere Tibaldi!
Consigliera Squarzino, le ricordo che lei aveva diritto ad un'ora
di intervento, pertanto lei adesso farà il secondo
intervento…
Squarzino -
(fuori microfono)
… Signor Presidente! Stavo
intervenendo: il collega chiede di parlare per mozione d'ordine, e
io sono penalizzata?
Presidente - …
prego…
Squarzino (Arc-VA) - Posso capire che vi sia un poco di
agitazione e le chiedo scusa del tono vivace che ho avuto, però io
avevo cominciato il mio intervento, avevo fatto 2 o 3 minuti,
adesso chiedo di riprendere dal punto in cui sono
partita…
(interruzione del Consigliere Tibaldi, fuori
microfono)
… non ha concesso la sospensione,
Signor Presidente…
Presidente - Non ho concesso, perché cerco molto modestamente di
venire incontro a tutte le esigenze, ma quando queste si
trasformano in strumentalizzazioni, Consigliere Tibaldi, lei che è
così tanto solerte nel richiamare il
Regolamento… lei sa che, a rigor di
logica, non è consentita una mozione d'ordine che interrompa la
discussione… gliel'ho concessa in via
del tutto eccezionale...
Lei ha chiesto una convocazione dell'Ufficio di Presidenza, la
mia risposta è negativa.
Consigliera Squarzino, lei può continuare il suo intervento.
Squarzino (Arc-VA) - Vorrei solo che fosse nuovamente tarato il
mio tempo.
Noi pensavamo che essendo questa la prima legge finanziaria
della nuova Giunta, il primo bilancio chiamato a tradurre nelle
scelte concrete il programma di legislatura contenesse alcune
indicazioni chiare di priorità.
Il tentativo fatto dal gruppo "Arcobaleno" di indicare alcuni
punti importanti di un programma annuale di governo magari peccava
di approccio semplicistico, ne conveniamo, ma almeno tentava di
fare una lista, provvisoria, limitata di priorità.
In questa legge finanziaria è difficile individuare scelte
chiare di settori prioritari. Ci si trova di fronte ad una miriade
di interventi, nei diversi settori, rispondenti a logiche diverse e
a volte contraddittorie tra di loro, come cercherò di evidenziare
nel prosieguo della relazione. Abbiamo difficoltà ad individuare un
rapporto coerente tra il programma di legislatura e le diverse
scelte. Penso, ad esempio all'affermazione circa "la logica del
dialogo aperto a tutte le componenti del Consiglio ed esteso
all'intera comunità". Logica di dialogo che, si diceva nel
programma di legislatura, la maggioranza intende perseguire. Basta
ricordare come nella predisposizione del bilancio tale attitudine
non sia stata praticata: né nel momento in cui alcuni gruppi come
il nostro hanno avanzato proposte in Consiglio, né durante i lavori
delle commissioni.
La scelta di inserire nella legge finanziaria una serie di norme
non strettamente collegate al bilancio, ma piuttosto finalizzate a
risolvere singoli problemi dei singoli assessorati, ha di fatto
mortificato il Consiglio: non è possibile dibattere le singole
proposte, analizzarle all'interno del contesto in cui esse si
collocano, esaminarle all'interno delle rispettive commissioni
competenti. La Giunta aveva bisogno di legiferare su una serie di
punti e l'ha fatto "blindando" con la finanziaria le sue scelte, in
contrasto con le affermazioni fatte nel programma.
A questo punto dovrei aggiungere un terzo elemento, che dimostra
come la logica del dialogo non sia stata rispettata, perché, di
fronte alle richieste che abbiamo fatto oggi come gruppo di
opposizione, credo che un minimo di atteggiamento più dialogico da
parte della maggioranza e della Giunta sarebbe stato opportuno, ma
anche più rispettoso nei vostri confronti, più rispettoso del
Consiglio. Nel momento in cui due persone si contrappongono, in
genere si chiede sempre a chi è più forte la capacità di venire
incontro a chi è più debole. Allora, voi, di fatto siete
numericamente i più forti, per cui potete imporre tutte le vostre
decisioni! Pertanto, scegliere la logica della forza e non
accettare di praticare la logica del dialogo, più faticoso, se
volete, ma più produttivo e più soddisfacente per tutti, forse
sarebbe stato meglio! Chiudo la parentesi.
La stessa logica del dialogo era alla base del "Patto per lo
sviluppo", di cui si prevedeva - si dice nel programma di
maggioranza -
"il rinnovamento nelle forme e nei contenuti per
consentire un ulteriore salto di qualità alla politica della
concertazione".
Come sa chi ha ascoltato o letto il resoconto
dell'audizione dei rappresentanti sindacali, e anche in parte dei
rappresentanti degli industriali per altri aspetti, questo non è
avvenuto: anzi, il "Patto" è stato disatteso nella sostanza e nella
forma. Nessun incontro a settembre per delineare le linee guida di
quello che avrebbe dovuto essere il bilancio, solo un incontro
serale il 19 novembre alla vigilia dell'audizione in commissione!
Nessuna possibilità quindi di un "confronto strutturato, organico".
Per cui "i sindacati sono stati chiamati all'ultimo momento a
sentire e a portare avanti progetti già approvati e a cose fatte",
come ci ha detto una rappresentante delle organizzazioni sindacali.
Chiudo la premessa.
Vorrei passare adesso all'analisi della legge finanziaria. Mi
scuserete se sarò alquanto analitica, in quanto espongo le
osservazioni e formulo le domande in questa sede, dato che i lavori
nella competente commissione consiliare, al di là della buona
volontà del suo Presidente, non sono stati strutturati in modo da
consentire un'analisi puntuale delle questioni importanti che ogni
comma della finanziaria richiama. Vorrei iniziare con l'affrontare
le disposizioni della finanziaria relative alle entrate.
All'articolo 1, rispetto alle entrate va sottolineata la
decisione di diminuire di un punto l'aliquota dell'IRAP agli
imprenditori agricoli, alle società cooperative che si
costituiranno dopo il 1° gennaio 2004, e a quelle già costituite
che presentano determinate caratteristiche (cooperative sociali,
cooperative femminili, eccetera). Trova così attuazione la volontà
politica espressa lo scorso anno quando, a fronte della richiesta
del nostro gruppo di introdurre l'esenzione dal pagamento dell'IRAP
da parte delle "ONLUS", l'allora Assessore alle finanze mi aveva
risposto che si voleva procedere al riordino di tutto il settore
cooperativo e che quella richiesta andava inserita in un contesto
più generale. Si capì poi che nel primo caso si trattava di dare
attuazione ad un decreto legislativo preciso - il DL n. 422/1998-,
e si procedette con la finanziaria dello scorso anno - articolo 1,
comma 2 -, mentre il riordino era una decisione che rientrava nelle
competenza specifica della Regione, che è stata esercitata
quest'anno.
Questa decisione esprime l'attenzione del Governo regionale
verso 2 settori ritenuti importanti per la nostra comunità:
l'imprenditore imprenditoria agricola e le società cooperative.
Sarebbe utile, anche per capire la portata dell'intervento e quanto
esso incide sulle mancate entrate della Regione, avere alcuni dati
su quante "ONLUS" hanno usufruito dell'agevolazione introdotta con
la finanziaria 2003/2005, quanti imprenditori agricoli usufruiranno
della riduzione di cui al comma 3 dell'articolo 1, quante società
cooperative usufruiranno della riduzione di cui al comma 5
dell'articolo 1. Sarebbe interessante capire quale incidenza ha
avuto l'esenzione delle "ONLUS" dall'IRAP e quanta incidenza
avranno in futuro queste esenzioni che si intendono attivare.
Gli articoli 2 e 3 prevedono il ricorso all'indebitamento:
l'articolo 2 per eseguire i lavori ordinari, inseriti nel Piano dei
lavori pubblici approvato dal
Consiglio… ma allora ci si chiede come
è stato possibile approvare un piano triennale di lavori e poi
scoprire che nel triennio mancano i soldi! Forse si trattava delle
famose entrate derivanti dalla plusvalenza "ENEL"? Oggi ci rendiamo
conto che inserire entrate incerte rende incerti anche gli
interventi approvati e programmati.
Tenuto conto che molti lavori per parcheggi e viabilità sono
decisi sull'onda delle richieste degli enti locali - o sulla spinta
di imprese e suggerimento di professionisti -, senza che vi sia
un'analisi reale dei bisogni dei possibili utenti, ciascuno di voi
quando vede alcune strade che portano a frazioni isolate e vede che
sono state allargate come se conducessero, non dico ad una
metropoli, ma ad un centro turistico con migliaia di residenti e di
turisti; quando si rende conto che queste strade hanno delle
conseguenze a livello di assetto del territorio - come ci hanno
dimostrato gli episodi delle alluvioni - o anche conseguenze sui
costi enormi di manutenzione, forse vedendo tutto questo, pensa che
sarebbe utile fare una riflessione. Ci sono questi lavori che sono
stati inseriti in un programma sulla spinta di più soggetti e di
più interessi da una parte, dall'altra parte abbiamo delle risorse
che sono diminuite. Forse valeva la pena di procedere ad una
riduzione dei lavori, alla scelta delle effettive priorità,
rinviando i lavori che non possono essere coperti con la riduzione
delle entrate, invece si è ricorsi al mutuo.
Articolo 3: "interventi nel settore degli investimenti". Mi pare
che vi sia un settore del bilancio fatto "ad hoc" per le grandi
spese di investimento: quello dai fondi globali. Qui si è voluto
seguire un'altra strada: quella di caricare sui bilanci successivi
spese decise e ritenute necessarie oggi; eppure non siamo di fronte
a spese impreviste o di grandissima entità, come poteva esserlo
"l'operazione ENEL" o come potrebbe esserlo in futuro "l'operazione
nuovo Ospedale"! Già sono stati calcolati 160 milioni di mutui per
far pareggiare il bilancio, a questi vanno aggiunti anche altri
mutui per portare avanti programmi pluriennali, ma di questo
parleremo affrontando la legge sul bilancio. Gli articoli 2 e 3 ci
pongono di fronte a decisioni che non condividiamo e ne abbiamo
spiegato i motivi.
Cominciamo a vedere come vengono definite le spese.
L'articolo 4 riguarda la determinazione delle risorse destinate
alle finanza locale. Siamo di fronte ad una legge regionale, la n.
48/1995, che indica i criteri con cui vanno definite e ripartite le
risorse per gli enti locali.
Pur nei limiti della legge, sono previste decisioni che possono
essere prese ogni anno, adattando le diverse percentuali di
destinazione delle risorse ad esigenze espresse dagli enti locali
che si accolgono o a volontà politiche che si esprimono; per
esempio, per quanto riguarda la percentuale di risorse attribuite
ai comuni, che vanno destinate rispettivamente alle spese di
investimento e alle spese per gli interventi di politica
sociale.
Pur nell'apparente rigidità della legge, quindi alcune decisioni
circa i due settori sopra menzionati sono state prese, rispetto
allo scorso anno, decisioni e qui ho sentito elogiare la
trasparenza del documento, soprattutto dal collega Borre che ha
detto che quest'anno la legge finanziaria è stata presentata in
modo trasparente, invece qui mi sembra che ci sia un esempio di non
trasparenza, non voluta sicuramente, ma un esempio di come
affrontando gli stessi problemi con metodi di calcolo diverso, non
si consente a chi analizza la legge finanziaria di capire e di
confrontare i dati di quest'anno e i dati dell'anno precedente. E
faccio alcuni esempi. Certe decisioni - dicevo circa i due settori
sopra menzionati - sono state prese, decisioni che sono state per
così dire mascherate in quanto si sono usati modi diversi di
esprimere il quantitativo di tali risorse. Così, mentre lo scorso
anno si è parlato rispettivamente di 2,5% per le spese di
investimento e del 6,32% per le spese per gli interventi per le
politiche sociali, quest'anno si sono indicate in legge le cifre in
assoluto e precisamente: Euro 2.967.302 per gli investimenti e Euro
4.000.000 per gli interventi di politica sociale.
Chi volesse fare un paragone fra il metodo usato lo scorso anno,
la percentuale, e la cifra in assoluto usata quest'anno quindi
avrebbe difficoltà a farlo ma, se facciamo un piccolo calcolo,
vediamo che quest'anno sono state autorizzate spese di investimento
ai comuni per il 3% del fondo dato ai comuni, ammontante l'anno
scorso al 2,5%. Quest'anno quindi è aumentato il budget per le
spese di investimento dei comuni; invece, per gli interventi di
politica sociale, dove i comuni erano tenuti a spendere l'anno
scorso fino al 6,32%, quest'anno la cifra assegnata ai comuni
corrisponde al 4%.
Allora ci si rende conto che da una parte le spese di
investimento quest'anno sono aumentate dello 0,5%, passando da
2.451.730 a 2.967.302, mentre le spese per interventi per la
politica sociale sono diminuite di oltre 2 punti in percentuale,
passando da 6.197.974 del 2003 a 4.000.000 di euro per il 2004. Il
budget che i comuni sono obbligati ad impegnare per la spesa
sociale è stato diminuito. Da questo articolo emerge una duplice
scelta politica: obbligare i comuni a investire di più e su questo
siamo d'accordo, chiedere ai comuni di spendere meno nel settore
del sociale e su questo non concordiamo affatto, anche perché già
assistiamo in diversi comuni, pur con lodevoli eccezioni, al fatto
che le esigenze di tipo sociale - che riguardano bambini,
adolescenti, giovani, povertà emergenti, mancanza di casa,
immigrati - trovano difficile ascolto, anche perché nei piccoli
comuni sono sopraffatti da altre esigenze tipo: strade, posteggi,
che vengono portate avanti da più persone come numero.
Le confesso, Assessore Fosson, che mi sono stupita quando ho
scoperto questa diminuzione di fondi nel settore sociale: sarei
interessata a capire le ragioni di tali scelte, anche perché mi
sembra limitante la sua affermazione fatta relativamente agli
impegni all'articolo 16, quando dice: l'ammontare di tale fondo
rispetta l'impegno morale di destinare a questo fondo almeno l'1%
del totale delle spese correnti, e dice che l'1% sarebbe 9.372.000,
in realtà noi autorizziamo molto di più per quanto riguarda le
spese della Regione, ma qui stiamo parlando dell'articolo 4 della
finanza locale. Per questo noi proponiamo di mantenere almeno la
stessa proporzione dello scorso anno, e presenteremo un emendamento
in questo senso. Non li tratto tutti uno dopo l'altro, quindi passo
all'articolo 9, cioè mi soffermo a parlare degli articoli che sono
più legati al lavoro in commissione e dove ho, insieme ai colleghi,
presentato una serie di emendamenti. Sono soprattutto articoli che
riguardano temi che avrei voluto discutere in modo approfondito in
commissione, perché lì sarebbe stato possibile capire, limare.
Articolo 9: politiche del lavoro. Le risorse messe a
disposizione per la formazione professionale come per gli
interventi di politica del lavoro sono superiori a quelle dello
scorso anno, forse perché la legge regionale di riferimento la n.
7/2003 ricopre ambiti più estesi rispetto a quelli della vecchia
legge n. 13/89. Si tratta di risorse importanti, necessarie in
questo momento. Momento in cui proprio i forti cambiamenti che si
verificano nel mercato del lavoro, l'alta flessibilità che sempre
più caratterizzerà le modalità di assunzione, richiedono da parte
della Regione una presenza attenta, capace di individuare quei
meccanismi che consentano di accompagnare i lavoratori precari -
atipici, interinali -, pur con la distinzione che l'Assessore ha
fatto lo scorso Consiglio; dunque c'è questa fascia di precarietà,
e vi sono quindi lavoratori che hanno bisogno di tutela sia nel
loro percorso formativo, sia per uscire dalla precarietà del loro
stato sociale.
Su questo abbiamo già avuto modo di parlare in Consiglio con
l'Assessore competente e su questa tematica intendiamo presentare
un emendamento a questo articolo e anche un ordine del giorno
perché il Governo regionale si faccia carico di tale questione, sia
prevedendo adeguati interventi "ad hoc" nel piano triennale di
politica del lavoro, sia predisponendo una norma più generale,
norma tra l'altro richiesta dalle stesse organizzazioni
sindacali.
Vorrei passare adesso all'articolo 11 che riguarda il personale.
I dati del personale ci parlano di una regione in continua
espansione - 8 persone in più rispetto al 2003 - e con un livello
di qualificazione in cui è di gran lunga prevalente la fascia degli
esecutivi - B2 coadiutori e C2 - una fascia che rappresenta i 2/3
del personale della Giunta. Il personale è tarato su una macchina
organizzativa che si è nel tempo consolidata e assestata su
obiettivi "coincés" sulla gestione dei servizi, mentre in questi
ultimi anni sempre più alla Regione viene chiesto di svolgere un
ruolo di programmazione, coordinamento, impulso, demandando la
gestione diretta dei servizi ad altri: enti locali o privati
convenzionati.
E così, quando sono necessarie competenze qualificate, si
continua a ricorre a consulenze esterne. E così soprattutto, mentre
le altre organizzazioni pubbliche si stanno riformando per rendere
sempre più snella la struttura, noi continuiamo a lavorare con un
tipo di personale e di organizzazione interna non più adatta alle
nuove esigenze. È pur vero che tutta la macchina organizzativa
dovrebbe essere rivista nel momento in cui funzioni di tipo
gestionale andranno trasferite agli enti locali. Su questo processo
lento, come è dimostrato da un'ulteriore proroga prevista
dall'articolo 29, mi soffermerò nella parte successiva del mio
intervento.
Nel frattempo però occorre che la struttura tutta si attrezzi a
questo cambio di prospettiva, altrimenti continua ad accumulare
comportamenti non virtuosi, ad aggravare la sua struttura
elefantiaca, a danno della qualità e celerità nelle risposte alle
diverse tipologie di utenti. Ad esempio, si è operata un'analisi
del carico di lavoro dei diversi operatori? Si è cercato di
analizzare se alcuni settori hanno personale in più rispetto ad
altri, nel senso di non utilizzato in modo adeguato?
Si ha l'impressione, leggendo le cifre del personale, che di
fronte ad ogni esigenza si pensa solo ad aumentare il personale
senza che ci sia una politica accorta. Fra l'altro chi si occupa
della questione del personale? Sono tanti, forse, i centri che
intervengono con decisioni sul personale, ma dove avviene il
coordinamento, dove è la testa pensante che ha come "mission"
l'organizzazione del lavoro, la cura del personale, eccetera? Per
esempio, si sono introdotti strumenti informatici: ma quale
rapporto c'è tra l'informatizzazione dell'Amministrazione e i suoi
risultati? Come è stato modificato il lavoro? Quanto personale e
quale tipo di personale ha visto mutare le sue mansioni e
diminuire, ad esempio, il tempo da dedicare ad ogni pratica?
In genere nei sistemi industriali l'introduzione di supporti
informatici ha fatto diminuire in modo drastico il numero degli
addetti. Da noi questo non si è verificato. Per quali motivi? Forse
perché nessuno ha pensato di procedere a tale analisi? Forse
perché, in assenza di chi presieda il comparto personale, ciascuno
si sente autorizzato a usare della struttura come di una
possibilità - infinita? - per offrire occupazione. E qui non voglio
nemmeno pensare al fenomeno del clientelismo, quanto constatare che
di fatto la Regione diventa il grande contenitore in cui trovano
posto prima o poi tutti, o almeno così è percepito dalla gente:
basta sentire le richieste formulate dagli elettori ed elettrici in
campagna elettorale.
Credo che sarebbe comunque interessante provare a capire almeno
cosa sia successo nei vari uffici con l'introduzione
dell'informatica, c'è un piano triennale che costa miliardi.
L'Assessore Marguerettaz ricordava, alcuni Consigli fa, che
l'acquisto dei computer (2400 ed oltre) per l'Amministrazione
regionale è costato oltre 30 miliardi: con quali risultati? Con
quali risparmi? Con quale miglioramento o meno dei servizi? A tal
fine presentiamo un ordine del giorno, che vuole richiamare questo
tema in modo da dare delle indicazioni politiche alla Giunta. È il
nostro modo per contribuire a dare indicazioni di governo, è una
delle poche modalità che ha l'opposizione per presentare le proprie
proposte, per far presenti le questioni su cui vale la pena di
indagare e speriamo che sia votato anche dalla maggioranza, perché
richiede delle cose a nostro giudizio molto sensate.
Sempre a proposito del personale, è stato posto sul tappeto da
tempo la questione della mancanza di strumenti di controllo
interni, efficaci. Noi pensiamo che sia compito di
un'amministrazione autotutelarsi, se non si vuole che
periodicamente siano altri poteri, quelli giudiziari, a chieder
conto di determinati comportamenti; quando ho posto all'Esecutivo,
al Governo regionale, tali domande, mi si è risposto che esistono
strumenti adeguati, se pur da perfezionare: la verifica dei
risultati sulla base degli obiettivi di gestione che la Giunta
definisce con una precisa deliberazione e la commissione di
valutazione prevista dalla legge n. 45/1995. Certamente finora tali
strumenti, anche da questa nuova Giunta, non sono stati presi in
considerazione in modo serio. Non ha per esempio, fatto nulla nella
direzione di una migliore determinazione degli obiettivi. A volte
sembra che uno vada a sottolineare aspetti che possono essere
marginali, ma proprio su aspetti apparentemente marginali si fonda
la serietà di un'amministrazione.
La Commissione d'inchiesta per "l'affaire Maccari" aveva
sottolineato come, a giudizio della commissione di valutazione
prevista dalla legge n. 45/1995, gli obiettivi definiti dalla
Giunta, dati ai dirigenti e presi come base per la verifica dei
risultati, e quindi anche per la determinazione dell'indennità di
risultato, fossero espressi in modo troppo generico. Tale vaghezza
è rimasta inalterata anche nella nuova definizione fatta dalla
Giunta, che ha proceduto, con deliberazione n. 3677/2003, alla
"rideterminazione degli obiettivi gestionali specifici ad assegnare
ai dirigenti nel secondo semestre del 2003". Anche questi
obiettivi, dicevo, sono espressi in modo molto generico, ricalcati
tali e quali su quelli della deliberazione precedente, quindi su
quelli che erano stati scelti dalla Giunta precedente.
Tra l'altro, chi si diletta a leggere le premesse al deliberato,
ogni tanto si imbatte in alcune situazioni estremamente
interessanti, o almeno che vorrei qui sottolineare per far vedere
come su questo aspetto non vi sia stata alcuna attenzione. Nella
deliberazione citata viene affermato che gli amministratori
competenti, cioè gli assessori, hanno dichiarato che "gli obiettivi
proposti sono aderenti al programma politico della XII
legislatura", ma se gli obiettivi specifici di ogni struttura
dirigenziale - dal coordinatore al direttore, al capo servizio -
sono identici agli obiettivi della precedente legislatura e se
anche per quelli era stato dichiarato dagli amministratori che "gli
obiettivi proposti sono aderenti al programma dalla XI
legislatura", allora mi viene da chiedere: qual è la differenza fra
le 2 legislature? E soprattutto: quale differente organizzazione
dell'Amministrazione vi è in questa legislatura rispetto alla
precedente? Noi, su tutta questa parte relativa al personale
regionale, siamo molto critici, proprio per alcune osservazioni che
ho fatto.
Vorrei soffermarmi adesso sugli articoli 13 e 14, che riguardano
la spesa sanitaria. Rispetto allo scorso anno siamo di fronte ad un
aumento della spesa corrente per la sanità, è stato detto di circa
il 10%: confesso che non ho fatto il calcolo esatto, ma più o meno
è questo all'incirca. Si passa da 203.084.237, che erano stati
stanziati lo scorso anno - perché da quelli previsti in legge,
206.074.237, dovevano essere sottratti i quasi 4 milioni dei fondi
dell'ARPA - a 228.410.295, con una differenza in più di 25.326.058
(circa 50 miliardi di vecchie lire). Tale aumento serve, in primo
luogo, a garantire i LEA, i livelli essenziali di assistenza (si
tratta di quasi 4 milioni di euro in più: si passa da 188.536.000 a
192.500.000); è un aumento che condividiamo, perché va nella logica
di offrire i servizi sanitari, ospedalieri e sul territorio,
necessari per tutelare e curare la salute delle persone. In secondo
luogo, serve - consentitemi l'espressione - "a riempire la voragine
della mobilità passiva", determinata dalle prestazioni che
cittadini e cittadine residenti in Valle d'Aosta sono andati a
chiedere in ospedali di altre Regioni. Si tratta di ben 28.436.000
euro per pagare le prestazioni degli anni 2001 e gli acconti per
gli anni 2002 e 2003. Si tratta di dati che non possono non far
riflettere e che indicano l'esistenza di forti carenze e debolezze
nel sistema sanitario che si è costruito nel tempo.
Credo che il nuovo assessore non abbia potuto che prendere atto
di una situazione disastrosa che nel tempo si è consolidata e
stratificata, a causa di una serie di problemi irrisolti o risolti
in modo errato. C'è poca soddisfazione nel constatare che molte
delle nostre previsioni si stanno realizzando: non ci piace
assistere impotenti al declino della nostra sanità.
Le tante persone che se ne vanno - e noi non siamo il sud, noi
abbiamo impiegato sempre ingenti risorse per l'Ospedale, per la
sanità specie quella ospedaliera, a scapito del territorio -
altrove a farsi curare, ci dicono col loro comportamento che non
hanno fiducia in questo Ospedale. A fronte delle nostre
perplessità, ci si rispondeva con i sondaggi che parlano del
livello di soddisfazione dei pazienti, cioè di quelli ricoverati in
ospedale, ma tutti gli altri? Si è cercato di capire perché se ne
vanno? Si è indagato cioè sul livello di soddisfazione di chi si
trova in ospedale e che risponde ai medici e agli infermieri che lo
curano, per cui è interessata anche la sua esplicitazione del grado
di soddisfacimento, ma non sul livello di soddisfazione degli altri
che se ne vanno. Perché non si tenta di fare in questo settore
anche un'analisi puntuale?
Certamente alcuni utenti se ne vanno per tipologie di interventi
molto specialistici, quali la cardiochirurgia, la neurochirurgia;
sono centri che non potremo mai avere a mio giudizio perché sono
collegati a bacini molto ampi di utenza - e il nostro è un bacino
molto piccolo -, a meno di non diventare noi stessi un centro di
alta qualità a cui gli altri si collegano, il che è difficile
perché non siamo da un punto di vista territoriale in una posizione
strategica, ma siamo in posizione decentrata. Perché molti pazienti
ricorrono a strutture fuori Valle per interventi possibili anche da
noi? Se gli utenti non hanno fiducia, non li si può obbligare per
legge a fidarsi di coloro che lavorano nell'Ospedale regionale. La
fiducia è qualcosa che o uno sente o uno non sente e non è la legge
che mi induce la fiducia.
Certamente vi saranno tante motivazioni che hanno fatto venir
meno questa fiducia negli utenti - qui non voglio generalizzare -
parlo sulla base di alcuni dati del presente e del passato, ma
alcuni elementi che nel passato a mio avviso hanno contribuito a
togliere una credibilità di fondo a questo Ospedale sono questi, ne
voglio ricordare due.
In primo luogo, penso alle troppe commistioni tra politici e
tecnici, alle intrusioni della politica nella sfera che dovrebbe
essere affidata a tecnici, scelti non in base alle loro
appartenenze politiche, ma alle loro capacità professionale, o
eliminati perché troppo indipendenti rispetto al potere politico;
comportamento che, se viene inaugurato per i vertici, è innegabile
che poi si trasferisca a cascata per i vari gradi
dell'organizzazione e questo crea, poco per volta, un impoverimento
delle capacità professionali generali, oltre che demotivazione da
parte di chi non vede valorizzato il proprio lavoro.
Non si può assistere per anni a progressioni di carriera dettate
da appartenenze politiche destinate credo ad incidere sulla qualità
del lavoro e della struttura. Penso anche alla scelta di occuparsi
e finanziare di volta in volta, a seconda del primario che li
proponeva, interventi qualificanti da esibire come esempio di buona
sanità, da presentare come "fiore all'occhiello" della sanità
valdostana, reparti da inaugurare con tanto di conferenze stampa,
di presenza massiccia di mass media. Tutto questo senza occuparsi
del buon funzionamento quotidiano: come se non ci si rendesse conto
che, senza un buon terreno di lavoro e di organizzazione, anche
forti eccellenze non possono vivere a lungo e, purtroppo, gli
episodi di questi giorni ci dicono che proprio quei reparti che
sono stati privilegiati, per i quali sono state impiegate risorse
ingenti - penso alla sala per "Chirurgia vascolare" - rimarranno
presto sguarniti dallo staff medico, che ha preferito migrare
altrove.
I dati sulla mobilità sono desolanti. Ne ricordo alcuni, che
leggo dalla deliberazione n. 3757/2003. Dal 1997 al 2001 si
registra che gli utenti di altre Regioni che vengono a farsi curare
in valle sono passati da 2.833 a 2.116, quasi 700 in meno: questo è
il segno che il nostro Ospedale ha perso in questi anni sempre più
forza di attrazione di utenti da altre Regioni; mentre, invece, gli
utenti valdostani che vanno a curarsi fuori valle sono passati da
4.159 a 4.991, quindi aumentano di oltre 800 i Valdostani che in
questi anni hanno preferito andare altrove. Questi sono dati che
fanno riflettere…
(interruzione dell'Assessore Fosson, fuori microfono)
… possiamo fare il 1998 con il 2001.
Il 2001-2002 è difficile farlo, Assessore, perché sono solo quelli
di attrazione e non di fuga, per cui non si può fare un confronto,
la deliberazione non offre elementi per fare questo confronto.
Credo che occorra davvero procedere ad un'analisi attenta delle
possibili cause, e qui riprendo una frase della deliberazione, che
dice:
"i pazienti, per motivi che possono essere sottoposti ad
analisi, si rivolgono altrove"
.
Chiedo all'Assessore, non ho presentato un emendamento alla
finanziaria e neppure ho presentato un ordine del giorno, semmai lo
posso presentare, che si proceda ad un'analisi attenta delle cause
alla base di questo incremento della mobilità verso altre
strutture.
Presidente - La parola al Consigliere La Torre.
La Torre (SA) - Questa sera ci troviamo ad affrontare una
situazione non serena, credo che non ci sia da darsi delle relative
colpe, semplicemente bisogna prendere atto che c'è una difficoltà
di comunicazione fra le forze di maggioranza e di minoranza.
Non si è mai visto coloro che sono collocati all'opposizione a
lodare una formazione di bilancio, perché le osservazioni che deve
fare una forza di opposizione devono essere quanto meno critiche o
cercare di evidenziare le debolezze di un documento che tratta
dell'economia regionale; così come, del resto, non ci si aspetta
che una maggioranza possa fare un'autocritica su quelli che sono i
documenti centrali di formazione di un bilancio, anzi, al
contrario: una maggioranza cercherà di evidenziare all'interno di
questo documento quelli che essa ritiene qualificanti del suo
operato. Tutto questo dovrebbe attenersi ad un programma, dovrebbe
avere dei riscontri di tipo programmatico, dovrebbe avere una
chiarezza verbale all'interno del Consiglio, che permetta alle
rispettive forze politiche e gli stessi consiglieri di poter
affrontare l'argomento con cognizione di causa, soprattutto con una
serie di dati per esprimere le proprie posizioni in questo
dibattito.
Cosa succede? Succede, probabilmente non solo in questo
Consiglio regionale, ma anche in altri Consigli regionali, che la
funzione del Consiglio stesso sta cambiando, sta perdendo di
importanza. Questo elemento è stato già espresso in numerosi altri
incontri e in qualche modo preoccupa: i Consigli regionali stanno
diventando un poco quello che sono i consigli di amministrazione
per le società, con una grande differenza: mentre all'interno dei
consigli di amministrazione di società vi è una maggioranza che
rappresenta gli azionisti, quindi la proprietà, e una minoranza che
rappresenta altri proprietari, che in questo caso sono minoranza,
qui così non è, perché questo consesso rappresenta i cittadini e
non esistono "cittadini di serie A" e "cittadini di serie B", ma
esistono cittadini che hanno titolo e diritto ad avere trasparenza
e contezza di quello che un bilancio regionale, che poi ricade
sulle loro spalle e sulle loro consuetudini di vita.
Non ci dobbiamo dimenticare a tal fine che la Valle d'Aosta,
essendo una Regione a statuto speciale, ha un particolare rapporto
con lo Stato italiano, perché avendo ottenuto il riparto fiscale, i
9/10, abbiamo un rapporto con lo Stato italiano che per qualche
verso deve essere attentamente seguito e valutato, in funzione
delle prospettive che ci diamo. Non dimentichiamoci che noi, oggi,
stiamo affrontando un discorso che riguarda un triennio, 2004-2007,
e quindi non si può in un momento come quello di valutazione
attuale, non andare a fare una valutazione del rapporto
Stato-Regioni - in questo caso Valle d'Aosta - sulla reciproca
capacità di intendersi sui problemi della finanza locale.
Vorrei fare alcune osservazioni in merito a questo, in quanto
c'è una preoccupazione: nel momento stesso in cui siamo andati ad
osservare il DPF 2004-2007, le Regioni hanno chiesto che la legge
finanziaria del 2004 fosse preparata con un metodo diverso,
improntato ad un nuovo Titolo V, ma ancora una volta abbiamo dovuto
registrare che è stata persa un'altra occasione, per scrivere una
legge finanziaria improntata ai principi costituzionali.
Le Regioni sottolineano che la manovra determina una situazione
di insostenibilità finanziaria, resa ancor più accentuata dalla
circostanza che è effettuata in gran parte con decreto legge. Per
questo le Regioni sottolineano 5 questioni fondamentali, la cui
risoluzione è ineludibile, per evitare il collasso dei sistemi
regionali che, essendo l'anello più debole del "sistema Paese",
rischiano con questa manovra finanziaria di essere il livello di
governo più penalizzato.
Primo: copertura di oneri di assistenza sanitaria per gli
immigrati regolarizzati. L'accordo dell'8 agosto 2001 stabiliva che
il Governo si impegnava ad accompagnare eventuali variazioni in
incremento dei livelli essenziali di assistenza decisi a livello
centrale, con le necessarie risorse aggiuntive, a seguito della
legge "Bossi-Fini" sull'emersione e sulla regolarizzazione
dell'immigrazione extracomunitaria. Le Regioni sono state infatti
gravate dei conseguenti oneri, senza l'accompagnamento delle
necessarie risorse aggiuntive, in difformità dell'accordo dell'8
agosto 2001.
Secondo: sottostima - questo è un argomento molto importante e
delicato - del fabbisogno sanitario nazionale. Il tavolo di
monitoraggio sui livelli essenziali di assistenza ha concluso nel
mese di luglio scorso la rilevazione sui costi dell'assistenza
sanitaria per il 2001, evidenziando un disavanzo di 7.549 miliardi
di lire, cioè 3,9 miliardi di euro. Lo Stato pertanto non può
considerare esaustivo il livello di finanziamento indicato
nell'accordo dell'8 agosto 2001, infatti credo che questo sia un
problema che investe anche la Regione Valle d'Aosta, quindi dovrà
verificarne la congruità sulla base dei lavori del tavolo di
monitoraggio e verificare sui LEA effettivamente erogati e sulla
corrispondenza ai volumi di spesa stimati. Per il 2004 le Regioni
segnalano una sottostima di circa 5 miliardi di euro, la situazione
è resa ancor più grave dal fatto che alle Regioni è stata bloccata
la possibilità di utilizzare le leve fiscali: IRAP e addizionale
IRPEF, per far fronte alle responsabilità che l'accordo dell'8
agosto 2001 ripartiva fra Stato e Regioni.
Terzo: adeguamento delle risorse di cassa per il fabbisogno
sanitario. Le Regioni, in attuazione dell'accordo dell'8 agosto
2001, concordano sul fatto che i tavoli di monitoraggio sugli
adempimenti della spesa sanitaria debbano costituire la premessa
per l'erogazione a saldo delle risorse; tuttavia, l'attuale
erogazione di questo meccanismo è dilazionata. Per il 2002,
pensate, restano scoperti 7,8 miliardi di euro e per i primi 10
mesi del 2003 risultano scoperti circa 4 miliardi di euro: cifre
insostenibili per le casse regionali e tale da mettere in crisi il
sistema delle piccole e medie imprese del settore. Occorre quindi
modificare in via legislativa le procedure e l'ammontare delle
somme anticipate, assicurando altresì tempi certi nella erogazione
di tali partecipazioni.
Quarto: assicura la continuità nel trasferimento di risorse per
il decentramento amministrativo. Nel 2004 rischia di aprirsi un
vuoto legislativo, che impedirebbe di garantire e assicurare la
continuità di detti trasferimenti, in quanto la legge finanziaria
2003 ne differiva la proroga al 1° gennaio 2004, ritenendo che nel
2003 gli stessi potessero confluire nel meccanismo del disegno di
legge n. 56/2000. Poiché tale convergenza ormai pare non
realizzabile, occorre nella legge finanziaria statale 2004 una
norma che differisca il regime dei trasferimenti quanto meno al 1°
gennaio 2005. Questo è importante, perché nella previsione
triennale non possiamo non tenere conto di queste variabili in cui
siamo coinvolti, perché noi comunque abbiamo questo collegamento
stretto con lo Stato italiano, che ci deve poi garantire dei
trasferimenti che ad oggi, sebbene noi in fase previsionale andiamo
con serenità a prevedere, nella realtà non abbiamo alcuna certezza
e quindi è opportuno che questi argomenti necessitino di
approfondimenti.
Quinto: esclusione degli oneri aggiuntivi del contratto del
personale regionale per il biennio 2002-2003 dal patto di stabilità
interno e noi non possiamo non tener conto di quello che accade
nelle altre Regioni, perché…
(
interruzione del Consigliere Frassy, fuori
microfono
)
… manca il numero
legale…
Depuis 21 heures 21 c'est le Vice-président Nicco qui remplit
les fonctions de Président.
Presidente - … concluda il suo
intervento.
La Torre (SA) - Quinto: esclusione degli oneri aggiuntivi del
contratto del personale regionale per il biennio 2002-2003 dal
patto di stabilità interno. Le Regioni, come già previsto per gli
enti locali, chiedono l'esclusione di tali oneri. Le Regioni, pur
dando atto che il DDL finanziario 2004 ha accolto tre richieste che
le Regioni avevano avanzato nei precedenti anni (IVA, trasporti,
esternalizzazione dei servizi da parte delle aziende sanitarie e in
misura fortemente parziale gli oneri per il comparto sanitario,
biennio 2002-2003), rilevano tuttavia che l'impostazione della
manovra è permeata da elementi di centralismo in materie di
competenza regionale e quindi non sblocca lo stato di stallo in cui
versa l'attuazione del federalismo fiscale, e introduce nuove
incertezze nel sistema di finanza regionale.
Questo passaggio, che apparentemente potrebbe essere l'effetto
di una lettura, in realtà dice molte cose, perché ci troviamo di
fronte a un quadro nazionale che in caduta investirà sicuramente la
Regione Valle d'Aosta perché, nel momento stesso in cui andiamo a
parlare di federalismo regionale e quindi fiscale, con tutte le
conseguenze, la domanda che ci dobbiamo porre è: ma saranno le
altre Regioni che saranno poste sullo stesso piano della Valle
d'Aosta o sarà qualcosa in cui la Valle d'Aosta e le Regioni a
statuto speciale comunque avranno un ruolo che potranno giocare
anche sotto l'aspetto finanziario? Questa domanda, secondo me, è
stata sottintesa, nel senso che non è stata posta, eppure
all'interno di un bilancio previsionale 2004-2006 questa è una
domanda centrale, perché noi come andiamo a immaginare queste
possibili modificazioni che interverranno a livello centrale,
appunto, in materia di competenza regionale e in qualche modo non
fare un ragionamento politico all'interno di questo Consiglio, su
quelle che potrebbero essere le ricadute che potrebbero esserci
sulla nostra Regione, perché è evidente che la domanda è veramente
una domanda che diventa un perno.
Saremo equiparati alle altre Regioni o manterremo la nostra
specialità? Su questo argomento nelle relazioni introduttive non ho
sentito alcuna valutazione da parte degli interessati; direi che
siamo tutti interessati, lo lascio come un invito all'Assessore
perché stiamo trattando anche di un discorso previsionale, noi non
possiamo sottintenderci a queste valutazioni di tipo politico.
Adesso vorrei fare alcune valutazioni nel merito delle misure di
impatto sul sistema regionale di questa finanziaria, come ho detto.
Preliminarmente le Regioni prendono atto della nota
dell'aggiornamento al DPF 2004-2007, che ha riadeguato il quadro
delle previsioni macroeconomiche con particolare riferimento
all'andamento del PIL per l'anno 2003 (+0,5) e per il 2004 (+1,9),
a livello dell'indebitamento netto (2,2%) facendo saltare al 2007
l'obiettivo di pareggio, all'incidenza del debito sul PIL (10,5),
anzi 105% nel 2004, che solo nel 2007 scenderà al di sotto del 100%
(98,6). Le Regioni rilevano che l'impostazione della manovra è
caratterizzata da elementi di centralismo, non sblocca lo stato di
stallo del federalismo fiscale e introduce nuove criticità e
incertezze nella finanza regionale…
(interruzione del Consigliere Frassy, fuori
microfono)
Presidente - A conclusione dell'intervento del Consigliere La
Torre, faremo la verifica del numero legale; il Regolamento su
questo non è così tassativo e la prassi di
questa…
Frassy -
(fuori microfono)
…
il Regolamento dice che ogni consigliere può chiedere la verifica
del numero legale…
Presidente - … sì, ma non c'è
scritto in quale momento, di
conseguenza…
Frassy -
(fuori microfono)
…
ma non stiamo a discutere questo bilancio, se non ci siete voi in
aula!
Presidente - Come è prassi di questo Consiglio, come è già
successo in molte altre occasioni e come è stato a suo tempo
concordato, secondo disposizioni date dall'allora Presidente
Louvin, di non ammettere in via generale mozione d'ordine per la
verifica del numero legale che interrompano l'intervento in corso
di un consigliere….
Frassy -
(fuori microfono)
…
me la legga…
Presidente - … no, che era stata
concordata sull'interpretazione del
Regolamento…
La Torre (SA) - … sì, ma era la
precedente legislatura…
Frassy -
(fuori microfono)
…
non è la fantasia del Presidente…
Presidente - … infatti, gliela leggo
tutta. Comunicazione del Presidente Louvin, in data 28 novembre
2000:
"Mi pregio comunicare che la Commissione per il
Regolamento si era espressa in questi
termini…"
, quindi non è
un'interpretazione mia personale. Prego il Consigliere La Torre di
continuare.
La Torre (SA) - Sì, anche se la definizione stessa di numero
legale si definisce: cosa vuol dire? Che se c'è numero legale, c'è
la legalità, se non c'è numero legale siamo nella illegalità. Poi
si può sancire tutto… per dire la
verità è un paradosso tutto, però in effetti possiamo andare avanti
anche con molta calma, tanto stavamo definendo queste cose, no,
Presidente? Che poi è un po' tutto come un gioco delle parti,
questo è un teatro, qui siamo gli attori convenuti, lei in questo
momento è quello che intrattiene il pubblico come me, siamo in due,
poi abbiamo una serie di attori-spettatori, però va bene.
Si può svilire il ruolo del Consiglio regionale quanto vogliamo,
io faccio la mia parte, lei sta facendo la sua, gli altri stanno
facendo la loro, tutti insieme contribuiamo a svilirlo. Comunque la
cosa non mi interessa più di tanto, non ho cose tanto importanti da
dire, tanto l'importante è che teniamo aperto il Consiglio
nell'interesse complessivo di tutti perché in teoria, Dario, ti
spiego una cosa, se noi ce ne andassimo, mancando il numero legale,
il Presidente deve chiudere il Consiglio!
Presidente - Ripeto: faremo la verifica del numero legale alla
conclusione dell'intervento del Consigliere.
La Torre (SA) - Comunque non è che mi agito più di
tanto…
Dove eravamo rimasti? Emblematici questi tre indizi, vi sono
numerose disposizioni che introducono modifiche normative,
organizzative e finanziarie anche in settori di competenza
regionale, quali l'agricoltura, l'edilizia residenziale, le
politiche sociali, l'incentivazione alle imprese, la sanità, il
settore idrico, il diritto allo studio universitario - e su questo
argomento mi dovrei fermare un attimo, ma non è il caso -, la
questione del federalismo fiscale con proroga fino al 2004 dei
tempi dell'alta commissione. Questo l'ho detto prima è un dilemma
molto centrale, perché se nel 2004 questa alta commissione dovesse
andarsi a inventare o a modificare il rapporto esistente fra lo
Stato e la nostra Regione, ci troveremmo in grossa difficoltà
perché oggi, andando ad approvare disposizioni per la formazione
del bilancio annuale e pluriennale - perché il disegno di legge n.
7 fa riferimento al discorso pluriennale - noi ci troviamo
esattamente all'inizio di un percorso che non si è ancora potuto
confrontare con gli impegni che lo Stato prenderà sul federalismo
fiscale. Noi, su questo, dovremo anche cominciare ad esprimere
qualche giudizio di tipo politico, perché in fin dei conti
maggioranze o minoranze si trovano - o non si trovano - anche su
quelle che possono essere delle condivisioni di tipo politico
generale. La nostra previsione pluriennale quindi sarà, volente o
nolente, toccata - non dico lesa - da quello che accadrà a livello
nazionale.
Dobbiamo ancora condividere perlomeno a titolo personale alcune
altre valutazioni fatte dalle Regioni in merito all'impostazione
dello Stato nel rapporto con le Regioni, quindi alcune specifiche
disposizioni quali, a titolo esemplificativo, quelle sottoelencate
che riversano oneri finanziari assai consistenti su una finanza
regionale, che nello stallo del federalismo fiscale, non dispone di
alcun mezzo per farvi fronte e qui torniamo al discorso che
dobbiamo affrontare nel suo complesso.
Saranno le altre Regioni che verranno equiparate alle Regioni a
statuto speciale, e quindi la Valle d'Aosta si ritroverà ad essere
in questo federalismo fiscale paragonata agli altri, o noi
riusciremo a spuntare con un lavoro non facile insieme alle altre
Regioni a statuto speciale comunque un riconoscimento delle nostre
prerogative? Allora dobbiamo andare ad esaminare quello che in
questo momento all'interno della finanza dello Stato viene
scaricato in maniera aggressiva sulle gestioni regionali, non tutte
perché noi abbiamo un diverso rapporto mediato con lo Stato, però
in buona parte non ci discostiamo dalle valutazioni complessive
generali di quello che lo Stato va a ribaltare sulle Regioni.
Qui parliamo di cose importanti: il fondo della lotta alla
droga, articolo 13, comma 4. Vengono escluse dal fondo per le
politiche sociali le risorse per la lotta alla droga, delineando
una sottrazione di risorse al fondo indistinto che veniva assegnato
alle Regioni per la parte prevalente, quasi come se noi volessimo
dire che un problema della lotta alla droga non è un nostro
problema. Io sono qui a dire esattamente l'opposto: che è un nostro
problema e che anche la nostra Regione lo deve affrontare dotandosi
di risorse finanziarie, perché quando si parla di bilanci
pluriennali o di valutazioni pluriennali di bilanci, non possiamo
esimerci da quelli che sono dei problemi centrali e fondamentali, e
la lotta alla droga è uno di questi problemi.
Mi chiedo allora: ma i soldi che destiniamo sono pochi o tanti?
È chiaro che poi l'Assessore competente per la sua parte darà delle
spiegazioni, ma i soldi che destiniamo sono pochi o sono tanti?
Perché lo Stato non ce ne dà e non ce ne darà, questa è
l'impostazione! Se non è così, è giusto che l'Assessore
nell'opportunità del suo intervento mi risponda.
Altro punto: istituzione reddito di ultima istanza, articolo 16.
Il concorso dello Stato per questa finalità dovrebbe essere
supportato da adeguate nuove risorse, che non risultano indicate.
Questo nuovo intervento prefigura quindi un'ulteriore sottrazione
di risorse al fondo per le politiche sociali ed un onere a carico
delle Regioni. Qui torniamo all'annosa domanda di prima che ripeto
solo una volta: non è che corriamo il rischio che noi, nel
federalismo fiscale, veniamo paragonati alle altre Regioni e quindi
incorreremo anche noi in queste detrazioni della nostra risorsa
finanziaria?
Altra domanda: il fondo per le aree sottoutilizzate e fondo per
gli investimenti. Le Regioni, come già evidenziato in occasione
della precedente legge finanziaria, pur condividendo l'obiettivo di
incrementare l'efficacia e l'efficienza del finanziamento degli
investimenti, ribadiscono la necessità di superare la gestione
centralizzata dei fondi che confligge con l'autonomia delle
Regioni. Questo è evidente, perché nel momento che la gestione è
centralizzata, non solo le Regioni si trovano a doversi disputare
fra di loro dei fondi, ma molte volte senza delle ragioni - se non
quelle di tipo politico - si trovano a non poter gestire questi
fondi, perché, parliamoci chiaro: le scelte a livello centrale
avvengono anche attraverso un discorso di tipo politico. Allora,
attenzione perché la centralizzazione di questi fondi, gestiti a
livello centrale evidentemente in modo politico, potrebbe per
converso ritornare su di noi e quindi penalizzarci, tornando sempre
al discorso che anche noi dovremmo fare i conti con questo nel
nuovo federalismo fiscale perché, come abbiamo detto, l'alta
commissione nel 2004 si esprimerà.
Articolo 50 della legge finanziaria: le Regioni ritengono che
questo articolo vincoli ed obblighi le stesse in materia di
politiche di investimento e di indebitamento e che il relativo
meccanismo di compartecipazione finanziaria debba scaturire solo da
obblighi reciprocamente concertati; comunque le Regioni ritengono
condivisibile il principio di attivare sinergie finanziarie, ma lo
ritengono attuabile solo quando sarà realizzato il sistema del
federalismo fiscale. Le Regioni chiedono quindi l'eliminazione dei
commi 2-3 di detto articolo: questo è molto tecnico, credo sia
stato condiviso anche dalla nostra Regione, quindi mi sento di
condividerlo senza commenti.
Articolo 51 del decreto legge: riversa in altri settori, anche
di spesa di investimento, l'eventuale difficoltà finanziaria
verificatasi in campo sanitario, depauperando gli interventi per le
aree sottoutilizzate di 350 milioni di euro. Le Regioni non possono
essere d'accordo con questo articolo e chiedono che l'articolo
venga soppresso. Su questo non so cosa si intende per "aree
sottoutilizzate"; mi piacerebbe capire che non veniamo penalizzati
dalla sottrazione di questi 350 milioni di euro per le aree
sottoutilizzate.
Analizzando nel merito il contenuto dei provvedimenti che
costituiscono la manovra, le Regioni evidenziano alcune questioni,
sulle quali richiedono una risposta puntuale e positiva. E mi
vorrei confrontare un attimo con voi. Riprendiamo quindi il
discorso dai punti centrali, perché sono quelli che poi determinano
il nostro futuro. Come vi ho annunciato prima, vorrei introdurre
nei particolari il federalismo fiscale e il decentramento
amministrativo.
Innanzitutto bisogna esprimere l'esigenza che il termine di
scadenza del 2004, previsto dall'articolo 3, comma 5, de DDL della
finanziaria, sia inteso non come conclusione dei lavori dell'alta
commissione, ma come termine per la presentazione in Parlamento del
disegno attuativo dell'articolo 119, in maniera tale che questa
legislatura sia quella fondativa del federalismo fiscale, e cioè:
non è che possono pensare di fare delle scelte che saranno centrali
rispetto al futuro delle Regioni, senza permettere alle Regioni
stesse di essere partecipi, quanto meno anche in termini critici di
questi processi. Non possiamo essere esulate sulle nostre
competenze primarie ed è evidente che non possiamo che condividere
insieme alle altre Regioni questo aspetto fondamentale: quello di
avere dei termini che diano la possibilità in concreto di essere
partecipi di quello che, alla fine, ricadrà sulle nostre teste.
Le Regioni chiedono che in tempi estremamente rapidi sia posto
all'ordine del giorno ed approvato in conferenza unificata
l'accordo sui meccanismi strutturali del federalismo fiscale, e su
questo - mi rivolgo al Presidente della Regione - spero vi sia una
condivisione di detto tipo di atteggiamento politico che, di fatto,
poi va a pregnare le previsioni del nostro bilancio. Non possiamo
sottrarci a questa battaglia partecipativa; non è detto che la
battaglia sia uno scontro, ma è una battaglia di partecipazione,
nel senso che bisogna esserci e puntare con fermezza i piedi sulle
nostre prerogative.
Riprendendo il discorso sui meccanismi strutturali del
federalismo fiscale, avuto riguardo al fatto che fin dalla
primavera scorsa la Regione e gli enti locali hanno presentato al
Governo una proposta di contenuti, sottoscritta da entrambi. Le
Regioni annettono un'importanza vitale a questo punto per 2 motivi:
perché è il primo passo concreto indispensabile per consentire
all'alta commissione di dare avvio ai propri lavori (se non si
parte da questo presupposto di partecipazione e di condivisione,
diventa difficile dare questo mandato in bianco a un'alta
commissione, che coinvolgerà profondamente i rapporti finanziari in
questa Regione); perché viene in tal modo restituito alle Regioni
lo strumento più rilevante di autonomia finanziaria a loro
disposizione, la cui possibilità di utilizzo è stata sospesa in
maniera stridente con i principi di stabilità dell'articolo
119.
In attesa che il nuovo sistema possa esplicare la propria
azione, attualmente la situazione della finanzia regionale è
caratterizzata da un'impasse sul decreto legislativo n. 56/2000; al
riguardo, le Regioni segnalano di intervenire attraverso queste
proposte, in maniera da risolvere problemi finanziari estremamente
gravi, la cui risoluzione è improrogabile.
Punto 1. L'articolo 13, comma 3 del decreto legislativo n.
56/2000 limita al triennio 2001-2003 l'applicazione del fondo di
garanzia per il ristoro di minori entrate IRAP e addizionale IRPEF
0,5%: questo nell'assunto che, a decorrere dal 2004, fosse
pienamente a regime l'impianto del decreto legislativo n. 56/2000.
È chiaro che noi, oggi, trattando questa legge finanziaria
pluriennale, ci caschiamo in mezzo perché, senza avere la certezza
di questo assunto, diventa difficile andare a fare una valutazione
compiuta su quelle che potranno essere le nostre prospettive di
previsioni di bilancio.
Dal momento che questa prospettiva non si è realizzata, perché
non è stato ancora accettato tale discorso, le Regioni ritengono
indispensabile una proroga dell'applicazione del fondo di garanzia
fino all'entrata in vigore del nuovo sistema di federalismo
fiscale; al riguardo, esse allegano uno specifico emendamento. Non
so se lo sapete, ma è stato presentato uno specifico emendamento in
tal senso alla finanziaria nazionale per tutelare i nostri diritti
a difesa delle prerogative delle Regioni complessivamente.
L'articolo 6, comma 1, del decreto legislativo n. 56/2000 prevedeva
la confluenza dei trasferimenti del decentramento amministrativo
nel sistema di finanziamento attraverso la fiscalità, e questo è un
bell'argomento perché torniamo a quella famosa domanda di prima: ma
se noi andiamo a trasferire questo sistema di decentramento
amministrativo con il sistema del finanziamento della
fiscalità… questo è già quello che noi
stiamo facendo! Se la proposta è quella di trasferirlo pari pari
sulle altre Regioni, cosa succederà? Succederà che il federalismo
fiscale non porterà un vantaggio alla Valle d'Aosta, ma lo porterà
alle altre Regioni e ridurrà o recupererà il vantaggio - così lo
definisco io - che la Valle d'Aosta ha sulle altre Regioni. Questo
potrebbe essere molto delicato e vale la pena di fare un
ragionamento perché, se nel tentativo di ricreare un equilibrio di
tipo finanziario nei rapporti fra Stato e Regioni, si dovesse
andare a riconoscere nel federalismo fiscale anche alle altre
Regioni di potersi approvvigionare attraverso la fiscalità nei
confronti dei cittadini, la domanda che ci poniamo è: non è che per
cercare di creare questo equilibrio, quando si andrà a fare una
valutazione sulle percentuali o su quelli che dovrebbero essere i
rapporti di fiscalità riconosciuta alle Regioni si va a toccare
anche la nostra percentuale, i nostri 9/10? Questo è molto
preoccupante e credo che, da subito, dobbiamo dire alcune parole di
difesa, perché non possiamo accettare in alcun modo che sia
possibile solo valutare una riduzione del riparto fiscale e del
riconoscimento che ha la nostra Regione: ciò senza mettersi in
contrasto con le altre Regioni, perché anche se ci mettessimo in
contrasto non saremmo in grado di fronteggiare, in quanto il peso
specifico della nostra Regione, di fatto, sul Parlamento italiano è
talmente ininfluente che anche una nostra posizione contraria non
andrebbe a modificare delle scelte di federalismo fiscale. Almeno
in linea di principio dobbiamo però denunciare da subito che non
siamo disponibili ad accettare alcun tipo di riduzione, nel caso
venga riconosciuto un finanziamento alle Regioni attraverso la
fiscalità.
La legge finanziaria del 2003 all'articolo 30, comma 4, aveva
disposto una proroga al 1° gennaio 2004 del regime dei
trasferimenti, poiché entro l'anno 2003 non pare possibile
assicurare la sostituzione dei trasferimenti con le risorse fiscali
del decreto legislativo n. 56/2000.
Le Regioni chiedono che il sistema dei trasferimenti venga
prorogato per tutto l'anno 2004, allegando specifico emendamento.
Le Regioni, peraltro, già nel parere sul DPF 2004-2007 avevano
segnalato la necessità di un confronto immediato fra Stato e
Regioni, per pervenire a una soluzione concordata di modifica, e
questo è l'argomento dei meccanismi del federalismo fiscale
definiti dal decreto legislativo n. 56/2000, in coerenza con i
contenuti degli articoli 117 e 119, tenendo anche presente le
caratteristiche di ridotte dimensioni territoriali. È chiaro che la
Valle d'Aosta ha una sua morfologia, quindi le caratteristiche sono
di ridotte dimensioni territoriali; bisogna anche dire che non è
perché una regione territorialmente ha una superficie chilometrica
superiore, per questo deve essere avvantaggiata, in quanto occorre
ragionare sulle diverse - e non solo le ridotte - conformazioni
territoriali.
La Valle d'Aosta ha delle ridotte dimensioni, ma è anche una
regione a carattere montagnoso e noi tutti conosciamo le
problematiche legate ad una conformazione di questo tipo. Non
dimentichiamo i problemi dell'agricoltura, li affronteremo dopo,
adesso non c'è fretta; non ci dimentichiamo che noi dobbiamo
tutelare in tutti i modi, seppure nella nostra piccola dimensione,
uno spazio coerente con quelle che sono le aspettative dei nostri
abitanti rispetto a un bilancio di previsione, come questo, che
guardia alla finanziaria per gli anni 2004-2006, perché qui stiamo
progettando il futuro.
La domanda che dovremmo porci in funzione di questi ragionamenti
è anche che tipo di futuro vogliamo darci. Ebbene, questo tipo di
futuro non può discostarsi dalle aspettative comuni dell'uomo, che
sono il poter svolgere una vita serena all'interno di un ambiente
sano e con una serie di servizi che gli possano garantire una
quotidianità di vita nell'ambito della normalità. Credo che questo
sia un argomento rientrante nel sociale; lo affronteremo in una
fase successiva "a latere".
Andiamo avanti sul discorso della fiscalità. Il punto 3 riguarda
l'avvio del processo di trasferimento delle risorse ancora locate
nel bilancio dello Stato e relative a materie di competenza
regionale, ai sensi dell'articolo V della Costituzione, come già
evidenziato nel parere della Regione nel DPF 2004-2007; il punto 4
invece articolo 30, comma 2 della legge finanziaria 2003, che
stanziava per gli anni 2003-2004 342,5 milioni di euro per
recuperare le minori entrate per la diminuzione del gettito della
benzina non compensata dalla tassa automobilistica. Anche questo è
un argomento mica da ridere, perché non possiamo dimenticare che
qui beneficiamo di una serie di risorse dovute alla nostra
prerogativa di statuto speciale, che questa finanziaria dello Stato
e questa volontà di andare verso un federalismo fiscale potrebbero
- non dico mettere in discussione, ma su cui noi dobbiamo essere
molto attenti e prepararci una difesa accanita.
Nel momento si parla di ridurre di 342,5 milioni di euro per
recuperare le minori entrate per la diminuzione del gettito della
benzina non compensata dalla tassa automobilistica, ci dobbiamo
preoccupare, perché non vorrei mai che ci ritrovassimo magari fra
un anno, quando l'alta commissione avrà espresso qualche
considerazione sui problemi di tipo fiscale, ad una ridotta
disponibilità di buoni carburante e chi glielo va a spiegare poi ai
nostri cittadini che non ci abbiamo pensato prima? Perché noi lo
sappiamo che ne stanno parlando nella previsione del 2004-2006, ma
noi in questo momento, visto che dovremmo progettare il futuro,
dovremmo anche parlare di questo, mentre presi da altre questioni
non ne parliamo! In realtà è un problema che potrebbe venir fuori,
allora o lo affrontiamo per tempo anticipando oppure ce lo potremmo
ritrovare nel 2004 come cosa fatta, e siccome sappiamo che cosa
fatta capo ha e che non siamo né a Destra, né a Sinistra, quindi
nei rapporti con il Governo siamo sempre in sereno conflitto, non
credo che sia il mio un grido di allarme, al contrario credo che
sia un grido previdente che dice insieme affrontiamo all'interno di
previsioni serie e corrette alcuni scogli fondamentali su cui ci
troveremo a discutere. Al riguardo, le Regioni segnalano la
necessità di dare continuità di finanziamento a tale intervento,
fino all'entrata in vigore del nuovo sistema di federalismo
fiscale.
Adesso approfondiamo un po' di più il discorso sulla sanità. La
situazione di stallo in cui si trova l'applicazione del decreto
legislativo n. 56/2000 crea alle Regioni insostenibili deficienze
di cassa nel settore della sanità e questo è indubbio: si spende
molto di sanità, si spende molto di più di quello che si era
stabilito, si spende perché è necessario spendere. Evidentemente
sulla sanità non si possono fare molti risparmi, perché la sanità è
un'aspettativa che deve essere garantita ai nostri cittadini, anzi,
oserei dire che il nostro sistema si differenzia dai sistemi
anglosassoni proprio per questo tipo di certezza che viene data ai
cittadini in merito alla sanità.
Ebbene, anche in Valle d'Aosta, checché si dica, ritengo che vi
sia una buona sanità però, per fare una buona sanità, occorrono
molti denari e si sa che i patti di stabilità non aiutano la spesa,
anzi, i patti di stabilità nei confronti dello Stato in questo caso
l'applicazione del decreto legislativo n. 56/2000 va esattamente
nella direzione opposta, impone dei seri limiti nei confronti della
spesa sanitaria, e da questa volontà dello Stato nasce la
preoccupazione, perché progettare il futuro e quindi guardare
avanti, vuol dire cercare di intuire quelle che possono essere le
risorse che si possono realmente utilizzare nella sanità.
Se per quello che riguarda i lavori pubblici - e qui viene fuori
la grande differenza - si dovesse sbagliare una previsione e questa
previsione non consentisse, per mancanza di entrate o perché le
entrate stesse nel federalismo fiscale, venendo a variare a partire
dal 2004, dovessero condizionare la Valle d'Aosta, di costruire una
strada, sarebbe qualcosa di spiacevole, ma non sarebbe grave, a
differenza invece del discorso nella sanità, perché se noi in
carenza di finanziamenti certi andiamo ad immaginare una sanità che
dia delle garanzie ai nostri cittadini e poi, proprio in funzione
di queste variazioni dovute alla nuova introduzione del
finanziamento fiscale a partire dal 2004 e quindi dal decreto
legislativo n. 56/2000, dovessero portare dei cambiamenti
significativi, è evidente che qui il fatto sarebbe grave.
Il non fare una strada, infatti, non sposta le cose più di
tanto, ma garantire sulla carta dei servizi sanitari e non avere le
risorse per trasformarli in concretezza, questo diventerebbe un
qualcosa difficilmente spiegabile sempre ai nostri cittadini.
Allora, nel bilancio triennale dobbiamo tenere conto di queste
variabili, che non sono da poco; d'altronde, se sono state
evidenziate anche dalle altre Regioni, credo che una valutazione di
approfondimento, anche all'interno di quelle che saranno le
relazioni degli assessori competenti, dovranno essere fatte. A tal
fine dovranno essere individuati nuovi meccanismi, per commisurare
in maniera più congrua le anticipazioni all'effettivo bisogno
stanziato, pertanto le Regioni chiedono uno specifico emendamento,
così come specificato nel documento di approfondimento delle
tematiche della sanità, per elevare dal 2004 le anticipazioni
sanitarie al 98% del predetto fabbisogno di competenza, fermi
restando gli adeguamenti e i conguagli conseguenti agli esiti del
tavolo di monitoraggio previsti dall'accordo dell'8 agosto
2001.
A seguito delle recenti misure della "legge Bossi-Fini" sono
venute a carico del fabbisogno sanitario delle Regioni le spese per
l'erogazione dei servizi di assistenza agli immigrati
regolarizzati. Anche qui, non è un discorso così semplice
introdurre questo argomento importante all'interno di una legge
finanziaria, perché le valutazioni sono state fatte sulla base
degli extracomunitari o degli immigrati censiti alla data di oggi,
è stata fatta una valutazione anche in prospettiva, cioè teniamo
conto che è esponenziale il numero degli extracomunitari o degli
immigrati regolarizzati in Italia che aumenta, non è proporzionale
a una casistica - quest'anno sono 100, poi sono 200, poi sono 300
-, per cui è facile, anche all'interno di una previsione
finanziaria nel settore sanitario, andare ad individuare
un'esigenza. In questo caso non è così, perché sappiamo che
quest'anno sono 100 e l'anno dopo sono 1.500.
Vogliamo allora fare delle affermazioni di tipo sociale e dire
che siamo pronti ad accogliere tutti, che abbiamo una capacità
anche finanziaria di andare a coprire le esigenze di terze persone,
che in questo momento probabilmente non rientrano nell'ambito delle
statistiche? Però questo è: in un bilancio che va a costruire il
futuro previsionale sulla sanità non si possono fare sconti e
neppure si possono correre dei rischi di non essere pronti ad
affrontare le conseguenti emergenze di tipo sanitario.
Mi sono un po' informato di cosa fanno le Regioni e le Regioni
chiedono che questo maggior fabbisogno, non computato nell'ambito
degli accordi dell'8 agosto 2001, venga coperto con risorse
aggiuntive - come è stato ripetutamente richiesto - e che venga
ripartito fra le Regioni sulla base delle quote di immigrati
regolarizzati per ciascun territorio. Anche su questo volevo
chiedere all'Assessore se anche noi, sull'atteggiamento delle altre
Regioni, abbiamo chiesto che lo Stato ci riconosca questi
trasferimenti, sulla base di quelli che sono i numeri o le
previsioni di immigrati regolarizzati. A tal fine le Regioni
chiedono l'introduzione di un sistema annuale di censimento dei
regolarizzati, che devono beneficiare dell'assistenza sanitaria.
Non so se abbiamo anche noi innescato all'interno di queste
valutazioni di tipo sanitario di prospettiva un sistema di
censimento, che tenga conto dei nuovi regolarizzati e per i quali
occorre il riconoscimento del fabbisogno finanziario
aggiuntivo.
Siamo quindi in presenza di un sistema finanziario che
evidentemente non basta per garantire quegli standard che noi, con
grande dignità, garantiamo in Valle d'Aosta ai nostri cittadini,
ben facendo. Abbiamo dei patti di stabilità che non condividiamo e,
nello stesso tempo, sappiamo che andremo a crescere ulteriormente i
nostri fabbisogni, anche in funzione di una serie di interventi
esterni da parte di presenze di extracomunitari, che, nel momento
stesso in cui vengono regolarizzati, devono beneficiare
dell'assistenza sanitaria, non essendo noi in un sistema
anglosassone e quindi facciamo dell'assistenza sanitaria un punto
di dignità e di forza, su cui diamo garanzie a tutti i cittadini
italiani.
Vanno altresì quantificate le spese di prima assistenza per i
primi 60 giorni, da richiedere al Ministero degli interni: anche
questo è un altro grosso problema, quello delle strutture sanitarie
e dei problemi dell'occupazione dei letti. La spesa sanitaria è un
argomento che, al di là delle aspettative, si concretizza giorno
per giorno nell'occupazione dei letti e sono dei costi reali, e
anche qui dobbiamo capire dall'Assessore qual è il suo rapporto con
il ministero competente, per sapere a che punto, insieme alle altre
Regioni, stiamo tutelando i nostri legittimi interessi.
Le Regioni segnalano altresì che in materia di sanità il Governo
ha adottato con effetto immediato delle misure contenute nel DL di
correzione dei conti pubblici, articolo 48, sul tetto di spesa per
l'assistenza farmaceutica, e articolo 50, monitoraggio e controllo
della spesa sanitaria, che in maniera unilaterale modificano
l'accordo dell'8 agosto 2001; qui torniamo al famoso discorso
dell'unilateralità, che è un problema non da poco, perché torniamo
al discorso del federalismo fiscale e poi, se andiamo ad introdurre
questo concetto da parte dello stato di unilateralità, che va a
modificare l'accordo dell'8 agosto 2001 sulle spese di tipo
farmaceutico, allora qui, sì, che veramente all'interno
dell'aspetto sanitario di un bilancio regionale c'è tutta una sorta
di valutazioni che devono essere fatte! Si va a duplicare una serie
di attività di controllo già attivate dalle Regioni in materia di
prescrizioni mediche e questo metodo è inaccettabile da parte delle
Regioni; pertanto, fin da adesso, le stesse ritengono necessario
che il Governo elimini l'articolo 48 e modifichi l'articolo 50, in
maniera da limitare la nuova procedura di controllo sulle spese
farmaceutiche e il monitoraggio della spesa sanitaria, in maniera
da limitare una nuova procedura di controllo solo a quelle Regioni
che finora non hanno attivato gli interventi al riguardo. Non so se
noi li abbiamo attivati, fra l'altro con molta tranquillità,
Assessore, non la sto attaccando, è che mi capita adesso l'aspetto
sanitario che purtroppo è bello pesante!
Per quanto riguarda i costi per il rinnovo dei contratti in
sanità, articolo 10, comma 6, le risorse previste sono pari a 550
milioni di euro nel 2004 e a 275 milioni di euro, a decorrere dal
2005: tali somme rappresentano un finanziamento assolutamente
sottostimato di tali costi, inoltre nella finanziaria non sono
previste risorse per il secondo biennio economico dei contratti.
Noi sappiamo che i problemi del quadro sanitario sono molto legati
alla presenza del personale specializzato, perché se da parte dello
Stato vi è la volontà di andare a ridurre le disponibilità di tipo
economico a fronte di quello che, secondo me, dovrebbe essere al
contrario sviluppato, proprio per poter avere con certezza una
serie di assistenze sul territorio, allora c'è di che preoccuparsi!
Spero che come Valle d'Aosta abbiamo tenuto conto di questi
aspetti, perché la difesa della nostra sanità resta uno dei punti
fondamentali.
Con riferimento alla spesa in conto capitale, per l'edilizia
sanitaria le Regioni sottolineano che lo stanziamento previsto
nella tabella "D" deve essere integrale rispetto alla
quantificazione già formulata nel parere di DPF 2004-2007, pari a
4.820.000 euro, necessari per completare il quadro finanziario
degli investimenti già programmati. Anche questo è un argomento che
ci riguarda, perché siamo ormai da decenni in corso di
riorganizzazione del nostro sito ospedaliero: abbiamo iniziato a
costruire questo bellissimo ospedale che data
solo… non so quanti
anni… 60-70, quanti ne data? Mi ricordo
un bellissimo intervento che fece l'Architetto Fubini, docente di
urbanistica all'Università di Torino, quando venne ad Aosta e che
si occupò brevemente del piano regolatore, in particolare
dell'Ospedale, e disse:
"Ma insomma, Signori, per quanti sforzi
vogliate fare nel rimodernare un ospedale come
l'Ospedale…"
- all'epoca -
"… Mauriziano, sarà sempre
come…"
- per fare un paragone -
"… se una persona si vestisse con un
bellissimo smoking e poi andasse a una festa con in testa un
cappello da alpino o da montagna, cioè per quanto uno voglia essere
elegante, diventa difficile esserlo in maniera compiuta perché
quella struttura è vecchia ed ha una serie di problemi logistici
che sono insormontabili"
.
Non dobbiamo infatti dimenticarci che innanzitutto la
ristrutturazione di un ospedale di questo tipo costa centinaia di
milioni di euro, quante erano poi le previsioni per la costruzione
di un nuovo ospedale, ma in realtà i 10 anni di tribolazione che si
fanno passare ai pazienti o comunque del corso d'opera, le polveri,
i problemi delle sale operatorie, sono problemi che non si
risolvono! Attenzione: se a questi problemi di vivibilità andiamo a
sommare problemi di tipo finanziario, signori, adesso non ricordo,
ma noi lo avremo finito il nostro ospedale per il 2006? Non
credo!
Allora mi dico anche: se i fondi da parte dello Stato per il
finanziamento delle strutture degli immobili verranno tagliati,
vorrei essere tranquillo e sentirmi dire che noi di questi fondi ne
possiamo fare a meno e non avremo problemi di essere finanziati
dallo Stato per le costruzioni di tipo immobiliare ospedaliero,
altrimenti corriamo il serio rischio che non riusciremo mai a
finirlo, se facciamo affidamento sui soldi dello Stato ma, nel caso
facessimo affidamento solo sulle nostre risorse, è opportuno che si
dica!
Mi piace fra l'altro fare un breve inciso. Le Regioni come la
Campania, la Calabria, l'Abruzzo, il Molise, la Sardegna hanno
preparato un emendamento alla finanziaria per intervenire sui
disavanzi delle aziende sanitarie su tutte le complesse tematiche
inerenti il sociale e la sanità, all'interno della quale si
sottolinea la questione del finanziamento di vari
ospedali… non voglio entrare, e passo
ad altro.
Regioni a Statuto speciale e Province autonome: qui non è
prevista alcuna formula generale di coordinamento con gli
ordinamenti delle autonomie speciali né di salvaguardia delle
prerogative previste dagli statuti e dalle relative norme di
attuazione. E qui vi ho detto tutto, perché se in questa
finanziaria non è prevista alcuna formula generale di coordinamento
con gli ordinamenti delle autonomie speciali, né di salvaguardia
delle prerogative previste dagli statuti e dalle relative norme di
attuazione, è evidente che la domanda iniziale che ponevo: ma il
federalismo fiscale va a riportare tutte le Regioni sullo stesso
livello e quindi a penalizzare la Valle d'Aosta o in qualche modo
saremo tutelati? La risposta è qui: non siamo tutelati, perché non
è prevista alcuna formula generale di coordinamento con gli
ordinamenti delle autonomie speciali, né di salvaguardia delle
prerogative previste dagli statuti e relative norme di attuazione;
questo è quello che è scritto all'interno della finanziaria.
Il prolungamento anche per il 2004 dei vincoli per la gestione
della cassa, nell'ambito del patto di stabilità, la riserva
integrale del bilancio dello Stato delle maggiori entrate derivanti
dagli strumenti della manovra finanziaria dello Stato per il
medesimo anno, risultano in contrasto con gli statuti speciali e
con le relative norme di attuazione, che per le medesime finalità
prevedono procedure e disposizioni specifiche. È un dato di fatto e
credo che in più riunioni delle Regioni il nostro Presidente abbia
avuto modo di partecipare e che quindi conosca l'argomento, ma di
fatto questo è un argomento che andrà ad incidere - quando l'alta
commissione avrà svolto il suo compito - sulla finanza locale, in
questo caso sulla finanza regionale e non possiamo sottintendere
nel momento di previsione, visto che stiamo progettando il nostro
futuro, che tutta una serie di risorse potrebbero venire meno.
Pertanto, ferma restando la piena responsabilità e
partecipazione delle autonomie speciali al riequilibrio della
finanza pubblica, dobbiamo ribadire con forza che tale riequilibrio
non deve essere fatto sulle spalle di una regione come la nostra,
né sulle spalle del suo statuto speciale, né avvalendosi di
motivazioni legate alla ridotta dimensione territoriale - come ho
fatto notare prima, uno degli argomenti che saranno di riferimento
dell'alta commissione sul federalismo fiscale, potrebbe essere
quello della dimensione territoriale e questo mi preoccupa perché,
nel momento in cui andiamo a ragionare sulla dimensione
territoriale, è evidente che la Regione è una delle più piccole
d'Italia e potrebbe essere da ciò penalizzata - ma che per le
Regioni a statuto speciale e le Province autonome è necessario
quanto meno: a) introdurre nel decreto legge una norma generale di
salvaguardia e coordinamento: le disposizioni della presente legge
sono applicabili nelle Regioni a statuto speciale e nelle Province
autonome di Trento e Bolzano compatibilmente con i rispettivi
statuti e relative norme di
attuazione…
(dai banchi del Consiglio si chiede
di… stringere)
… devo stringere? Avevo ancora 40
pagine! Va bene.
Andiamo al succo. Pertanto, Assessori nel loro complesso, spero
che abbiate sentito le mie osservazioni, conseguentemente abbiate
preso forse qualche appunto. Mi aspetto qualche risposta e mi
riservo un altro intervento.
Presidente - Il Consigliere Frassy aveva chiesto la verifica del
numero legale, mantiene la sua richiesta?
Frassy (CdL) - È vero che lei non ha iniziato a presiedere fin
dall'inizio questa sessione della legge finanziaria, però penso che
la sua presidenza sia nella continuità di chi ha aperto tale
sessione. Vorrei ricordare le parole testuali del Presidente
Perron, che ha detto che avrebbe cercato di venire incontro alle
esigenze che sarebbero emerse nel prosieguo di questa complessa e
lunga tornata, che per decisione non unanime dei Capigruppo sembra
destinata ad andare ad oltranza. E allora penso che, in riferimento
a tutte quelle che sono le esigenze, Presidente di turno, lei deve
garantire quell'agibilità di quei servizi che sono necessari e
funzionali al prosieguo dei lavori di questo Consiglio.
Lei sa che normalmente ci sono delle situazioni espletate in
determinati momenti, in cui il Consiglio normalmente non è
convocato: mi riferisco all'opera indispensabile degli operatori
delle pulizie. Devo dire che vorrei far mio il motto che appartiene
"all'Union Valdôtaine": "ni Droite, ni Gauche", cioè
sostanzialmente al Centro, auspicando che tale motto venisse
praticato, perché i servizi igienici sono tutt'altro che igienici
in questo momento! Se il Consiglio va ad oltranza, penso sia
necessario che la Presidenza garantisca quanto meno l'agibilità di
quei servizi che in questo momento non sono praticabili. Ritengo
che debba non solo essere compito dell'Assessore Fosson, però penso
che qualcuno debba prendersi il carico di fare in modo che se viene
mantenuta aperta ad oltranza la sessione, vi sia la possibilità dei
consiglieri se non di andare a mangiare, quanto meno di andare ad
espletare altre funzioni fisiologiche, difficilmente contenibili;
di conseguenza, Presidente, la invito a provvedere!
Presidente - Verranno fatte le verifiche necessarie.
La parola al Consigliere Tibaldi.
Tibaldi (CdL) - Inizio io il primo intervento del gruppo della
"Casa delle Libertà", cercando di entrare nella sostanza del primo
provvedimento che è stato presentato questa sera, in forma alquanto
anomala, seguendo una procedura che non ha precedenti.
C'è un'anomalia grave che fa da preambolo all'esame di questo
documento, ripeto, ed è un'anomalia procedurale che non abbiamo mai
vissuto in passato e che conferma la tendenza di questa
legislatura, cioè si parte con un piede sbagliato, diverso rispetto
agli altri avvii di legislatura che abbiamo vissuto in precedenza.
Si parte con la logica che è tutto meno che all'insegna della
collaborazione e del dialogo fra le parti. Per carità, è naturale
che le singole posizioni rimangano diversificate, connotate
precisamente e in maniera evidente per ogni parte politica qui
rappresentata, però è anche opportuno che, nell'ambito della
normale dialettica democratica e per quanto riguarda anche le
regole procedurali, vi sia uno sforzo da entrambe le parti.
Per la prima volta il bilancio viene discusso in senso
unilaterale: quando parla uno, gli altri non ascoltano. L'aspetto
più comico di questa faccenda è che è solo da qualche minuto vedo
seduto il super Assessore al bilancio sulla sua poltrona, prima ha
girovagato come un nomade per quest'aula e al di fuori di essa,
adesso si degna di sedersi, speriamo che riesca a seguire tutti gli
interventi che vengono proposti, perché al di là di battute di
colore che sono necessarie, penso che ognuno di noi sia portatore
di qualche messaggio costruttivo o correttivo dell'azione politica
della pubblica amministrazione di questa Regione, che sappiamo
dispiega i suoi effetti anzitutto sui cittadini valdostani!
Anomalia procedurale che abbiamo vissuto come preambolo a questo
dibattito, che si preannuncia lungo e articolato, e che si apre con
un ostruzionismo paradossale promosso dalla maggioranza, in
particolare dalla Giunta, la quale a tutti i costi decide di andare
avanti in seduta notturna, benché in prima istanza, in una
Conferenza dei Capigruppo, si fosse concordato di procedere con un
calendario completamente diverso. Se questa è la forzatura,
cerchiamo di accettarla e di giocare il nostro ruolo.
C'è da dire che vi sono delle contraddizioni di fondo, che non
possono essere assolutamente sottovalutate. Come è stato detto, la
centralità del Consiglio rimane uno "slogan" di cui è opportuno
dimenticarsi; è uno "slogan" che magari servirà per qualche
congresso politico, potrà servire per qualche comizio elettorale,
ma penso che con i comportamenti odierni si sia decretata la fine
della cosiddetta "centralità" del Consiglio. Lo dico con rammarico
perché facendo parte dell'Ufficio di Presidenza, dobbiamo
registrare questa "caduta di stile" di quello che viene definito da
più parti come "il Parlamento regionale". Una caduta di stile che
non qualifica tutti quanti noi, una caduta di stile che non
qualifica il nostro lavoro nell'istituzione regionale a favore
della comunità valdostana.
Abbiamo assistito anche ad un arretramento di funzioni da parte
di presidenti di commissioni e delle stesse commissioni consiliari,
perché i 57 articoli di questo disegno di legge sono, in larga
parte, di natura tematica e sostanziale; in quanto tali, avrebbero
dovuto seguire un iter noi diremmo "ordinario", cioè attraverso il
passaggio necessario in commissione, iter che è stato by-passato e
che ha visto con l'intervento del Consigliere Borre abdicare alla
funzione di Presidente della III Commissione, nonostante vi siano
numerosi articoli in materia di ambiente e territorio, e preferire
il ruolo di Capogruppo, difendendo una logica di schieramento che,
su un documento come questo, dovrebbe essere attenuata per dare
spazio alla logica del confronto costruttivo per addivenire
all'individuazione di indirizzi politici che siano i migliori per
la nostra Regione.
La logica dei "bulldozer" non porta distante; non porta distante
innanzitutto il lavoro di questa Giunta i cui Assessori hanno fatto
una comparsa ad intermittenza. Anche se non siamo propriamente a
Natale e l'albero bisogna allestirlo fra qualche giorno, vediamo
che l'Assessore Caveri si è fatto vedere qualche minuto fa; diamo
atto all'Assessore Fosson che è rimasto sul suo scranno dall'inizio
del dibattito; il Presidente Perrin, anche lui, ha consumato
felicemente il suo pasto serale, però altri Assessori che
naturalmente sono interessati da una serie di normative sostanziali
contenute in questo disegno di legge figurano come grandi assenti:
in particolare, Consigliere Sandri, Capogruppo dei "Democratici di
Sinistra", il suo Assessore all'industria non esiste, è un
fantasma, come d'altronde ha dimostrato di esserlo, a più riprese,
quando si sono trattati disagi specifici che stanno riguardando il
comparto economico industriale della Valle d'Aosta.
Se questa è la logica, siamo costretti ad accettarla per una
logica dei numeri schiaccianti a nostro disfavore, e che non ci
impedisce di essere osservatori attenti non solo per denunciare
fatti e misfatti che accadono nell'ambito della pubblica
amministrazione, ma anche per essere fautori di proposte come
d'altronde abbiamo già dimostrato di fare. Qui bisogna spezzare una
lancia a favore dell'opposizione tutta intera perché, da quando
sono state convocate in questa legislatura le diverse sessioni
consiliari, l'opposizione ha svolto un suo ruolo meticoloso: gli
ordini del giorno sono per 3/4 composti da interpellanze,
interrogazioni e mozioni, sono già affiorate le prime proposte di
legge, diciamo che se non ci fosse l'opposizione, i Consigli
regionali si ridurrebbero a pochi minuti perché, nonostante un
partito di maggioranza assoluta come "l'Union" conti 18
consiglieri, dobbiamo dire che, al di là di qualche intervento
sporadico degli Assessori in risposta alle nostre iniziative, gli
altri "brillano" per la loro completa assenza!
Questo dovrebbe far riflettere innanzitutto quelli che
rivendicano la centralità del Consiglio, quelli che al di fuori di
queste quattro mura si lamentano delle emarginazioni che subiscono
da parte di un governo regionale, il quale ha accentrato in questi
anni una grandissima quantità di poteri, e che dovrebbero farsi
promotori - invece che complici di certe tendenze - di
un'inversione di rotta. Un'inversione di rotta che però, nonostante
tante belle intenzioni, magari anche pronunciate nelle sedi
politiche competenti o innanzi agli elettori, non trova alcun
concreto riscontro.
Noi, per l'ennesima volta, vi invitiamo ad essere portatori di
qualche messaggio un pochino più costruttivo, ma non solo con le
belle parole, anche con qualche fatto concreto! Ripeto: il segnale
di oggi è in completa controtendenza; è un segnale grave, è un
segnale drammatico di un'abdicazione di funzioni da parte di un
Consiglio regionale e, in particolare, di noi consiglieri
regionali.
Penso che anche l'irriverenza che ci sta riservando buona parte
della Giunta con questa presenza ad intermittenza debba far
riflettere, non solo noi Consiglieri dell'opposizione, che
probabilmente siamo noiosi e logorroici con interventi lunghi, ma
non possiamo neppure accettare degli interventi "tranchants" come
ha fatto l'Assessore Marguerettaz in esordio di seduta, che si è
limitato a parafrasare l'indice del disegno di legge n. 7, ad
indicare Titoli, Capi e numeri di articoli, e a seguire il
Presidente della IV Commissione, Praduroux, ha fatto eco dicendo:
"prendiamo atto della relazione dell'Assessore".
È naturale che ci sentiamo presi in giro, umiliati, non possiamo
che rispondere con una nota di censura nei confronti di questo
atteggiamento! Non possiamo che stigmatizzare questi metodi
assolutamente deprecabili e stigmatizziamo anche il comportamento
di certi organi di informazione che, alle ore 20,46, diramano già
un comunicato stampa dicendo che il Consiglio regionale si è
riunito per l'approvazione del bilancio e il bilancio è approvato
in aula: fin qui, è un dato realistico, ci siamo riuniti per
esaminare il bilancio e la legge finanziaria collegata, quindi la
veridicità non si pone in discussione. Si pone in discussione nelle
frasi successive, quando andiamo a vedere i commenti dei contenuti
politici da parte del Presidente Praduroux, che ha evidenziato che
il programma della maggioranza trova ampio respiro in un bilancio
disegnato per creare valide opportunità di rilancio del "sistema
Valle d'Aosta".
Noi apprendiamo i commenti del Consigliere relatore Praduroux
dall'ANSA, perché in aula non abbiamo sentito queste parole, al di
là di una mera e "stitica" presa d'atto! Ci sarebbe invece piaciuto
sentire un suo commento più di peso anche all'interno di quest'aula
quando il suo microfono si accendeva.
Da parte sua, anche l'Assessore al bilancio ha fatto
dichiarazioni importanti, perché ha evidenziato che il 67,6% delle
uscite è rappresentato dalle spese correnti. Io non ho sentito
questa cosa, forse mi sono distratto, ma questo passaggio non l'ho
colto, mentre l'Assessore Marguerettaz aggiunge che il 22% è
destinato al funzionamento - al funzionamento di cosa non si
capisce! -, il 20% agli interventi a carattere generale. La spesa
corrente assorbe in termini assoluti 937 milioni, che sono 69
milioni in più rispetto al 2003; che poi questo passaggio faccia
riferimento al bilancio e non alla legge
finanziaria… quindi la velina già
propagandata si riferisce a un documento che andrà in esame domani
o, magari, dopodomani, se i tempi non lo consentiranno.
Oggi abbiamo iniziato la discussione su un disegno di legge
finanziario che è tutt'altra cosa, eppure ci sono già tanto di
dichiarazioni e di contenuti su un documento che ha da venire e
anche i risultati del voto si vedranno in corso d'opera; non è
detto che sia tutto così scontato, Presidente, anche se lei sorride
forte e convinto dei numeri che sono dalla sua parte! Poi si parla
di investimenti, di Fondo sanitario nazionale, praticamente c'è
tutta una disamina di voti: per avere tutto questo spazio su una
velina dell'ANSA bisogna essere dei fenomeni, nonostante non si sia
assolutamente trattato l'argomento! Naturalmente i rapporti con la
stampa sono, anche qui, il sintomo di un cattivo funzionamento
dell'ambiente, che è deteriorato e non è sincrono con la realtà
delle cose che accadono qua dentro!
Questo potrebbe essere uno spunto per rivedere la legge
sull'editoria, visto che siamo in tema: stiamo parlando di organi
di informazione, veramente promuovere fondi regionali, iniziative,
sovvenzioni per chi non fa il lavoro in maniera professionale credo
che debba essere preso in considerazione! Non possiamo limitarci
solo alle gratificazioni che derivano da comunicati, da articoli di
informazione: dobbiamo pretendere che vi sia una congruenza - che
oggi sta mancando in maniera clamorosa - fra quello che si fa o
quello che si dice, e quello che si legge o quello che si sente! Il
bello è che poi l'accusa di monopolio dell'informazione viene
sempre fatta a "quel povero Cristo" di Silvio Berlusconi, che a
Roma si vede sempre accusato di essere non solo il Presidente del
Consiglio, ma anche colui che ha il controllo del sistema
mediatico. In realtà, direi che nel nostro piccolo una situazione
decisamente più deteriore la viviamo da qualche anno a questa parte
e sarebbero necessari dei correttivi.
Forse voi non ve ne accorgete o fate finta di non accorgervene
perché sedete su poltrone più comode, su poltrone che sono
remunerative non in termini di emolumento mensile, ma in termini di
gestione del potere; di conseguenza, da questo punto di vista siete
in grado di governare l'informazione con una semplice telefonata
dai vostri uffici. È scandaloso come questa forma di
disinformazione arrivi, ma non è la prima volta perché è già
successo qualche anno fa, quando la stessa RAI diede per approvato
un bilancio preventivo mentre in realtà il bilancio era ancora in
alto mare! Il Presidente del Consiglio allora era il Presidente
Louvin, il quale ebbe però la prontezza - probabilmente su
sollecitazione dei Capigruppo - di stigmatizzare questo avvenimento
con una lettera alla redazione della RAI per il fattaccio che era
avvenuto!
Non so se il Presidente Perron farà altrettanto, visto che,
anche qui, questo comunicato è inverosimile - per non dire falso -,
non corrisponde alla realtà; quindi lo invitiamo domani a scrivere
una lettera di disapprovazione di questo metodo di comunicazione,
che non può essere accolto da una istituzione che pretende che vi
sia congruenza e sincronismo fra quello che avviene qui dentro e
quello che viene detto fuori.
Se il Consigliere Praduroux poi ha intenzione di dare qualche
spiegazione rispetto a questa frase che ha detto il giornalista,
riusciremo a capire qualche passaggio del disegno di legge, la cui
relazione è stata sintetica, magra, come d'altronde magro è stato
anche il nostro pasto per ottemperare ai nostri doveri
istituzionali!
Mi ero soffermato sull'attività straordinaria dell'opposizione,
che si è manifestata con diverse iniziative, mediamente 30-40,
attività che è non solo ispettiva, ma anche propositiva. A questa
straordinaria attività è corrisposta una straordinaria - ma
all'inverso come merito - inattività della Giunta e della
maggioranza. A onor del vero, devo dire che con certi consiglieri
di maggioranza c'è anche una collaborazione costruttiva, lo vivo
all'interno della IV Commissione, ma a livello di Giunta, forse
sarà l'iper attività legislativa degli anni pregressi, le uniche
iniziative significative che vediamo sono la rettifica di quel
macroscopico errore previsionale che fece la "Giunta Viérin" e
l'Assessore Agnesod in particolare sul bilancio preventivo del
2003, se non sbaglio il disegno di legge n. 5, e adesso si arriva
in aula con il disegno di legge n. 7, che è un po' come il
censurato decretone n. 269 del "Governo Berlusconi" collegato alla
finanziaria!
C'è però una differenza fondamentale: è vero, la decretazione
d'urgenza non è il metodo migliore per coinvolgere i singoli
Parlamentari o i componenti delle varie istituzioni, per
rapportarsi fra loro e addivenire alla stesura del testo ottimale,
perché il decreto ha una corsia preferenziale e accelerata e
impedisce quel confronto che è fondamentale. A Roma vi sono 1.000
Parlamentari: 630 alla Camera, 315 al Senato, esclusi i Senatori a
vita, quindi è giustificabile che, di fronte a 1.000 Parlamentari,
il Governo sia costretto ad optare per delle scorciatoie da
utilizzare in via eccezionale. Qui siamo solo in 35, anzi siamo
molti di meno perché oggi, discutendo il bilancio, vediamo che vi
sono più poltrone che persone! Non so se c'è il numero legale,
Presidente, forse lei potrebbe passare in rassegna le presenze,
perché sarebbe iniquo continuare a mantenere accesa la discussione
generale quando vi sono più assenti che presenti!
Mille persone danno una minima ragione per la decretazione
d'urgenza con fiducia o meno, ma 35 persone non giustificano una
legge finanziaria che appare come un "decreto omnibus", perché si
cercherà di farlo passare con la logica del "bulldozer", tagliando
quelle necessarie fasi di approfondimento nelle singole
commissioni.
Sono convinto che sugli interventi di carattere ambientale ed
economico, previsti nel disegno di legge n. 7, sugli interventi di
carattere sanitario e quindi le Commissioni III, IV e V, avrebbero
avuto da dire la loro, avrebbero avuto da fare delle audizioni,
magari sentire delle persone che sono interessate, che sono
destinatarie delle norme che oggi andiamo ad esaminare e domani ad
approvare. In realtà questo passaggio è stato reciso da una volontà
politica che non ha alcuna ragione di essere. Su questa iniziativa
che ha troncato il passaggio in commissione, auspicavamo che
l'Assessore Marguerettaz o il Consigliere relatore, che è
Presidente di una commissione, ci dessero un minimo di
giustificazioni, ma non abbiamo avuto questo piacere, perché la
logica è un'altra, è la logica dei numeri che devono prevalere sui
contenuti.
Tornando a quanto affermato inizialmente, dicevo che l'unico
disegno di legge di un certo rilievo che ha visto la luce è stato
quello della modifica del bilancio previsionale 2003; una modifica
veramente corposa perché 73 milioni di euro sono venuti a mancare,
una modifica che, come anche abbiamo voluto approfondire e
analizzare sul nostro organo di informazione, ha altre ragioni.
Vorrei darvi lettura del contenuto di quanto pubblicato sul nostro
organo di informazione "Foglio Azzurro", a cura del nostro
Coordinatore, Giorgio Buongiorno, e quello che sto per leggervi ha
attinenza con il bilancio, perché si fa riferimento a cifre.
Tempo fa il Dott. Alfredo Lener, in uno dei tanti atti della
Procura regionale della Corte dei Conti da lui condotta, a seguito
di un'argomentata denuncia a lui pervenuta, in omaggio alla saggia
massima "meglio prevenire che reprimere", inviava all'allora
Assessore alle finanze Agnesod una richiesta di chiarimenti
riguardo all'accertabilità dell'entrata di 93 milioni di euro -
circa 180 miliardi di vecchie lire - come descritta al capitolo
1600 del bilancio preventivo del 2003. Subito insorse l'istituzione
di Piazza Deffeyes per l'indebita interferenza da parte di un
organo istituzionale esterno. Il Procuratore scrupoloso e scomodo
venne prima richiamato a Roma e poi fu oggetto di un provvedimento
disciplinare di ammonizione da parte della Presidenza della
Corte.
Anche se a fin di bene, anche se con il nobile intento di
tutelare gli interessi del cittadino valdostano, nessuno può
interferire durante la legislatura su presunte irregolarità
concernenti entrate fasulle fatte in sede di approvazione del
bilancio di previsione da parte del Consiglio regionale. Peccato
che, mentre la Valle d'Aosta perdeva per la seconda volta un valido
professionalmente molto attento e cosciente Magistrato della Corte
dei Conti e che egli stesso venisse maldestramente colpito da un
provvedimento disciplinare di ammonimento scritto, effettivamente
la millantata copertura, fasulla come la certezza espressa
dall'allora Assessore alle finanze, non è arrivata. È invece
arrivato - come dicevo - un disegno di legge, il n. 5 del 3 ottobre
2003, con cui l'attuale Giunta riprende in diminuzione la
previsione di entrata di ben 73 milioni di euro - circa 140
miliardi di vecchie lire - e la compensa con un'equivalente
diminuzione di spesa reperita con disinvoltura attraverso la
scoperta di errate attribuzioni del gettito di imposta allo Stato,
con un ulteriore recupero a carico del fondo di dotazione della
gestione speciale "Finaosta" e la sostanziale riduzione di
stanziamenti di spesa previsti per il 2003.
La domanda che si pongono i cittadini è ovvia: era la copertura
della posta di bilancio solo una speranza di alcuni funzionari
distratti o un gioco di altri perlomeno poco informati e quindi non
esisteva veramente alla radice e non poteva essere accertata, come
sostenevano i Consiglieri di "Forza Italia", oppure questo vezzo di
superficialità e di colpevole imprecisione è solo il sintomo -
inquietante peraltro - di ben altre più grave patologie, che
interessano i nostri bilanci regionali apparentemente pingui, ma
forse più ricchi di facezie che di rigore contabile ed
amministrativo?
Meno ovvia la risposta della Giunta di turno, che rappresentando
coloro che a qualche scopo avevano artificialmente gonfiato
l'entrata 2003, si affretta a variare il bilancio incriminato con
un disegno di legge che niente altro fa che avallare quanto in
maniera preventiva era stato benevolmente auspicato in tempi non
sospetti dal procuratore scomodo. Questa ultima "vicenda Lener" si
intreccia con il malcostume amministrativo della Valle d'Aosta
degli ultimi anni, che lo vede protagonista nell'espletamento del
suo mandato di Procuratore della Corte di svariati conflitti con
l'Amministrazione regionale e con alcuni dei suoi principali
membri. Si fa per dire, perché non si può chiamare "conflitto" una
normale azione istruttoria da parte di un magistrato inquirente
nell'ambito della sua giurisdizione.
Ricordiamo ancora tutti come, a fronte di importanti sequestri
cautelativi e di altrettanto importanti inviti a dedurre, scaturiti
dal lavoro della Corte, l'allora Deputato Caveri nel 1997 facesse
appello verbale scritto al "Governo Prodi" per liberare la Regione
Valle d'Aosta da un procuratore della Corte dei Conti, che lui
definiva invasivo e che in ogni modo era mal tollerato dalla
nomenclatura comunionista. Il Dott. Lener, reo di aver lavorato
nell'ambito delle sue competenze e di aver fatto quindi il suo
dovere, venne evocato in modo sinistro persino in sede
parlamentare; erano i tempi in cui il "Governo Prodi" si reggeva a
stento per qualche voto ed era quindi molto sensibile a soddisfare
le esigenze anche di un solo deputato.
Il risultato concreto non tardò a manifestarsi, con un primo
allontanamento del Dott. Lener dalla sede regionale della Procura,
ufficialmente per un'incompatibilità con l'allora Presidente della
Corte. Il Dott. Lener, che aveva sempre ed anche in abbondanza i
titoli per dirigere la Procura di Piazza Roncas e che ormai poteva
portare anche un'ottima conoscenza delle vicende valdostane, forse
troppo pungente questa conoscenza, tornò ad Aosta dopo circa 2 anni
con sommo disappunto "dell'establishment", che sfociò nell'ennesimo
episodio di invasività relativo al capitolo 1600 e nell'indebita
interferenza, che sarebbe costata al Dott. Lener quella
ammonizione, peraltro profondamente iniqua, per avere
indirettamente, attraverso l'accertabilità della entrata,
evidenziato in sede preventiva una probabile vistosa gaffe che
questa Amministrazione si sarebbe potuta risparmiare. Forse era più
importante liberarsi di questo Procuratore invasivo e scomodo,
piuttosto che rimediare facilmente e immediatamente ad
un'accertabilità perlomeno dubbia e finire a posteriori con la
magra figura di un disegno di legge "ad hoc".
Il fatto, anche di per sé grave, sarebbe sfuggito alla massa
degli elettori, profondamente disattenta alle questioni contabili
che la riguardano; sarebbe solo stata oggetto infatti di una
possibile riabilitazione postuma del Procuratore scomodo e, al
massimo, di qualche interrogazione consiliare, di quelle tante che
l'opposizione propone, che vengono tendenzialmente ignorate da
questa maggioranza, con risposte evasive, improprie e completamente
inutili.
Volevamo ricordare questo passaggio perché rimanesse agli atti
di quella che è l'inefficienza di questa Giunta, che si è
apprestata a correggere il lavoro macroscopicamente erroneo della
Giunta precedente. Un errore contabile di grosse proporzioni che
peraltro trova un seguito anche in questa legislatura, se andiamo a
vedere i passaggi procedurali relativi al bilancio della gestione
straordinaria del 2002. Passaggi procedurali che, anche qui,
lasciano alquanto perplessi, addirittura sono tragicomici sotto
certi punti di vista, passaggi che prima si concretizzano in
mancanza di completezza nei documenti che sono stati consegnati ai
Commissari della IV Commissione, competente in materia di casa da
gioco; passaggi che hanno poi visto una revisione del bilancio più
che suggerita imposta dall'Assessore al liquidatore; passaggi che
si sono manifestati ancora con una mancanza del foglio n. 9 del
bilancio rifatto - forse casuale dirà l'Assessore - che conteneva
proprio le risultanze del rendiconto economico, dove praticamente
si evinceva la rettifica in 9 milioni di euro come perdita per
quanto riguarda l'esercizio 2002. Passaggi procedurali - o, meglio,
aspetti comici - che non sono ancora terminati perché è emerso un
altro presunto credito da parte della GS nei confronti della
Regione, che sembra sia oggetto di smentita nelle prossime ore, con
una seconda rettifica di bilancio.
Diciamo che la contabilità è piuttosto superficiale, Assessore,
forse lei con il suo intervento ha posto rimedio ad errori fatti in
passato, comunque ciò non esime la minoranza a sottolineare questo
aspetto superficiale, questo approccio estremamente aprioristico
con cui si fanno i bilanci con i soldi dei cittadini valdostani.
Non dimentichiamo che la Casa da gioco di Saint-Vincent è gestita
da una S.p.A. che ha una quota azionaria del 99% di pertinenza
della Regione Valle d'Aosta e questa quota azionaria è
rappresentata dal super Assessore Marguerettaz. Sono tutti aspetti
di debolezza e superficialità contabile, che non possono essere
trascurati.
Entriamo più nel dettaglio del disegno di legge n. 7, che conta
57 articoli suddivisi in titoli, in particolare il Titolo III e i
Capi che ne costituiscono i sottoinsiemi potrebbero essere
tranquillamente stralciati, per dare una fisionomia precipuamente
finanziaria al documento contabile e per ridare dignità alle
commissioni consiliari e al Consiglio, che sono stati assolutamente
calpestati.
Per quanto riguarda il disegno di legge nella sua sostanza,
partiamo dall'articolo 1 che prevede disposizioni in materia di
entrata, che attribuisce alla competenza della Regione le attività
di liquidazione, di accertamento, di riscossione e
contabilizzazione dell'imposta regionale sulle attività produttive,
l'IRAP, conosciuta anche come "imposta rapina" del 1997. Per
l'espletamento di questa attività, si legge nell'articolo 1, la
Giunta è autorizzata a stipulare convenzioni con il Ministero
dell'economia e con le agenzie fiscali, ai sensi della recente
riforma del recente riordino del Ministero dell'economia con il
decreto legislativo n. 300.
Nel comma terzo, si prevede una riduzione dell'aliquota per
alcuni settori e i settori presi in considerazione sono il settore
agricolo, con la riduzione di un punto percentuale rispetto alla
misura prevista, per le società cooperative che sono iscritte alla
sezione produzione lavoro e mista, anche qui con l'aliquota che
vede la riduzione di un punto percentuale, e per le società
cooperative che, pur essendo sempre iscritte alla sezione
produzione lavoro e mista - come quelle del comma precedente -,
vedono la composizione prevalentemente di giovani, ovvero di
soggetti di età compresa fra i 18 e i 30 anni, oppure in
alternativa società cooperative composte da donne in età compresa
fra i 18 e i 45 anni.
Questa riduzione dell'aliquota è interessante però non riusciamo
a capire come mai, per esempio, sia stato privilegiato solo il
settore agricolo a livello valdostano e siano stati ignorati altri
comparti produttivi, come per esempio il turismo, dove a più
riprese e da più parti si sta invocando un cambiamento, un
allentamento della morsa fiscale, e visto che qui la Regione ha
competenza in materia da una parte e dall'altra parte che il
turismo è il pilastro portante dell'economia valdostana, non sembra
che ci sia la medesima attenzione che c'è stata per l'agricoltura,
per la quale è tuttavia doveroso, visto la modifica complessiva del
sistema delle incentivazioni e delle sovvenzioni, avere un adeguato
rispetto.
Procedo e vado a fare alcune considerazioni su altri articoli,
per esempio l'articolo 2, dove facendo riferimento agli
investimenti per la viabilità regionale e i parcheggi, la Giunta
regionale è autorizzata nel 2004 a contrarre uno o più prestiti.
Piccola annotazione: come è ormai consuetudine, diremmo che non è
una buona consuetudine, la Giunta contrae ogni anno in sede di
redazione del bilancio una notevole mole di prestiti e qui ne
contrae uno fino ad un ammontare massimo di euro 22 milioni per la
viabilità regionale, ma non siamo riusciti a capire questi denari
in che direzione vanno.
Per esempio, mi rivolgo al Consigliere Maquignaz, se in ossequio
alla risoluzione approvata da questo Consiglio, anche quelle
circonvallazioni sulle vie regionali - Valtournenche, Fontainemore,
Lillianes - che sono state oggetto di interessamento da parte di
tutti quanti, vorremmo sapere se una parte di questi 22 milioni
vada anche in quella direzione. Non so se il Consigliere Maquignaz
lo sa - a noi non è dato saperlo -; ci piacerebbe capirlo e magari
le chiederemmo, Assessore, di dirci qualcosa visto che il suo
collega ai lavori pubblici… è lì,
chiedo scusa, la Giunta c'è, anche se si è un poco mescolata e ci
crea un certo disorientamento dal punto di vista tattico!
Per quanto riguarda la finanza locale, articolo 4, ci
soffermiamo sugli ultimi due commi, il 7° e l'8°. Ulteriore
precisazione: il gruppo della "Casa delle Libertà" presenterà
diversi ordini del giorno ed emendamenti su questo disegno di legge
a suffragio delle posizioni espresse e un paio di emendamenti in
questo caso di carattere soppressivo riguardano proprio i commi 7 e
8 dell'articolo 4, dove si stabilisce rispettivamente che
"i
comuni hanno l'obbligo di concorrere al finanziamento delle
comunità montane di appartenenza, al fine di garantirne un adeguato
funzionamento"
e che
"gli enti locali hanno l'obbligo di
concorrere reciprocamente per quanto di rispettiva competenza al
finanziamento dei servizi erogati ai propri cittadini"
.
Due norme, una delle quali è stata già inserita nella modifica
della legge n. 54 riformata, e che ci sembrano assolutamente
irrispettose dell'autonomia comunale. Qui ci sono diversi
amministratori comunali freschi di elezione regionale e sanno
benissimo quanto è iniquo subire il "diktat" della Regione, che
impone di destinare determinate finanze alla sovvenzione di servizi
erogati da una comunità montana, che spesso non sono gratificanti
del risultato pubblico. Su questi due commi torneremo, perché
abbiamo presentato degli emendamenti.
Abbiamo poi approfondito la nostra attenzione anche su altre
porzioni della legge finanziaria e faccio un passaggio
sull'articolo 11. L'articolo 11 si riferisce alle disposizioni in
materia di personale regionale: anche qui, come lo scorso anno e
come negli anni precedenti, sono state definite le unità di
personale per il 2004, le unità di personale sia in termini di
dipendenti, sia in termini di dirigenti e a questa definizione
numerica si aggiungono anche i dipendenti del Consiglio regionale,
di cui 11 con qualifica dirigenziale.
La situazione congiunturale economica, oggi come oggi, non
permette il continuo aumento di personale presso gli enti pubblici
e il limite previsto per il 2003 di 2.858 unità poteva essere -
secondo noi - tranquillamente mantenuto; sono aumentate di 8 unità
perché da 2.858 sono passate a 2.866 le unità di personale per il
2004, ma soprattutto viene completamente ignorato un principio che
è stato inserito in finanziaria nazionale nel 2002 e che viene
ribadito per l'esercizio di bilancio 2004.
Sono previste norme assai vincolanti per l'assunzione di
personale negli enti pubblici, quindi sono previsti limiti agli
oneri derivanti dai rinnovi contrattuali: proroga
dell'utilizzazione dei lavoratori socialmente utili, proroga per
tutto il 2004 del divieto di istituire o aumentare le addizionali
comunali sull'IRPEF, eccetera, ma questa è una normativa di
carattere fiscale. Sia per i comuni con popolazione superiore a
5.000 abitanti e le province che non hanno rispettato il patto di
stabilità, ma anche per le Regioni, però vi sono dei
contingentamenti per quanto concerne il personale da assumere,
quindi questo vincolo, secondo noi, dovrebbe essere preso in
adeguata considerazione da una regione, che anche se brilla per
capacità finanziaria - perché comunque la nostra disponibilità
finanziaria vede la Regione come un gigante, specie se si fanno
ragionamenti pro capite da un punto di vista di disponibilità
monetaria -, è invece più fragile da un punto di vista economico,
oltre che in termini di servizi e di infrastrutture a favore del
sistema economico Valle d'Aosta.
Pensiamo che questi principi debbano trovare adeguata
rispondenza in termini normativi nel disegno di legge n. 7, ma che
sembra completamente mancare, al di là dell'aspetto di competenza
primaria o meno. Qui si tratta di ridare competitività a una
regione che sta segnando il passo, come lo segna l'economia
italiana, perché comunque perlomeno i primi due trimestri hanno
visto un PIL in rosso e adesso il PIL sembra perlomeno stabile - se
non in leggero… ma i numeri sono da
prefisso telefonico, sono uno 0,1 - 0,2% nel terzo trimestre - e
anche la Valle d'Aosta non ha di che vantarsi di un'economia che si
trascina da tempo. Il paradosso è che noi siamo un gigante in
termini finanziari, ma siamo un nano in termini economici, perché
non riusciamo a capitalizzare e ad utilizzare al meglio le nostre
risorse.
Allora, da un lato si è creato un apparato regionale
sovradimensionato, ma questa tendenza al sovradimensionamento non
sembra attenuarsi; questo non vale solo come la Regione come ente a
sé stante, vale anche per tutte le società o enti controllati che
dalla medesima dipendono. Qui si potrebbe tornare sulla casa da
gioco, di cui abbiamo parlato anche recentemente in occasione di
altre iniziative ispettive, dove paradossalmente questa estate,
nonostante i dati disastrosi di bilancio e comunque la perdita
costante di quote di mercato in termini di proventi e di ingressi,
è stato fatto un bando di concorso per assumere nuovo personale.
Non so se il superassessore ci degnerà di qualche considerazione in
merito, noi non diciamo di licenziare la gente, ma perlomeno in
momenti "di magra" manteniamo il livello occupazionale previsto,
ottimizziamo il lavoro delle persone e cerchiamo di fare in modo
che il sistema pubblico valdostano sia rispondente alle esigenze
dei cittadini e, quando si parla dei cittadini, si intendono le
famiglie e le imprese.
Dicevo, abbiamo un gigante finanziario, ma un nano economico, al
quale corrisponde anche un nano in termini di servizi, perché la
Regione è deficitaria in termini di servizi, nonostante preveda
l'incremento di organico, cioè aumentano le persone assunte ma
possiamo citare un elenco di casi in cui non abbiamo un'adeguata
corrispondenza in termini di qualità dei servizi.
Parlando di servizi, non possiamo che non soffermarci su uno dei
servizi fondamentali: quello dei trasporti; anzi, prima farei un
passaggio sulla burocrazia, perché la sua burocrazia - non vedo
però l'Assessore Ferraris - si è dimostrata una zavorra
insopportabile per le piccole aziende artigiane che stanno
chiedendo spazi per poter produrre ricchezza, per poter dare lavoro
a persone, per poter generare quel ciclo virtuoso di risorse
fiscali che, alla fine, vanno a beneficio della collettività
regionale, perché rimangono ad Aosta. La burocrazia è una zavorra
della nostra Regione - noi siamo piccoli -, anzi questo è un limite
del nuovo statalismo, che si sta trasferendo da Roma verso i centri
regionali. Paradossalmente i capoluoghi regionali, invece di
snellire le procedure - ricordo anche la scorsa legislatura quando
venne proposta una legge tendente a sburocratizzare, legge che è
rimasta lettera morta -, diventano le sedi del nuovo statalismo:
questo è uno spunto di riflessione che il partito di maggioranza
relativa ha il dovere di risolvere, perché se i problemi che
avevamo con Roma prima li abbiamo ora su Aosta, qual è il vantaggio
per i Valdostani? Ce lo spieghi lei, Assessore, magari se vuole
prevedere qualche norma per snellire la burocrazia, per dare
efficacia a quegli indirizzi che sono stati previsti con legge in
passato, ma che rimangono sulla carta e basta.
Un ultimo passaggio lo faccio sui trasporti, perché ci sembra
anche questo un aspetto del comparto servizi di fondamentale
importanza. La logica fanatico-ambientalista condivisa da diverse
persone qui dentro - e qui do un attimo di linfa anche ai
Consiglieri "Verdi" - che hanno posizioni diametralmente opposte
alle nostre, ci ha portato - ma, prima ancora, la tragedia del
Monte Bianco, che ci ha isolato per diversi anni dal resto
dell'Europa - e ci sta conducendo in un vicolo cieco. Voglio dire
che ci sono grandi opere in corso in Italia e in Europa, grandi
progetti che collegheranno attraverso delle direttrici orizzontali
e verticali i poli estremi dell'Unione europea, dell'Europa che si
sta costituendo in unità politica dopo un lungo processo monetario
ed economico.
Le opere che riguardano l'Italia e noi, in particolare, sono
due: la Torino-Lione, la trasversale transpadana che attraversa
orizzontalmente la pianura e che passa per Milano-Venezia-Trieste,
e la cosiddetta "strada dei due Mari", che collega il Mare del Nord
(Olanda) con il Mare Mediterraneo (Italia), che passa per Rotterdam
e Genova. Sia la direttrice orizzontale sia la direttrice verticale
ci vedono distanti. La direttrice verticale purtroppo, per noi,
passa per il San Gottardo; sapete che vicino alle vie di
comunicazione si è creato lo sviluppo, la cultura, le città, i
commerci, questo lo insegna la storia: l'Impero romano ha
colonizzato prima, ma ha civilizzato poi un sacco di lande distanti
dalla capitale Roma, "caput mundi", attraverso delle importanti vie
di comunicazione, una delle quali passava proprio di qui,
altrimenti Augusta Pretoria nemmeno esisteva!
Il dato che ci deve far riflettere è che le direttrici
fondamentali ci vedono emarginati; abbiamo una ferrovia che è da
XIX secolo, abbiamo un'autostrada funzionale fino a Courmayeur, ma
poi abbiamo la strettoia del Monte Bianco. Finora non abbiamo
manifestato di pensare in termini di raddoppio del tunnel, che
avrebbe senz'altro garantito la sicurezza, e che, a parità di
costi, sarebbe già completato. Non abbiamo agganci né con la
direttrice verticale Rotterdam-Genova, né agganci su quella
orizzontale, la Torino-Lione. Rischiamo di diventare un ramo secco,
ma il ramo secco non è l'Aosta/Pré-Saint-Didier, il ramo secco sarà
la Valle d'Aosta che diventerà un "cul-de-sac"! Questo, secondo
noi, è un argomento che non può essere sottovalutato e deve essere
oggetto di riflessione immediata da parte di questo Governo, che ha
grandi intenzioni, perlomeno sulla carta programmatica presentataci
in occasione del suo insediamento. Su quella carta si dicono tante
cose, non si dice questa perché forse si sottovalutava l'importanza
delle grandi vie di comunicazione, ma ciò non impedisce una
revisione, perché l'essere emarginati da questi grandi progetti ci
vede ulteriormente perdere terreno e, di conseguenza, perdere
quella competitività che noi auspichiamo riprenda in Valle d'Aosta
in tutti quei termini economici, i quali oggi vedono un sistema che
è piuttosto "ingessato" e lo è per colpa di una burocrazia
invadente, per un'assenza di politica incisiva e soprattutto perché
non c'è una grande capacità di attirare imprese in questa
Regione.
Concludo facendo l'esempio della "Bertolini", che, secondo le
logiche della globalizzazione, è stata acquisita dal gruppo tedesco
"Cameo" e che, nonostante le grandi suggestioni finanziarie offerte
dalla Valle d'Aosta, è andata verso il nord-est lasciandoci una
dichiarazione amara:
"la Valle d'Aosta non ci interessa da un
punto di vista economico"
. C'è il rischio che questo percorso,
questa esportazione di imprenditorialità e di aziende continui.
Abbiamo visto recentemente l'episodio della "Thermoplay", che sta
cercando un terreno dove aumentare la propria capacità produttiva e
quindi dove ingrandire il proprio stabilimento, terreno che le
viene negato dalla Regione perché la logica politica non prevede la
cessione di beni immobili. Addirittura abbiamo visto come
imprenditori di spessore - quali, ad esempio, il titolare di
"Eurotravel" - abbiano preferito andare verso altri lidi con le
proprie sedi sociali e legali. Il perché è che si fanno "troppe
chiacchiere da cortile". Questa è una frase ricorrente, non l'ha
detta solo lui, l'abbiamo letta anche su altri giornali in
relazione sempre ai disagi economici patiti, all'assenza di
servizi, all'assenza fondamentale di politica.
Depuis 22 heures 40 c'est le Président Perron qui remplit les
fonctions de Président.
Presidente - La parola al Consigliere Riccarand.
Riccarand (Arc-VA) - Prima di iniziare l'intervento, vorrei
chiedere la verifica da parte della Presidenza del numero legale
dei presenti in aula.
Presidente - Lei può iniziare, Consigliere Riccarand, il numero
legale c'è.
Riccarand (Arc-VA) - Non vuole fare la verifica?
Presidente - No, constato che il numero dei consiglieri presenti
in aula garantisce… è un conteggio che
ho fatto personalmente, constato che il numero dei consiglieri
garantisce il numero legale, quindi il Consigliere Riccarand può
iniziare il suo intervento…
(interruzione del Consigliere Frassy, fuori
microfono)
… Consigliere Segretario, proceda
all'appello, grazie.
Le Conseiller Secrétaire procède à l'appel et, ayant constaté
que la majorité des membres du Conseil est présente (vingt-trois
conseillers sur trente-cinq) le Président Perron invite le Conseil
à continuer ses travaux.
Président - A la présence de vingt-trois conseillers, la
vérification du numéro légal a été faite.
La parola al Consigliere Frassy
per…?
Frassy (CdL) - … per l'orario di
prosecuzione dei lavori. Abbiamo una convocazione sulla quale
ritengo che sia necessario chiarire in aula i modi di
procedere.
Presidente - Siamo in discussione generale, pertanto
continuiamo…
Frassy (CdL) - … è una mozione
d'ordine nell'intervallo fra un intervento e l'altro. Lei non credo
che possa negare la mozione d'ordine, perché sono le
23,30…
Presidente - … non le nego la
mozione d'ordine, tant'è che lei in questo momento ha la parola.
Siamo in discussione generale, fino a quando il Consiglio deciderà
di continuare, continueremo i nostri lavori.
Frassy (CdL) - Presidente, se mi dà la parola, se brevemente
posso esprimere non il mio pensiero, ma il pensiero del gruppo che
rappresento… siamo stati convocati per
4 giorni, dove si legge testualmente:
"lundi après-midi
1
er
décembre à 15,30, mardi 2, mercredi 3 et jeudi 4
décembre 2003 à 9 heures".
Colleghi, credo sia allora evidente che questo tipo di
convocazione ci porti a concludere che la convocazione non è dal 1°
dicembre ore 15,30 al 4 dicembre della mezzanotte, ma c'è la
convocazione dal 1° dicembre alle ore 15,30; per quanto riguarda
martedì 2, mercoledì 3 e giovedì 4 dicembre, la convocazione è alle
ore 9. A mezzanotte e un minuto mi sembra indiscutibile che
entriamo nella giornata di martedì 2 dicembre: di conseguenza, la
convocazione, così come è stata formulata, non consente che i
lavori proseguano ad oltranza, anche perché - parliamoci in maniera
franca! - al di là delle logiche che ci possono portare ad
inasprire il tono del confronto, mi auguro che nessuno della
maggioranza possa mettere in dubbio il diritto dell'opposizione di
intervenire e di partecipare a una discussione che "voi" avete
voluto comprimere! Di conseguenza, penso non abbia alcun senso che
si possa ipotizzare che la discussione iniziata alle 15,30 di oggi,
a fronte di una convocazione del Consiglio fino al 4 dicembre, vada
avanti in maniera ininterrotta: mi sembra al di fuori di ogni
logica, salvo che questa maggioranza abbia deciso di fare
ostruzionismo! Colleghi, mi rendo conto che è paradossale, ma state
facendo ostruzionismo alle funzioni di questo Consiglio, che non è
un organo di ratifica, ma è un organo di discussione e di decisione
politica!
Colleghi di maggioranza, siete liberi di abdicare al vostro
ruolo di consiglieri e di svolgere, qui, una funzione di uomini di
partito. Noi riteniamo che, al di là dei nostri ruoli di parte e di
partito, rappresentiamo l'istituzione; questa istituzione ha il
diritto-dovere di discutere e di entrare nel merito, Presidente
Perron! Mi spieghi lei quale ragionamento logico, prima ancora che
di legittimità, la possa portare a pensare - come Presidente, che
ha la responsabilità di garantire i lavori del Consiglio - che sul
bilancio, documento principe dell'attività di un esecutivo, si
possa ipotizzare per 4 giorni in maniera continuativa la
discussione! Come si fa? Questa è una dimostrazione di mancanza di
rispetto nei confronti delle funzioni dei consiglieri!
Se pensate di percorrere questa strada, ditelo subito, e faremo
in modo che si svolga in una maniera diversa da come potevamo
pensare la discussione che ci accompagnerà - statene certi colleghi
- fino alla notte del 4 dicembre, ma senza arrivare a conclusione
alcuna! Se è questa la sfida che lanciate in quest'aula, abbiamo
anche noi gli strumenti per fare un ostruzionismo che sia almeno
pari al vostro!
Presidente - Lei mi pare in palese contraddizione con sé stesso
perché, da una parte, lamenta il fatto che la maggioranza abbia
voluto comprimere il dibattito… state
parlando un'ora a testa e nessuno fa delle valutazioni su quello
che state dicendo, quando magari sono discussioni non perfettamente
attinenti all'oggetto che viene trattato; dall'altra, si lamenta
che si sia voluto comprimere la discussione!
Si è deciso di discutere di questo argomento; pertanto la
discussione generale è aperta, i consiglieri hanno la possibilità
di intervenire fino a quando il Consiglio lo riterrà opportuno! Su
questo vi è una espressione dei Capigruppo, che ho richiamato:
laddove il Consiglio decide, per "convocazione notturna" si intende
la prosecuzione dei lavori dopo le ore 20 ed eventualmente anche
dopo le ore 24, per l'esaurimento dell'oggetto in corso di esame, a
meno che l'Assemblea non decida un aggiornamento di questo. Sono le
ore 23,30; non capisco per quale motivo lei avanzi questa
richiesta! A mezzanotte si continuerà la discussione, non capisco
il problema! Siccome le cose che vengono concordate vengono
disattese… non è la prima volta che si
discute in seduta notturna del bilancio, è scritto sulla
convocazione!
La parola al Consigliere Sandri.
Sandri (GV-DS-PSE) - In merito alla mozione d'ordine proposta
dal gruppo della "Casa delle Libertà" volevo fare due
considerazioni e una proposta.
Cercando di vestirci per un attimo tutti solo dei ruoli che
abbiamo voluto darci questa sera, credo che si possano fare un paio
di considerazioni. La prima: prendo atto da parte dei colleghi dei
gruppi di opposizione dell'impossibilità di parlare un'ora della
legge finanziaria. Abbiamo sentito di tutto: sulle abitudini
alimentari di questo o di quell'assessore, sulla prestanza fisica
di questo o di quel consigliere, abbiamo visto leggere testi
statali oppure parlare al rallentatore!
Bene, prendiamo atto che è stata una forzatura questa serie di
interventi di un'ora ciascuno fatta dall'opposizione per
intralciare i lavori del Consiglio, per rinviare l'approvazione
della finanziaria e del bilancio. Credo sia una grave
responsabilità, ma credo che dall'altra parte gravi su tutti -
quindi anche sui gruppi di maggioranza - la responsabilità di
trovare il modo perché il Consiglio ritrovi un modo di confrontarsi
e di funzionare, perché si faccia chiarezza sulla legge finanziaria
e poi si prenda democraticamente atto che esistono le maggioranze e
le minoranze! Sarebbe grave se, alla fine di questa discussione, vi
fosse una delegittimazione reciproca. Penso che si debba evitare
questo e devo dire che purtroppo la china che abbiamo preso non va
bene.
Faccio una seconda considerazione - e penso di interpretare il
pensiero anche dell'altro gruppo di maggioranza -: che la nostra
volontà non è mai stata, né è ora, quella di impedire alla
minoranza di fare il proprio lavoro di controllo, di verifica e di
confronto rispetto ad una legge così importante. Siamo talmente
convinti di questo, che adesso proponiamo all'opposizione di avere
un incontro dei Capigruppo per vedere se è possibile riprendere il
filo di un dialogo, nel rispetto reciproco delle proprie posizioni,
ma credo che non serva a nessuno continuare ad andare avanti
riempiendo questo Consiglio con parole dette al vento!
Chiedo pertanto una sospensione della seduta per una riunione
dei Capigruppo.
Presidente - Il Consiglio è sospeso per 5 minuti ed è indetta
una Conferenza dei Capigruppo.
La séance est suspendue de 23 heures 36 à 2 heures
20.
Presidente - Apriamo e chiudiamo la riunione, nel senso che la
lunga pausa ha prodotto un calendario dei lavori che mi pare sia
concordato da tutti, pertanto i lavori sono sospesi e riprenderanno
nella mattinata di domani alle ore 9.
La seduta è sospesa.
---
La séance se termine à 2 heures 21.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK