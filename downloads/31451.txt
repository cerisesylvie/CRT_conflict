Consiglio Regionale della Valle d'Aosta - Oggetto del Consiglio n. 514 del 16 aprile 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Associazionismo - volontariato
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 514 del 16 aprile 2009 - Resoconto
OGGETTO N. 514/XIII - Reiezione di mozione: "Erogazione di un
finanziamento straordinario a favore delle organizzazioni
umanitarie".
Mozione
Premesso che:
- nei primi mesi di quest'anno è aumentato in maniera
esponenziale, per effetto dell'acuirsi della crisi economica, il
ricorso da parte di persone non abbienti ai servizi di ristorazione
organizzati da associazioni di volontariato come la Caritas
diocesana che somministrano pasti gratuitamente;
- l'aumento della domanda è stato così elevato da mettere in
evidente difficoltà queste organizzazioni, che operano
esclusivamente sulla base di volontariato, nel reperimento delle
materie prime per gestire il servizio;
- per questo motivo,
Il Consiglio regionale
Impegna
la Giunta regionale ad erogare un finanziamento straordinario
a beneficio delle organizzazioni umanitarie che assicurano la
distribuzione di pasti caldi alle persone in difficoltà, affinché
non si interrompa il sostegno alle persone che versano in grave
stato di bisogno.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (VdAV-R)
- Siamo tutti consapevoli, colleghi,
delle difficoltà economiche e delle ristrettezze in cui versa oggi
una parte crescente della popolazione - questo può sembrare
sorprendente nell'opulenta Valle d'Aosta o almeno così è presentata
dalla stampa, dai media - che, in silenzio, sommessamente, ogni
giorno si mette in fila per un pasto caldo e per avere di che
nutrirsi durante la giornata.
Nei mesi scorsi la Giunta regionale ha effettuato un lodevole
intervento a sostegno del Banco alimentare proprio alla luce
dell'incremento notevole del prelievo di derrate che si è
manifestato fra il 2007 e il 2008. Non abbiamo informazioni precise
quanto, allo stato dell'arte e dei rapporti con i soggetti che
operano direttamente in questo campo, ma da un contatto diretto con
delle realtà di questo genere, in particolare con Tavola Amica che
ogni giorno fornisce a centinaia di persone un pasto caldo - ne
erano stati serviti quasi diecimila nel primo semestre del 2007 -
la crescita, stando ai primi dati di quest'anno, è continua ed è
una crescita che sta mettendo alle corde anche un'organizzazione
robusta alla quale molti contribuiscono sia in termini di sostegno
diretto economico che in termini di aiuto e di volontariato.
Riteniamo significativo che ci sia attenzione da parte
dell'Amministrazione regionale a questa organizzazione o ad altre -
non vogliamo avere una visione riduttiva di questo, se altri
soggetti operano parallelamente in questo campo -, perché crediamo
che al momento siano assolutamente insufficienti le risorse messe
in campo a sostegno della povertà. La Social Card basta - secondo
valutazioni che sono state fatte anche da operatori qualificati -
per mangiare otto giorni, quindi è difficile che si possa pensare
che strumenti come questi diano la possibilità di sostentamento.
Non crediamo che sia né necessario, né opportuno sottolineare
ulteriormente questa situazione; semplicemente, nell'auspicare che
la Giunta e l'Assessore vogliano darci ragguagli sulla situazione
che possono aver registrato nei rapporti diretti che intrattengono
con questi operatori, chiediamo che ci sia una presa in carico di
questo problema da parte dell'intera Assemblea.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. È un tema che stiamo
monitorando attentamente, prevediamo fra l'altro un'indagine
approfondita in collaborazione con gli Enti locali, per valutare
bene tutti gli aspetti della nuova povertà che è presente, e noi -
ribadisco - siamo ben coscienti che è presente: la Valle d'Aosta
non è solo opulenta, ma ha nella sua società anche queste frange di
popolazione veramente povere che necessitano di un aiuto
importante. È l'occasione per ricordare che la Giunta regionale,
cito con precisione la deliberazione n. 1264/2007, finanzia tre
progetti presentati dalla fondazione Opera Caritas, che è stata
ricordata, e dall'associazione di volontariato Diaconia di Gressan;
questi progetti finanziano aiuti destinati a persone che versano in
situazioni particolari di povertà e di esclusione sociale. Tra
queste iniziative è inclusa quella che è stata rievocata dal
collega Louvin, "Tavola Amica", che è sostenuta dalla fondazione
Opera Caritas, e prevede l'attivazione di un servizio mensa
gratuito a persone in gravi situazioni di indigenza, oltre
all'erogazione di pasti caldi a pranzo, e alla sera sacchetti
viveri da asporto.
Abbiamo monitorato anche noi, l'aumento progressivo - negli
ultimi mesi di quest'anno ma già dallo scorso anno - delle persone
che accedono alla Tavola Amica. È stato programmato un incontro con
il Presidente della Caritas a fine gennaio, reso necessario dal
fatto che questa convenzione triennale scadrà a dicembre 2009,
convenzione che prevede la somma di 166.000 euro annui. In tale
occasione è stata mia premura confermare la volontà di rinnovare
tale convenzione e soprattutto di ribadire l'intenzione del Governo
a rivedere i termini di questa convenzione in virtù degli aumenti
di richieste. In questa sede, e in altre occasioni, all'interno
delle attività delle politiche sociali abbiamo avuto l'occasione di
sentirci con la Fondazione Caritas e non ci è pervenuta una
richiesta in tal senso, cioè aumentare il finanziamento di
integrazione alla Tavola Amica.
Ci asteniamo quindi per quanto riguarda questa mozione, ma siamo
disponibili - qualora vi siano delle richieste precise da parte
della Caritas o di altre associazioni umanitarie, naturalmente
dietro documentazione specifica - a venire incontro alle istanze
che ci verranno sottoposte.
Président
- La parole au Conseiller Louvin.
Louvin (VdAV-R)
- L'Assessore è stato molto cortese, lo
ringraziamo di averci informato in merito.
Noi non siamo partiti da una sollecitazione della Caritas, né di
altri soggetti in proposito. Abbiamo avuto modo di sperimentare e
di constatare alcune difficoltà che si registrano sul piano
sostanziale in questi servizi, ci sono state riferite mancanze di
derrate, cioè insufficienza di cibo. Io non so e non è naturalmente
compito nostro andare a sollecitare i proponenti, i volontari, le
organizzazioni di volontariato che sostengono questa attività,
perché formalizzino delle richieste.
A noi pare che un intervento in questo contesto e, visto
l'aumento, la sollecitazione esponenziale che si sta manifestando,
sia necessario che una revisione di questa intesa - che, mi ricorda
l'Assessore, risale al maggio 2007 -, in un momento in cui
sicuramente vivevamo un contesto significativamente diverso dal
punto di vista sociale di quello che conosciamo oggi, una revisione
di queste condizioni è probabilmente necessaria. Capisco che non
sempre gli amministratori vadano, essi stessi, a cercare di
intervenire là dove non suonano campane per attirare l'attenzione,
Assessore; prenda questo impegno e noi, siccome lei ha annunciato
un voto di astensione da parte della maggioranza, manteniamo la
nostra proposta, perché riteniamo significativo che accanto a un
piccolo memo che lei sicuramente si farà nell'agenda, ci sia da
parte nostra un voto favorevole ad un impegno a sostenere la
distribuzione dei pasti caldi. Siamo convinti che il problema si
porrà, siamo convinti che la Giunta avrà da intervenire e
sicuramente lo farà. Spiace che non si colga l'occasione per
accogliere anche positivamente una sollecitazione che - siamo
sicuri - non cade a vuoto in questo momento e non è priva di
motivazione.
Manteniamo il voto favorevole, grazie.
Président
- Je soumets au vote la motion:
Conseillers présents: 25
Votants: 7
Pour: 7
Abstentions: 18 (Agostino, Benin, Bieler, Caveri, Alberto
Cerise, Crétaz, Empereur, La Torre, Lavoyer, Maquignaz,
Marguerettaz, Pastoret, Prola, Emily Rini, Rollandin, Rosset,
Laurent Viérin, Manuela Zublena)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK