Consiglio Regionale della Valle d'Aosta - Oggetto del Consiglio n. 1756 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1756 del 2 febbraio 2016 - Resoconto
OGGETTO N. 1756/XIV - Interrogazione: "Problematiche di
ordine burocratico per l'attuazione del Progetto Garanzia
Giovani".
Viérin M. (Presidente) -
Punto 5 dell'ordine del giorno.
La parola all'Assessore Donzel.
Donzel (PD-SIN.VDA) -
Grazie Presidente. Ringrazio i
colleghi per aver sollevato questo problema, che ci consente
davvero di chiarire quanto sta avvenendo su questa tematica molto
importante che riguarda Garanzia Giovani, in particolare con
riferimento ai tirocini.
Nell'interpellanza si fa riferimento ad un ordine del giorno che
da parte delle strutture dell'Assessorato delle attività
produttive, energie e politiche del lavoro è stato preso molto sul
serio. In qualche modo l'avevamo anticipato, nel senso che alcune
importanti innovazioni che abbiamo portato in delibera alla fine
dell'anno, dalla riduzione dei tempi di insediamento, microcredito
e quant'altro, sono frutto di mesi di lavoro antecedenti, perché
questi percorsi di sburocratizzazione richiedono comunque
approfondimenti, mettere insieme tutti i soggetti che sono
coinvolti, perché le procedure non sempre sono seguite da un solo
soggetto, ma da più soggetti, più strutture e non tutte
direttamente dipendenti dall'Assessorato, quindi serve un certo
lavoro. Con l'occasione si ribadisce che sul tema del coordinamento
abbiamo particolarmente brillato rispetto alla questione della
gestione della fiera e, in quanto a delegificazione, a breve
presenteremo dei disegni di legge che vanno proprio in questa
direzione.
Che cosa accade rispetto alla questione Garanzia Giovani? Gli
strumenti per raggiungere questo obiettivo di semplificazione non
sono tutti così immediati, soprattutto quando di mezzo ci sono
anche dei fondi europei. Garanzia Giovani infatti è un programma
operativo nazionale a valere sul Fondo sociale europeo, che vede il
Ministero del lavoro e delle politiche sociali agire in qualità di
autorità di gestione, mentre la Regione opera nel ruolo di
organismo intermedio, in base ad apposita convenzione sottoscritta
tra Stato e Regioni e ad un piano esecutivo regionale, quindi
abbiamo come uno dei soggetti interlocutori il Ministero. Ricordo
che è un piano importante, che prevede per quanto riguarda la parte
dei tirocini 1,2 milioni di euro, e sono in fase di attivazione o
in corso circa 300 tirocini, quindi ha un certo impatto sulla
nostra realtà. Sono propri i tirocini che creano dei problemi e
delle criticità che potremmo riferire al cosiddetto "appesantimento
burocratico". Ripeto, sono coinvolti: il Ministero del lavoro in
qualità di autorità di gestione, la struttura organizzativa delle
politiche, della formazione e dell'occupazione che è l'organismo
intermedio che effettua i controlli e autorizza i pagamenti, i
centri per l'impiego che gestiscono i tirocini, e l'INPS che sulla
base di una convenzione con Regione e Ministero effettua
mensilmente i pagamenti ai giovani tirocinanti, oltre naturalmente
alle aziende e agli enti che svolgono il tutoraggio. Va detto che
fino ad oggi le tempistiche per i pagamenti delle indennità
previste in convenzione - quindi i tempi erano quelli della
convenzione - nei casi normali sono stati rispettati. Nei casi dove
si sono rilevate delle anomalie - e poi vedremo che cosa significa
un'anomalia - ovviamente questo ha presentato tempi più lunghi. Mi
ha fatto piacere in questi giorni incontrare alcune famiglie,
genitori di ragazzi che erano impegnati nel tirocinio e che si
erano lamentati che le risorse non arrivavano; risolta e chiarita
l'anomalia, tutti stanno ricevendo i compensi dovuti. Mi permetto
però una precisazione rispetto a questo: la misura del tirocinio è
una misura di formazione, non è lavoro, e nelle riunioni con le
forze sindacali in modo particolare è stato ribadito più volte che
assolutamente bisogna controllare ed evitare che i datori di lavoro
sfruttino i ragazzi in formazione, e che quindi bisogna vigilare e
aumentare i controlli. Qui abbiamo due strade, c'è chi ci dice di
fare le cose in fretta, ma poi abbiamo tutta una parte di soggetti
che ci invitano ad essere più attenti e a vigilare. Io invece
condivido la preoccupazione che avete voi, quindi condivido la
posizione che avete portato con l'interpellanza, che dobbiamo
snellire e dare più opportunità ai giovani, però mi permetto in
questa sede di farvi rilevare che ci sono tutta una serie di
pressioni che vanno invece in una direzione di aumentare i
controlli e le verifiche.
I tempi della procedura: entro il 10 di ogni mese la Regione
trasmette all'INPS l'elenco dei tirocinanti ai fini della
liquidazione dell'indennità, e l'INPS è tenuta a liquidarla entro
la fine del mese successivo. Esiste quindi uno slittamento naturale
di due mesi dall'effettuazione del tirocinio e il suo pagamento,
però è un'attività di formazione, il tirocinio è partito, il
ragazzo sta lavorando, semplicemente gli arriva due mesi dopo
questo compenso, ma non è una busta paga. C'è qualcuno che ci
telefona e ci chiede quando avrà le ferie, ma si tratta di
formazione, non di un lavoro, quindi c'è anche un po' di confusione
rispetto alla misura e all'interpretazione da dare a questo tipo di
misura.
È vero quello che dite nell'interpellanza: c'è una differenza
tra come lavora il Piemonte e come lavora la Valle d'Aosta. Provo a
spiegare cosa succede e come possiamo raccordarci. Il Piemonte pone
l'onere di essere in regola in capo all'impresa, cioè trasferisce
la responsabilità all'impresa, e il controllo è a valle del
pagamento. Questo perché ci si affida all'impresa sulle ore del
tirocinante e su tutto quello che fa. Rispetto al controllo dei
requisiti dei giovani, in Piemonte è l'INPS che eventualmente
blocca il pagamento, se si accorge che i dati non sono corretti;
quindi magari un ragazzo fa l'attività, poi l'INPS verifica e, nel
caso non sia in regola, non lo paga. Devo dire che questa cosa in
Valle d'Aosta non funziona, perché noi facciamo un controllo a
monte. Inoltre, in Piemonte i controlli fatti a valle sono
attraverso una procedura campionatoria. La procedura campionatoria
non se l'è però inventata il Piemonte, l'ha concordata con l'Unione
europea, secondo me questo è un modello che noi dovremmo guardare
con attenzione, lo stiamo studiando e quindi quando partirà una
nuova misura di Garanzia Giovani, c'è l'intenzione se riusciremo a
fare l'accordo con l'Autorità europea, perché ci vuole il loro
avallo sulla nostra struttura di controllo campionatorio, questo è
molto interessante. Andiamo a controllare solo alcuni casi a
campione, ma bisogna avere una certificazione per fare questo tipo
di controllo a valle. Fidiamoci delle imprese, fidiamoci dei
ragazzi, facciamo i controlli a valle, sapendo che se a valle
constato - come succede in Piemonte - che la procedura non è
corretta, i soldi li restituisce l'impresa.
In Valle d'Aosta abbiamo anche due tensioni. Al piccolo
artigiano, a cui vogliamo mettere in campo tutta questa
responsabilità, se viene fuori un problema burocratico a valle, gli
andiamo a dire, dopo che si è tenuto un tirocinante, di restituire
tutti i soldi perché l'Europa glieli chiede indietro? E non è la
Valle d'Aosta che li chiede indietro, ma li richiede un'autorità di
gestione superiore. È un problema delicato, ed è per questo che
stiamo studiando una procedura per il futuro che possa tenere fuori
le piccole realtà da una serie di responsabilità. Diverso è il caso
- e qui convengo con voi - che si potrebbe applicare ad alcune
grandi imprese che ci dicono di trovarsi meglio con la procedura
del Piemonte. Ma è chiaro, hanno un apparato amministrativo
burocratico nella grande impresa che non ha nessun problema a
gestire questi tirocini, e quindi in quel caso ovviamente la
procedura piemontese risulta più efficace, anche perché, se per
caso viene fuori il problema di restituire i soldi di un tirocinio,
non hanno problema a restituirli.
Tutto questo era per chiarire che stiamo lavorando nella nuova
programmazione perché nella presente non si può ovviamente
intervenire, ma anche per dire che l'oggetto è di assoluto
interesse e siamo dell'idea di fare il possibile per semplificare
le procedure.
Presidente -
La parola al Consigliere Bertschy.
Bertschy (UVP) -
Grazie Assessore per la risposta. Direi
anche una risposta dettagliata, che dà la misura dell'attenzione
che c'è sulla questione.
I tre obiettivi che stanno a monte dell'interrogazione sono
diversi, ma collegati fra loro. Quello in premessa, l'ordine del
giorno che è stato approvato all'unanimità dal Consiglio regionale
e che sarà il fil rouge che manterremo anche su altre iniziative
(ce n'è un'altra anche in questo Consiglio); per noi l'ordine del
giorno sulla riorganizzazione amministrativa attraverso la
sburocratizzazione e la semplificazione non è carta straccia, è un
progetto di lavoro che presupponeva anche che entro 30 giorni
andava costituito un tavolo di lavoro. Presidente del Consiglio, la
inviterei quindi a rileggersi l'ordine del giorno e a capire un
po', attraverso il lavoro con il Governo, come andremo a fare
questa attività, perché è il momento di assumersi gli impegni
politici che abbiamo assunto, li abbiamo assunti insieme, in
Consiglio, e oggi si tratta di dar loro gambe e forza. Questa
interrogazione nasce da questo obiettivo: noi dobbiamo trasferire
ai nostri dirigenti la necessità di far sì che il mondo
dell'impresa in particolare, ma anche il cittadino valdostano,
senta che la politica fa suo il tema sempre di più. E non vuol dire
che i dirigenti stanno facendo male il loro lavoro, vuol dire che i
dirigenti devono cercare di interpretare le norme nella maniera più
semplificata possibile, perché altrimenti in Valle d'Aosta facciamo
la figura che a Roma vanno molto più veloci di noi perché sono più
intelligenti, più pronti, più capaci di rispondere alle
sollecitazioni del cittadino. Di là abbiamo un Governo che continua
a fare decreti dove si semplifica e si danno segnali di un certo
tipo, e qui noi rimaniamo legati a certi metodi di lavorare che si
fa fatica a comprendere.
È giusta la sua risposta: la burocrazia non è sempre riferita
agli stessi soggetti, quindi un artigiano rispetto ad una grande
industria ha una reazione diversa su quello che viene presentato
come lavoro; quindi se da una parte ci va un po' più di attenzione
per far sì che questo artigiano non vada a finire nei problemi,
soprattutto quando la fonte di finanziamento è complicata come
quella della direttiva europea, dall'altra parte qualcuno invece è
in grado di essere più sbrigativo. La trovo un'attenzione politica
corretta, però allo stesso tempo dobbiamo fare attenzione che tutto
questo non ci si rivolti contro, che un'esagerata complicazione
delle procedure faccia sì che poi alla fine non si utilizzino le
possibilità. In questo senso, quindi, va bene.
Da dove nasce l'interrogazione? Ci sono alcune aziende che
operano in Valle d'Aosta e operano in Piemonte e che si trovano a
lavorare con procedure diverse, quindi cerchiamo di usare un metodo
più semplice, dove siamo più immediati e dove riusciamo ad essere
più efficaci tutti quanti. È più un invito a lavorare che non
preferire una cosa piuttosto che l'altra. Mi ha fatto però piacere
sentirle dire che è sotto esame anche la procedura del Piemonte,
una procedura che probabilmente è stata studiata prima. Chiediamo
anche ai nostri dirigenti di essere attenti a questo lavoro; non
sempre quello che è degli altri è migliore di quello che abbiamo
noi, però dove si può essere più efficaci e più concreti
nell'utilizzo delle risorse ben venga che sia così.
È corretta anche la segnalazione riguardo dell'aspetto della
formazione, perché questo non si deve trasformare in una
prestazione di lavoro finta. Il momento della formazione attraverso
Garanzia Giovani ci deve essere. È vero anche che questi giovani
dobbiamo non riempirli di finta formazione, devono entrare a fare
un po' di formazione, ma poi devono anche lavorare, perché
altrimenti rischiamo di formarli tutta la vita. Quindi facciamo in
modo che questo lavoro e le difficoltà che abbiamo vissuto nella
prima fase, che lei conosce probabilmente meglio di me perché avrà
avuto le relazioni dei dirigenti, non siano cose che ci ripetiamo
per troppo tempo, e facciamo in modo che questi soldi - ci sono 1,2
milioni di euro per 300 tirocini - diventino veramente un momento
di lancio di formazione, ma anche, se possibile, di prossimi
inserimenti nelle aziende dove questi ragazzi andranno a fare
formazione.
Con questo invito di porre attenzione all'ordine del giorno che
è stato approvato dal Governo nella persona del Presidente vi
chiediamo di dare una risposta continua, che stiamo andando nella
direzione giusta e che vogliamo sburocratizzare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK