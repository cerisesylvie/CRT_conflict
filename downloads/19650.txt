Consiglio Regionale della Valle d'Aosta - Oggetto del Consiglio n. 2784 del 1° ottobre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ISTRUZIONE PUBBLICA
Personale docente e non docente
LINGUA FRANCESE
Precedente
Successivo
Resoconto integrale del dibattito dell'aula
Oggetto del Consiglio n. 2784 del 1° ottobre 2002 - Resoconto
OGGETTO N. 2784/XI Intendimenti in ordine al rinnovo del
contratto integrativo dei dirigenti scolastici e corresponsione
dell'indennità di bilinguismo. (Interpellanza)
Interpellanza Appreso che:
- le trattative per il rinnovo del contratto integrativo dei
dirigenti scolastici sono state interrotte per l'indisponibilità
dell'Amministrazione regionale a riconoscere l'indennità di
bilinguismo e l'indennità di francese, precedentemente
corrisposte;
Rilevato che:
- l'Amministrazione regionale ha sostenuto di essere vincolata
alle disposizioni del CCNL che prevede una nuova definizione della
retribuzione, escludendo il mantenimento di indennità a qualsiasi
titolo corrisposte;
- la Giunta, non ha difeso la specificità della normativa
regionale, anzi tramite un quesito posto dagli uffici, ha
sollecitato l'ARAN a confermare la tale "deminutio";
- l'ARAN, ha smentito l'interpretazione restrittiva delle
competenze regionali, affermando che il CCNL non ha inteso
regolamentare le indennità relative alle esigenze e specificità
della Valle d'Aosta;
i sottoscritti Consiglieri regionali
Interpellano
l'Assessore all'Educazione e Cultura per sapere:
1) quali sono le motivazioni che lo hanno indotto a ritenere il
CCNL soppressivo delle indennità legate alla particolarità
regionale;
2) per quali motivi anziché sostenere e difendere le proprie
competenze, ha formulato all'ARAN il quesito in merito, suggerendo
tutte le argomentazioni a contrario;
3) quale sia, alla luce del parere dell'ARAN, l'intendimento
relativamente alle richieste avanzate dai dirigenti scolastici in
merito alla definizione del contratto integrativo.
F.to: Frassy - Tibaldi
Président
La parole au Conseiller Frassy.
Frassy (FI)
Con questa interpellanza vogliamo affrontare
l'argomento, evitando di far "scadere" - se così si può dire - la
discussione e l'iniziativa in una trattativa sindacale, nel senso
che non è nostro compito far trattative sindacali attraverso il
meccanismo delle interpellanze.
Il profilo che vogliamo chiarire con questa interpellanza è un
profilo diverso, di tipo legislativo, in quanto ci sembra che in
questa vicenda - nota in quanto è stata oggetto di prese di
posizioni che abbiamo avuto modo di leggere sui giornali - c'è una
posizione paradossale da parte dell'Amministrazione regionale che,
anziché esprimere quella che può essere una valutazione di tipo
economico, piuttosto che una valutazione decisionale di tipo
amministrativo, si trincera sostanzialmente dietro un'incompetenza
di tipo legislativo. Ci sembra un po' paradossale che questa
Giunta, sempre solerte nel rivendicare competenze anche quando in
alcuni casi i fatti hanno evidenziato che queste competenze
potessero non spettarle, abbia invece su questa vicenda dismesso
delle competenze e le abbia dismesse nonostante vi fossero pareri
autorevoli che andassero nella direzione contraria.
La vicenda delle indennità di francese e di bilinguismo che con
il nuovo contratto della dirigenza scolastica non verrebbero più
riconosciute troverebbe le sue motivazioni in un'incompetenza
dell'Amministrazione regionale a seguito di quello che è il nuovo
contratto nazionale del comparto. Questo poteva essere un punto di
vista, se non fosse che noi sappiamo che, nell'ambito dei
meccanismi contrattuali, c'è un ruolo importante svolto dall'ARAN e
sin dai primi del mese di luglio l'ARAN ha confermato, scrivendo
all'Amministrazione regionale - leggo testualmente -, che:
"il
predetto contratto non ha inteso considerare o disciplinare
l'indennità di bilinguismo prevista con legge di codesta Regione,
trattandosi di questione esclusivamente locale che esula dalle
materie del contratto nazionale"
. Nonostante questa
precisazione autorevole, chiara e illuminante, la vicenda non si è
sbloccata e l'interpretazione - almeno fino a ieri -
dell'Amministrazione regionale rimane ancorata a una presunta
incompatibilità.
Devo dire che è curioso come in data 30 luglio, e di conseguenza
ben 20 giorni dopo quella risposta, ci sia un'articolata missiva
che parte dagli uffici dell'Assessorato all'indirizzo dell'ARAN per
sostenere l'incompetenza dell'Amministrazione regionale nel
definire, nell'ambito di quello che è il contratto integrativo, la
possibilità di erogare questi tipi di indennità. Noi siamo sempre
stati abituati a vedere delle rivendicazioni ostinate, anche a
fronte di elementi fattuali e giuridici che sembravano non dare
molta speranza, ma anche per quanto concerne atti amministrativi;
ricordiamo benissimo ricorsi innanzi al TAR finiti al Consiglio di
Stato per difendere quelle che erano questioni di principio, perciò
ci ha sicuramente sorpresi leggere una lettera piena di argomenti
che con dovizia hanno come unico fine quello di dire che queste
indennità non spettano perché la materia non può più essere
regolamentata alla luce delle nuove competenze che il contratto
collettivo avrebbe a sé avocato. Successivamente a questa lettera è
arrivata un'ulteriore risposta più puntuale dell'ARAN, la quale ha
ribadito e confermato quanto era già stato scritto ai primi di
luglio.
Con questa interpellanza, al di là del merito della trattativa
sindacale - riteniamo che non sia questo il momento per entrarvi -,
noi vorremo capire quali sono le motivazioni per le quali
l'Amministrazione, anziché effettuare delle valutazioni oggettive
per quelli che possono essere i limiti "dell'oggettività" in una
vicenda di trattativa sindacale, si trinceri dietro a delle
interpretazioni che ad oggi sembrerebbero non essere suffragate da
questo insieme di pareri. Vorremmo capire perciò quali sono le
motivazioni che, in prima battuta, hanno portato l'Amministrazione
a maturare questo convincimento e, quando dico "in prima battuta",
intendo prima che ci fosse un pronunciamento dell'ARAN; quali sono
le motivazioni che, a fronte di un pronunciamento positivo
dell'ARAN, hanno portato l'Amministrazione a sostenere
ulteriormente delle ragioni che erano contrastanti con quelle che
erano le competenze dell'Amministrazione regionale; infine, alla
luce di quella che ormai è la posizione pacifica della competenza
in materia dell'Amministrazione regionale, quali sono gli
intendimenti in merito alla definizione del contratto integrativo,
intendimenti a questo punto anche di tipo contrattuale e sindacale,
ma anche di tipo politico per capire se ci sono delle motivazioni
che possono essere legate alle funzioni, piuttosto che - più
banali, ma più cogenti - motivazioni di tipo squisitamente
economico.
Président
La parole à l'Assesseur à l'éducation
et à la culture, Pastoret.
Pastoret (UV)
Vorrei intanto premettere che la questione
della quale si dibatte concerne la dirigenza scolastica, forse
questo non è chiaro a tutti. Vorrei anche aggiungere che
l'interpellanza contiene alcune inesattezze, una già nelle
premesse, e che è bene chiarire, poiché la Regione non ha fornito
un'indisponibilità a riconoscere le indennità citate. Ma, prima di
giungere a questa considerazione, vorrei fare alcune premesse.
In primo luogo la Regione ha nominato, ai sensi delle
disposizioni del contratto, articolo 9, la delegazione trattante di
parte pubblica che, in sede di contrattazione integrativa, è
costituita dalla Sovrintendente agli studi e dal Dirigente della
Direzione personale scolastico. La parte trattante aveva, come
definiti dal contratto collettivo nazionale, i limiti posti dalla
contrattazione integrativa che attribuisce al livello regionale due
funzioni: la determinazione della retribuzione di posizione; la
determinazione dei compensi per la retribuzione di risultato. Ciò
premesso, il contratto collettivo nazionale prevede che - cito -:
"Per il finanziamento delle retribuzioni di posizione e di
risultato sono costituiti fondi regionali in cui confluiscono
l'insieme delle risorse già dedicate alla corresponsione del
trattamento economico accessorio di tutto il personale dirigente
scolastico"
. L'Amministrazione ha correttamente previsto che
concorressero a costituire il fondo tutte le somme e tutte le
indennità finora percepite a diverso titolo, comprese quindi le
indennità di lingua francese e le indennità di bilinguismo che
l'Amministrazione intende peraltro distribuire, alla luce e nel
rispetto dei vincoli posti dal contratto collettivo, che definisce
all'articolo 42 il finanziamento della retribuzione di posizione e
che all'articolo 43 prevede le risorse complessive del fondo ed
esplicitamente stabilisce che esse non possano eccedere il massimo
di 10.329 euro, cioè 20 milioni. Le risorse a tal fine sono state
accantonate dall'Amministrazione e consentono di coprire largamente
la previsione massima introdotta dal contratto per i dirigenti e in
questi limiti la Regione non ha alcun motivo di non corrispondere
quanto previsto dal contratto.
Bisogna però fare riferimento alle disposizioni del contratto
nazionale dell'area quinta della dirigenza scolastica da applicarsi
nella Regione Valle d'Aosta per effetto del DPR n. 861/75, che
definisce lo stato giuridico del personale. Posta la normativa
vigente in materia di ordinamento del lavoro alle dipendenze delle
amministrazioni pubbliche, attualmente contenuto nel decreto
legislativo n. 165/2001, si tratta ora, qui, di trovare, attraverso
il confronto sindacale, gli strumenti più idonei per conciliare
queste disposizioni. Questo va fatto, salvo diverse disposizioni
che, al momento, non sono esistenti, sulla base di quanto stabilito
dal decreto legislativo n. 165 che ho citato. Tale decreto
legislativo prevede che
"le disposizioni di leggi, regolamenti o
atti amministrativi che attribuiscono incrementi retributivi non
previsti da contratti cessano di avere efficacia a far data
dall'entrata in vigore del relativo rinnovo contrattuale, i
trattamenti economici più favorevoli in godimento sono riassorbiti
con le modalità e nelle misure previste dai contratti collettivi, i
risparmi di spesa che ne conseguono incrementano le risorse
disponibili per la contrattazione collettiva".
È in virtù di
ciò che l'articolo 37 del contratto collettivo nazionale di lavoro
fissa le voci che concorrono a determinare la struttura della
retribuzione, le elenco brevemente: stipendio tabellare, indennità
integrativa, retribuzione individuale di anzianità - queste
concorrono a far parte della contrattazione nazionale -, la
retribuzione di posizione e la retribuzione di risultato (entrambe
di competenza della trattativa decentrata). Il comma 2 sempre di
questo articolo 37 che ho citato - e credo che il Consigliere
Frassy abbia copia del contratto sotto mano - recita:
"Il
trattamento economico di cui al comma precedente remunera tutte le
funzioni, i compiti e gli incarichi attribuiti ai dirigenti"
.
Non vi è quindi un'opinabile motivazione che ha indotto
l'Amministrazione a sopprimere le indennità di cui sopra, che
peraltro non sono state soppresse. L'Amministrazione ha però
l'obbligo di esaminare tutti i fatti e le disposizioni per trovare
una via praticabile e legittima per assegnare ai dirigenti
scolastici della Valle d'Aosta un adeguato riconoscimento al loro
lavoro, tutto questo secondo quanto previsto dal decreto
legislativo che ho citato e fatto proprio dal contratto siglato
dall'ARAN e dalle organizzazioni sindacali firmatarie. I limiti se
mai sono posti proprio dal contratto, laddove esso determina la
retribuzione di posizione all'articolo 43 già citato.
Per quanto concerne al quesito all'ARAN, di cui si chiede
notizia nell'interpellanza, va in primo luogo detto che non si è
trattato di un'iniziativa né dell'Assessorato, né
dell'amministrazione scolastica, ma una richiesta di precisazioni a
seguito di una richiesta di intervento sulla questione avanzata
invece dalle organizzazioni sindacali, a firma dei Segretari
generali del comparto scuola della CGIL, della CISL, dello SNALS,
al Presidente dell'ARAN e per conoscenza alla Regione. E in merito
al tenore e ai contenuti di tale richiesta, per come essa era
formulata, che l'amministrazione scolastica e non la Giunta ha
ritenuto, a puro titolo di chiarimento e di completamento di
informazione, di dover fornire maggiori precisazioni e di
illustrare gli elementi giuridici e normativi entro i quali pareva
collocarsi la questione stessa. Non si è pertanto trattato di
suggerire argomentazioni negative, ma piuttosto di rendere noti
elementi importanti in relazione alla possibilità e a degli
eventuali limiti delle competenze della Regione Valle d'Aosta in
materia di personale scolastico.
Per quanto concerne il punto 3 dell'interpellanza, l'ARAN ha
dato una risposta che va al di là di quanto è citato dal
Consigliere Frassy, vorrei darne lettura, la comunicazione
dell'ARAN del 10 settembre termina così: "
Pertanto codesta
Regione potrà valutare, nell'ambito della propria autonomia e come
peraltro sembra già aver fatto, l'adozione degli strumenti più
idonei per conciliare le disposizioni dei contratti nazionali o di
altra fonte normativa a carattere generale con le particolari
esigenze previste dalla normativa locale".
Avremmo voluto avere
una presa di posizione più chiara e più coraggiosa da parte
dell'ARAN, meno sibillina, perché questo riferimento dice tutto e
non dice nulla. Alla luce di quanto è stato detto, comunque, non è
intenzione dell'Amministrazione non procedere con la trattativa e
con la disamina dei problemi che ci sono sul tavolo, anzi. Si
ritiene però necessario, per giungere ad un prosieguo della stessa,
definire percorsi e contenuti tenendo conto dei vincoli posti dalla
legislazione pre-vigente, in particolare dal decreto legislativo n.
165, ai quali il contratto collettivo nazionale fa puntualmente
riferimento, riferimento al quale pare non sottrarsi neppure l'ARAN
quando afferma nel parere che ho testé letto:
"per conciliare le
disposizioni dei contratti nazionali o di altra fonte normativa a
carattere generale con le particolari esigenze previste dalla
normativa locale"
. Se questo significa aver previsto le quote
con i fondi utili a coprire questa spesa, ciò è stato fatto.
Ciò detto, a giorni vi sarà un incontro fra le parti, alla luce
degli elementi forniti, per continuare la trattativa, però vorrei
in conclusione aggiungere alcuni elementi. Intanto sul fatto che la
Giunta non abbia difeso la specificità regionale, al di là delle
battute ad effetto, lo stato giuridico dei dirigenti scolastici
deve rifarsi alle disposizioni di carattere generale e al DPR n.
861/1975 che ho testé citato. Non posso poi esimermi dal
sottolineare come le regole, definite dal contratto collettivo
nazionale e dalle disposizioni di legge che introducono dei
vincoli, non le ha fissate la Regione, la quale viceversa,
unitamente ai dirigenti scolastici, le subisce e ciò è tanto più
grave se si considera che tale sottomissione sembra essere a volte
non solo condivisa, ma anche perorata da autorevoli esponenti di
questo Consiglio.
Président
La parole au Conseiller Frassy.
Frassy (FI)
Assessore, la sua è stata una non risposta.
Ha ripercorso ciò che era accaduto e ciò che era conosciuto per ciò
che è stato pubblicato e dichiarato sui quotidiani e ha ripercorso
le premesse della nostra interpellanza. Da parte sua non ci sono
state le risposte e questo è il motivo della nostra
insoddisfazione.
Poiché lei dice che la risposta dell'ARAN non è chiara e si
limita a leggerne la parte conclusiva, io vorrei dare lettura anche
della parte precedente il passaggio che lei ha letto, dove in
maniera chiara si legge che il contratto collettivo 1° marzo 2002
della dirigenza dell'area quinta non ha inteso regolamentare
l'indennità di bilinguismo, atteso che questa trova fondamento
giuridico e copertura economica in una legge regionale relativa
alle esigenze locali e specifiche della Valle d'Aosta. Cosa vuol
dire questo? Ci sembra abbastanza chiaro: vuol dire che il problema
della specificità valdostana non era sul tavolo della trattativa a
livello nazionale, tant'è che ci dicono: "Sono soldi vostri, sono
norme che voi potete gestire, gestitele come meglio ritenete".
Il fatto di sostenere che non è chiaro e non è sufficiente il
parere dell'ARAN… noi abbiamo dei dubbi
perché la contrattazione oggi nel comparto pubblico, con la
delegificazione che c'è stata, avviene sostanzialmente fra le
organizzazioni sindacali da una parte - e mi sembra che il punto
delle organizzazioni sindacali in questa materia sia alquanto
chiaro - e l'ARAN dall'altra, che rappresenta l'amministrazione
pubblica, di conseguenza il punto di vista delle organizzazioni
sindacali è noto e il punto di vista dell'ARAN è altrettanto noto e
articolato nella lettera che ci siamo vicendevolmente riletti. Non
so perciò quali siano gli altri vincoli che pesano addosso
all'Amministrazione regionale e diventa paradossale ritenere che la
lettera, articolata, quattro pagine fitte fitte, fosse
semplicemente una risposta dovuta. La sensazione è che, a seguito
di quanto le organizzazioni sindacali avevano domandato all'ARAN:
"Dateci una risposta su come va interpretata questa vicenda", nella
preoccupazione che la risposta dell'ARAN potesse essere di un tipo
piuttosto che di un altro - altrimenti non si comprende la
necessità di fare questa azione -, si è fatta una lettera molto
articolata dove viene detto:
"Si ritiene opportuno fornire
maggiori precisazioni e illustrare gli elementi giuridico-normativi
che vengono in rilievo nella questione".
Risparmio ai colleghi
le quattro pagine fitte fitte, ma mi soffermo su alcuni passaggi,
dove si dice che, per effetto di una norma precedentemente
richiamata, deve ritenersi cessata, a far data dal 4 agosto 1996,
eccetera, una certa competenza riguardante l'indennità. Si legge
successivamente:
"Stante la sopraricordata assenza di potestà
contrattuale in materia da parte della Regione"
e così
proseguendo, pagina dopo pagina. Assessore, perciò non era una
richiesta per dire: "Questo è il quadro, cosa possiamo fare?". Qui
si sostiene un'impostazione, che è quella di dire: "Non possiamo
andare a derogare la retribuzione di posizione stabilita dal
contratto nazionale in quanto comunque lì dentro devono confluire e
l'indennità di bilinguismo e l'indennità di francese", dimenticando
forse che l'indennità di bilinguismo anche negli altri comparti non
ha regolamentazioni contrattuali a livello nazionale.
Noi prendiamo atto che la risposta non ce l'ha fornita, ci
auguriamo di sentirla fornire nel momento in cui verrà posta la
parola fine su questa trattativa. Ci sembra di aver capito che, se
non ci sono problemi di tipo economico - perché non sono emersi
problemi di tipo economico dalle sue considerazioni -, se non ci
sono problemi di tipo funzionale legati alle funzioni che svolge la
dirigenza scolastica rispetto alle attribuzioni che dovrebbero
essere monetizzate con queste due indennità, se non ci sono
pregiudizi su questi due aspetti, il chiarimento dell'ARAN, la
posizione chiara delle organizzazioni sindacali e la difesa di
posizioni di autonomia che hanno connotato spesso, anche a sostegno
di posizioni non sostenibili, la vostra Giunta, dovrebbero portare
ad una conclusione positiva; se così non fosse, vuol dire che in
questa sede, nel rispondere alla nostra interpellanza, Assessore,
ha dimenticato di comunicarci una parte dei ragionamenti che state
facendo in Giunta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK