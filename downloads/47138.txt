Consiglio Regionale della Valle d'Aosta - Oggetto del Consiglio n. 3441 del 21 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3441 del 21 marzo 2024 - Resoconto
OGGETTO N. 3441/XVI - Interpellanza: "Eventuale disparità di
trattamento tra le strutture del territorio e quelle ospedaliere
rispetto all'erogazione dell'indennità di rischio di lavoratori
inquadrati nelle medesime mansioni".
Bertin (Presidente) -
Punto n. 36. Consigliera Erika
Guichardaz per l'illustrazione dell'interpellanza, ne ha
facoltà.
Guichardaz E. (PCP) -
Il decreto legislativo 9 aprile
2008 n. 81 recante: "Attuazioni dell'articolo 1 della legge 3
agosto 2007 n. 123 in materia di tutela della salute e della
sicurezza nei luoghi di lavoro" prevede all'articolo 160
l'erogazione dell'indennità di rischio del testo unico delle
disposizioni contrattuali economiche e normative delle categorie
del Comparto unico della Valle d'Aosta.
Abbiamo appreso di una diversità di trattamento rispetto
all'erogazione di quest'indennità di rischio dei lavoratori
inquadrati nelle medesime mansioni ma che prestano servizio in enti
diversi e, alla luce di queste segnalazioni, abbiamo analizzato i
diversi documenti di valutazione dei rischi e i contratti
decentrati sottoscritti dalle Organizzazioni sindacali rispetto
all'applicazione o alla non applicazione dell'indennità di rischio
a infermieri, operatori socio-sanitari, personale della cucina e
altri dipendenti dell'Azienda USL, delle Unités des Communes
Valdôtaines e di altri enti.
Considerato poi che i dipendenti delle strutture sul territorio
e della Casa di riposo hanno subìto e subiscono spesso una
disparità di trattamento rispetto ad altri colleghi che svolgono il
medesimo lavoro, ricordata l'importanza del benessere lavorativo e
della giusta retribuzione - quindi è scorretto che se io presto
lavoro in una microcomunità abbia diritto all'indennità e magari
alla Casa di riposo J.B. Festaz no pur svolgendo lo stesso identico
lavoro - quello che chiediamo al Governo è "Se corrisponda al vero
questa disparità di trattamento rispetto all'erogazione
dell'indennità di rischio dei lavoratori inquadrati nelle medesime
mansioni tra le strutture del territorio e quelle ospedaliere, in
particolare rispetto al ruolo degli infermieri e degli OSS", "Se
questa diversità dipenda da una diversa valutazione del rischio nei
vari DVR e quali sono i correttivi posti in essere o che si
intendono porre".
"Se gli infermieri, gli operatori socio-sanitari e il personale
della cucina in servizio presso il J.B. Festaz percepiscono
l'indennità di rischio e, in caso contrario, quali sono le
motivazioni che portano al non riconoscimento della suddetta
indennità".
Presidente -
Assessore Marzi ne ha facoltà.
Marzi (SA) -
Con riferimento ai rischi in ambito
lavorativo, ogni ente segue la propria disciplina, sia tenendo
conto dei contenuti del documento di valutazione dei rischi, cioè
il DVR, sia delle disposizioni contrattuali che regolano i singoli
settori rispetto alle mansioni e alle attività svolte dai
lavoratori.
È pertanto normale che esistano trattamenti diversi in enti e in
settori diversi.
Per l'Azienda USL, il contratto collettivo nazionale del lavoro,
sia per il personale del comparto, sia relativamente alla dirigenza
medica, definisce un unico rischio indennizzabile, che trova
disciplina nella cosiddetta indennità di rischio radiologico.
Tale indennità spetta per tutta la durata del periodo di
esposizione in misura pari a euro 103,29 mensili a favore di tutto
il personale diverso dai tecnici sanitari di radiologia medica.
Per i tecnici sanitari di radiologia medica, che sono esposti in
modo permanente a rischio radiologico, tale riconoscimento è già
ricompreso a livello contrattuale nella remunerazione
complessiva.
Essendo l'indennità di cui sopra stabilita in misura fissa per
tutte le categorie esposte, non esiste nessuna forma di disparità
di trattamento dei lavoratori inquadrati nelle medesime mansioni,
né tra le strutture del territorio e quelle ospedaliere, né tra
infermieri e operatori socio-sanitari.
Per quanto invece concerne gli enti del Comparto unico, con
riferimento alle figure da lei citate, il ragionamento è da
restringersi alla figura professionale degli OSS, e cioè degli
operatori socio sanitari, e, quanto ai rischi da valutare, i
medesimi non si riferiscono al rischio radiologico. Qui la materia
è disciplinata dall'articolo 160 del testo unico delle disposizioni
contrattuali economiche e normative delle categorie del Comparto
unico della Valle d'Aosta del 13 dicembre 2010, così come da ultimo
aggiornato il 31 maggio 2023. L'articolo 160, al comma 1, fissa
l'indennità mensile da corrispondersi per il rischio per il periodo
di effettiva esposizione ai rischi nella misura di euro 60
mensili.
Il comma 3 prevede che gli enti individuino - in sede di
contrattazione integrativa decentrata e in armonia con le
previsioni di cui al documento di valutazione del rischio diverso
da quello di cui sopra - le prestazioni di lavoro che comportano
continua e diretta esposizione a rischi pregiudizievoli per la
salute e per l'integrità personale, assicurando comunque le
indennità di rischio già riconosciute presso l'ente.
Come previsto quindi dal contratto, l'individuazione delle
prestazioni di lavoro per le quali è dovuta l'indennità di rischio
è demandata alla contrattazione integrativa decentrata. Come detto
in premessa, è quindi possibile che, a seconda delle diverse
contrattazioni, vi siano diverse modalità di trattamento
dell'indennità di cui trattasi.
È bene precisare che, essendo la materia demandata appunto ai
contenuti dei documenti di valutazione del rischio e alla
contrattazione integrativa decentrata, la medesima è di diretta
competenza del datore di lavoro, nonché delle sue interlocuzioni
con le organizzazioni sindacali. Si tratta pertanto di un ambito
dove è corretto che i soggetti competenti agiscano nella piena
autonomia organizzativa, gestionale, tecnica e amministrativa,
senza che l'Amministrazione regionale intervenga, impropriamente,
dall'esterno, imponendo dei correttivi.
Venendo alla domanda n. 3, il J.B. Festaz ha precisato che la
valutazione del rischio è svolta secondo le norme contenute nel
decreto legislativo 81/2008, quello competente in materia di tutela
della salute e della sicurezza dei luoghi di lavoro.
L'articolo 28 comma 2 fa rinvio, come al solito, al documento di
valutazione del rischio, il DVR, precisando che il medesimo deve
specificare i criteri adottati per la valutazione medesima.
La scelta dei criteri di redazione del documento è rimessa al
datore di lavoro che vi provvede, così come precisa la norma, con
criteri di semplicità, brevità e comprensibilità.
In relazione alle valutazioni tecniche condotte dal datore di
lavoro, con riferimento a infermieri, operatori socio-sanitari e
personale della cucina, il J.B. Festaz ha comunicato che non si
individuano prestazioni comportanti una continua e diretta
esposizione a rischi pregiudizievoli per la salute e per
l'integrità personale.
L'Azienda comunica che pertanto, anche alla luce delle misure di
prevenzione e protezione regolarmente poste in essere, non
ricorrono i presupposti per applicare l'indennità di rischio ai
sensi dell'articolo 160 del contratto del Comparto unico, che è il
contratto attualmente applicato al personale ai sensi della legge
regionale 34/2004.
Presidente -
Per la replica, Consigliera Erika
Guichardaz.
Guichardaz E. (PCP) -
Assessore, la sua risposta non mi
convince, perché sinceramente capisco che ci sia una questione di
contrattazione che per lei non è vista come una disparità di
trattamento, ma mi sembra sinceramente invece una disparità di
trattamento: se io sono un OSS della Valdigne oppure della Monte
Cervino non prendo nulla e invece magari se sono un OSS della Mont
Emilius prendo un'indennità.
Sinceramente credo che il lavoro che si svolga da una parte lo
si svolga anche dall'altra, e credo che non si tratti d'imposizioni
da parte della Regione, ma semplicemente di suggerimenti; l'abbiamo
visto, ad esempio, rispetto alle istituzioni scolastiche, dove in
qualche modo, pur avendo documenti di valutazione dei rischi
diversi a seconda degli edifici, si è cercato in qualche modo anche
di uniformarli, in modo che il tecnico che lavora in un'istituzione
non sia diverso dal tecnico che lavora in un'altra rispetto al
trattamento economico.
Dire poi che non c'è un rischio per persone che stanno tutti i
turni con delle persone fragili con patologie psichiche... spesso
il consigliere Manfrin ci porta in aula diversi casi in cui anche
gli OSS sono stati in qualche modo oggetto di aggressioni,
l'abbiamo visto nella lettera da parte degli operatori del Pronto
Soccorso. Avete votato, perché io e la collega non l'abbiamo
votata, una questione sulla mobilità proprio degli OSS che ad un
certo punto, proprio per il lavoro che svolgono, e quindi per il
fatto che magari stiano con fasce lombari o che abbiano problemi
anche di sollevamento di carichi, sappiamo benissimo il lavoro
usurante che devono fare.
Rispetto al J.B. Festaz, ho visto il loro documento dei rischi e
mi fa piacere la sua risposta perché andrò a puntualizzare e a
verificare se effettivamente, rispetto a quello che c'è scritto nel
documento del rischio, non ci siano invece lavoratori che sono
sottoposti proprio a quei carichi di lavoro che spesso portano
anche in burnout i vari operatori sanitari.
Grazie per la sua risposta, come le ho detto non si tratta
d'imporre, ma di non creare disparità tra i lavoratori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK