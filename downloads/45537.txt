Consiglio Regionale della Valle d'Aosta - Oggetto del Consiglio n. 2212 del 23 marzo 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2212 del 23 marzo 2023 - Resoconto
OGGETTO N. 2212/XVI - Interrogazione: "Competenza dell'ARPA
della Valle d'Aosta rispetto ad alcune segnalazioni di cittadini
residenti nel centro storico di Aosta relative alla qualità
dell'aria".
Bertin (Presidente) -
Punto n. 36 dell'ordine del giorno.
Risponde l'assessore Sapinet.
Sapinet (UV) -
Con quest'iniziativa si chiede "Se è vero
che le attività segnalate da soggetti privati rispetto a possibili
problematiche ambientali, in particolare relative alla qualità
dell'aria, non riguardano l'ARPA".
Ai sensi della legge regionale 29 marzo 2018 n. 7 articolo 3
comma1, si dice che ARPA svolge direttamente il monitoraggio dello
stato dell'ambiente, quindi anche della qualità dell'aria, e
fornisce il supporto ad altri enti per le seguenti attività:
- Punto D: il supporto tecnico-scientifico alle strutture
regionali, agli enti locali e alle loro forme associative e
all'Azienda USL per l'esercizio di funzioni in materia ambientale
previste dalla normativa vigente, con particolare riferimento alla
formulazione di pareri tecnici e alla redazione di valutazioni
tecniche relative al limite di accessibilità, standard di qualità,
norme e metodologie di campionamento e di analisi, in conformità
alle indicazioni del sistema nazionale per la protezione
dell'ambiente.
- Punto E: i controlli analitici per la caratterizzazione dei
fattori ambientali, in connessione alla tutela della salute
pubblica e alla prevenzione collettiva, con particolare riferimento
agli ambienti esterni e confinanti e agli ambienti di lavoro a
supporto dell'Azienda USL anche in relazione a situazioni di
emergenza nonché alla salute animale.
- Punto F: le attività analitiche, richieste dal Dipartimento di
prevenzione dell'azienda USL, nonché nell'ambito dello svolgimento
delle attività di Prefettura da parte dell'Amministrazione
regionale, quali laboratorio regionale di riferimento.
- Punto G: il supporto tecnico analitico alle attività di
controllo e di vigilanza svolte dal Corpo forestale della Valle
d'Aosta nonché, per quanto di competenza, le asseverazioni tecniche
delle prescrizioni impartite dall'organo di vigilanza con funzione
di Polizia giudiziaria nell'ambito dei procedimenti sanzionatori in
materia di tutela ambientale.
ARPA monitora, pertanto, in autonomia lo stato generale della
qualità dell'aria del territorio, ma non interviene di propria
iniziativa su situazioni puntuali.
In contesti quali quello evidenziato, ARPA agisce a supporto e
su richiesta degli organi deputati al controllo. Giova altresì
ricordare che il personale dell'ARPA non svolge funzioni di Polizia
giudiziaria - che sono poste in capo al Corpo forestale della Valle
d'Aosta, alla Polizia locale o ai Vigili del fuoco - e non può
pertanto sanzionare eventuali comportamenti illeciti.
Nel caso specifico di immissioni da camino, ARPA fornisce un
supporto tecnico agli enti preposti al controllo sul territorio -
Corpo forestale, Azienda USL, gli Enti locali - di norma per il
controllo degli impianti soggetti ad autorizzazione alle emissioni
in atmosfera ai sensi della normativa vigente, per i quali sono
definiti precisi limiti al camino. Questo lo conosco bene in quanto
Vigile del fuoco e anche da Sindaco ho avuto a che fare con
problematiche simili.
A giudicare dalle immagini allegate alle segnalazioni, il camino
citato pare riconducibile a una stufa o caminetto a legna o pellet
per il riscaldamento di abitazione civile e non a un impianto per
il quale si è prevista un'autorizzazione alle emissioni, con
conseguente determinazione dei limiti al camino e il conseguente
controllo da parte degli enti preposti.
Per quanto riguarda le altre fattispecie di problematiche, quali
la scarsa manutenzione, l'inadeguatezza tecnica e la combustione di
materiali non convenzionali che possono accrescere il rischio
d'incendio, il cittadino, se ritiene lesi i propri diritti, deve
rivolgersi agli enti preposti al controllo, quali, ad esempio,
Vigili urbani, Azienda USL, Vigili del Fuoco eccetera, che potranno
avvalersi appunto del supporto tecnico dell'ARPA in caso
d'intervento in loco.
Ciò detto vorrei fare anche due considerazioni in merito
all'ARPA con la quale ho avuto un primo costruttivo confronto nella
mattinata di venerdì 10 marzo, iniziando appunto quel processo di
approfondimento di questa realtà e delle sue potenzialità; realtà,
quella dell'ARPA, che ovviamente già conoscevo ma che intendiamo
continuare a valorizzare, anche tenuto conto delle elevate
competenze che troviamo al suo interno.
Presidente -
Replica il consigliere Baccega.
Baccega (FI) -
Direi che in quest'inverno così poco
piovoso e poco innevato, di canne fumarie che hanno generato
incendi ne abbiamo viste parecchie, i suoi già colleghi Vigili del
Fuoco questo lo sanno bene.
Siamo stati contattati dagli abitanti di quella zona del centro
storico di Aosta, del Vecchio Borgo di Aosta, che, prima di sentire
gli enti e di coinvolgere noi Consiglieri regionali, si sono
rivolti ovviamente al proprietario della casa che genera queste
problematiche, che ha fatto un poco spallucce.
Intorno a questo camino, ci sono tanti altri camini e tutti
quanti ovviamente risultano idonei dal punto di vista ambientale e
non sprigionano dei fumi come quelli che vengono sprigionati da
questo camino, che faccio vedere in fotografia.
Ora tenuto conto che l'ARPA redige un rapporto mensile sulla
qualità dell'aria nella nostra regione, io ho qui quello di gennaio
2023, gli abitanti di quella zona si sono rivolti non solo
all'ARPA, si sono rivolti ai Vigili del Fuoco, si sono rivolti
all'Assessorato all'ambiente del Comune di Aosta, hanno scritto
all'Assessorato all'ambiente anche della Regione e c'è stato un
sollecito intervento - chapeau - dei Vigili del Fuoco per
verificare, perché ovviamente la preoccupazione veniva fuori, però
quello che ci ha stupiti è proprio la risposta dell'ARPA che, come
ha detto lei, ha scritto: "L'ARPA è un ente strumentale che
interviene su richiesta o delle autorità competenti, AUSL eccetera
eccetera, e, quando si configura una possibile violazione di norme,
verifica se siano necessari accertamenti tecnico-analitici".
Lei ci ha illustrato, rispetto alla legge 29 marzo n. 7, una
serie di punti ma non è andato all'articolo 4, che parla di
attività non istituzionali, dove a un certo punto dice: "Le
attività di cui al presente comma sono svolte solo se compatibili
con l'imparzialità dell'ARPA e se non determinano situazioni di
conflitto d'interessi, anche solo potenziali, in particolare è
vietato lo svolgimento di attività di consulenza in favore di
soggetti privati su ambiti sottoposti a vigilanza da parte delle
strutture regionali competenti". Qui non parla di privati, quindi
un minimo di attenzione per chi deve redigere un rapporto mensile
sulla qualità dell'aria ci aspettavamo che si potesse fare.
Dico semplicemente che sono risposte un po' evasive, ma qui
bisogna approfondire, qualcuno deve intervenire, perché in qualche
modo può succedere qualcosa di grave, perché probabilmente vengono
anche bruciati sfalci o qualcosa che non è consono alla normalità,
quindi non è un semplice cammino da casa eccetera, e credo che gli
abitanti delle case intorno abbiano il diritto di poter tenere le
finestre aperte senza respirare i fumi che sprigiona questo camino,
che certamente qualche problema ce l'ha, lo si vede a occhio
nudo.
Visto che è stato coinvolto anche l'Assessorato, inviterei a
fare una valutazione più attenta rispetto a chi deve fare che
cosa.
Il Comune di Aosta aveva sollecitato un incontro con gli
abitanti, poi lo ha disdetto, non si capisce bene perché.
L'auspicio è che il Comune di Aosta si faccia anch'esso promotore
di un confronto per chiarire questa posizione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK