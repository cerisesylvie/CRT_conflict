Consiglio Regionale della Valle d'Aosta - Oggetto del Consiglio n. 2575 del 8 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2575 del 8 giugno 2023 - Resoconto
OGGETTO N. 2575/XVI - Interpellanza: "Iniziative volte a
sostenere la conciliazione dei tempi di lavoro e di cura, in
particolare delle donne e dei neo genitori".
Marguerettaz (Presidente) -
Punto n. 45 all'ordine del
giorno. Per la presentazione, ha chiesto la parola la collega
Minelli, ne ha facoltà.
Minelli (PCP) -
Il 10 maggio scorso, a ridosso della
Festa della mamma, è stato pubblicato l'ottavo rapporto di "Save
the Children": "Le equilibriste: la maternità in Italia 2023". È un
rapporto che riporta dei dati preoccupanti sulla condizione, nel
nostro Paese, delle mamme lavoratrici e di quelle che sono
disoccupate. Dai dati raccolti dall'Ispettorato nazionale del
lavoro circa le dimissioni dai posti di lavoro nel 2021 emerge che
il 71,8% di tali dimissioni si riferiscono alle madri e il 28,2% ai
padri. La percentuale delle madri sale poi all'81% fra le giovani
fino ai 29 anni e un dato interessante riguarda le motivazioni,
perché per gli uomini il 78% delle dimissioni è legato al passaggio
a un'altra azienda, a un altro lavoro e solo il 3% alla difficoltà
di conciliazione tra lavoro e attività di cura familiare; per le
donne questa difficoltà rappresenta invece complessivamente il
65,5% del totale delle motivazioni.
Nel rapporto che ho citato è contenuta poi anche un'indagine
dell'Istituto IPSOS da cui emerge che la condizione lavorativa
delle donne, in particolare delle madri nel nostro Paese, è ancora
ampiamente caratterizzata da instabilità e precarietà, a cui si
aggiungono la carenza strutturale di servizi per l'infanzia, a
partire dalla rete di asili nido sul territorio e la mancanza di
politiche per la promozione dell'equità nel carico di cura
familiare, tanto che il 43% delle giovani dichiara di non
desiderare altri figli dopo il primo. Tra le cause segnalate a
proposito di questa dichiarazione il 40% indica fatica, il 33%
difficile conciliazione tra lavoro e famiglia, il 26% la mancanza
di supporto e il rimanente 26% la scarsità di servizi.
Qui ci deve essere una precisazione: nel testo
dell'interpellanza io ho riportato i dati che sono contenuti nel
rapporto e ho visto però che la somma delle percentuali è superiore
a 100, quindi ho ricercato i dati dell'indagine IPSOS, sono
esattamente questi e poi ho visto che la maggioranza degli
intervistati ha indicato più di una motivazione, che mi sembra
anche logico ma oltremodo preoccupante.
Lo studio di "Save the Children" include anche l'indice delle
madri, un indice dell'Istat, che ha una classifica delle Regioni
stilata in base alle condizioni più o meno favorevoli per le mamme
e si tiene conto di sette dimensioni che sono la demografia, il
lavoro, la rappresentanza, la salute, i servizi, la soddisfazione
soggettiva e la violenza. Per noi, per la Valle d'Aosta,
complessivamente il risultato, quindi la media di queste sette
dimensioni, ci mette in un positivo terzo posto, siamo preceduti
dalla Provincia di Bolzano e dall'Emilia Romagna, quindi è un dato
complessivamente positivo, però, secondo l'Ispettorato del lavoro,
nel 2022 in Valle d'Aosta le lavoratrici madri che si sono dimesse
dal lavoro sono state ben 130 e i lavoratori padri 60 e poi tra
questi 130 casi di dimissioni delle mamme 62, quindi circa la metà,
ha dato come motivazione proprio l'assenza di parenti di sostegno,
mancato accoglimento di bimbi al nido, condizioni di lavoro gravose
difficilmente conciliabili con le esigenze di cura dei figli e poi
anche l'incidenza dei costi delle baby-sitter e dei nidi. Il dato
dei primi tre mesi del 2023 è anche un po' più preoccupante, perché
appunto parliamo soltanto del periodo fino a marzo, le dimissioni
delle madri in Valle sono state 46, dato in forte crescita, i
lavoratori padri 23 e fra queste 46 mamme la metà motiva le
dimissioni ancora con le stesse motivazioni che rendono
inconciliabili il lavoro con la cura dei figli. Fra i 23 padri
dimissionari 18 dicono di passare a un'altra azienda, di cambiare
lavoro e tre riconducono le motivazioni all'impossibilità della
conciliazione lavoro ed esigenza familiare.
A questo proposito va fatta una considerazione che tiene conto
anche di vari studi sociologici che ci sono in materia di analisi
del mercato del lavoro, spesso l'abbandono del posto di lavoro
delle donne a seguito di una gravidanza le allontana
definitivamente da un impiego retribuito, con la conseguenza di
impoverire gravemente il loro futuro, con un peggioramento della
condizione economica, una dipendenza sempre più forte da familiari,
pensioni in futuro più basse e via di questo passo.
Alla luce di queste considerazioni, direi. ancora più che di
considerazioni, di preoccupazioni, che credo essere condivise,
chiediamo agli Assessori competenti - e mi esprimo al plurale
perché è chiaro che questo è un tema che non riguarda soltanto le
politiche del lavoro ma riguarda vari ambiti -: "quali azioni si
intendono mettere in campo nell'ambito della "Alleanza per un
lavoro di qualità", che è stata sottoscritta il 5 maggio scorso
espressamente per favorire la conciliazione dei tempi di lavoro e
di cura; se e quali sono le iniziative già adottate - perché so che
ce ne sono -, o che si intendono adottare per favorire il permanere
nel mondo del lavoro dei neo genitori", e intendo entrambi i
genitori, "quali iniziative nei diversi settori, dalla scuola ai
servizi, si intendono promuovere o riorganizzare da parte dei vari
Assessorati coinvolti per sostenere e favorire la conciliazione dei
tempi di lavoro e di cura, in particolare delle donne e dei neo
genitori", mi riferisco ovviamente a contributi per nidi,
babysitteraggio, voucher per centri estivi, contributi alle
famiglie e via di questo passo; in ultimo "a che punto è
l'organizzazione del sistema integrato 0-6 anni in Valle d'Aosta",
al di là della delibera che abbiamo visto recentemente che è quella
legata più agli asili nido.
Presidente -
Per la risposta, ha chiesto la parola
l'assessore vicepresidente Bertschy.
Bertschy (AV-VdA Unie) -
Io cercherò di rispondere alle
prime tre domande, il tema è complesso, e alla quarta risponderà
l'assessore Guichardaz.
Ringrazio per l'iniziativa ma non è per usare la solita frase
iniziale, nel senso che viviamo una fase sociale, anzi, la stiamo
vivendo, di un grandissimo cambiamento, ci sono cose che
influenzano questi cambiamenti, ci sono decisioni del passato che
cominciano a dare oggi risultati di un certo tipo sulla società:
per esempio, l'allungamento delle nostre pensioni, l'allontanamento
di tutta una rete familiare che sarà sempre più difficile da avere
in futuro, perché si è deciso giustamente o ingiustamente che si
lavorerà di più e tutto questo ha una ricaduta su una popolazione
che arriverà in futuro al lavoro ancora più tardi, perché i nostri
giovani entrano nel mondo del lavoro ancora più tardi di noi,
quindi c'è un tema di grandi cambiamenti sociali nella nostra
comunità. Non è più la Valle d'Aosta di 50 anni fa ma neanche
quella di 30 anni fa, anzi, stiamo vivendo una fase in cui vorremmo
vedere venire a vivere qua nuove famiglie, che però difficilmente
si sposteranno e troveranno la forza di avere con sé quella rete
familiare che ognuno di noi ha avuto.
Parto quindi da questo per dire che è quello che nel Consiglio
politiche del lavoro stiamo cercando insieme di riaffrontare, oggi
essere resistenti rispetto a un sistema che sta cambiando è
sbagliato e rischia solo di ritardare l'approccio verso dei modelli
nuovi. La Valle d'Aosta si presenta a questa fase non impreparata,
perché comunque abbiamo investito, c'è una rete di servizi
costruita, per esempio, nei servizi dell'infanzia, però non è più
sufficiente, non è così che possiamo andare comunque a migliorare
le condizioni che oggi gravano su famiglie e sui giovani, che hanno
anche una visione della vita un po' diversa da quella della nostra
generazione e quindi vogliono vivere in maniera diversa ma
lavorando.
Questa premessa per dire che "l'Alleanza per un lavoro di
qualità" si propone di intervenire su tanti fattori e anche sul
tema della conciliazione, con un approccio che deve essere, da un
lato, culturale; dall'altro, molto concreto sui dati, perché se
oggi noi ci limitassimo al dato percentuale sul nostro sistema dei
servizi per l'infanzia... possiamo solo dire che siamo bravi,
perché è molto alto; se poi questo dato lo andiamo a sposare sul
territorio, dobbiamo essere capaci di analizzare se in tutto il
territorio offriamo a tutti le stesse opportunità, in particolare a
chi vive nelle vallate più lontane o nei nuclei meno abitati,
perché meno si è e meno servizi si hanno, meno servizi si hanno e
meno si sta nei posti e nei luoghi. Vi è quindi la necessità di una
nuova organizzazione del lavoro, per prima l'Amministrazione
regionale deve fare cose nuove, ancora oggi facciamo spostare per
chilometri e chilometri tutti i giorni della settimana persone che
magari qualche giorno alla settimana potrebbero vivere il loro
lavoro da casa come fanno le aziende private. Io nella mia delega
sto incontrando mensilmente delle aziende ma ci sono delle aziende
che sul
welfare
aziendale sono anni luce avanti
all'Amministrazione pubblica, quindi questo anche deve essere un
esempio che ci prendiamo noi ma si prende tutto il sistema delle
aziende. Il settore può fare meglio, può organizzarsi e il fatto
che vivremo di qui a poco anche un problema sui trasporti ci deve
far accelerare questa fase perché forse potremmo limitare qualche
disagio anche cercando di organizzare un po' meglio il nostro
lavoro. Occorre organizzare anche un sistema incentivante per le
imprese, perché ce ne sono di quelle che sono più avanti di noi, ma
ci sono quelle che ancora resistono e resistere non serve a nulla,
poi occorre una buona collaborazione con enti e istituzioni che
lavorano in questa direzione. In particolare c'è stato un bel
convegno qualche settimana fa sulla multigenitorialità, è un tema
che è stato affrontato da più angolature, da professionisti, chi
l'ha vista dal lato delle imprese, chi l'ha vista dal lato del
lavoratore, però ha permesso di entrare più nel merito delle
questioni e devo dire che sono emerse suggestioni importanti.
Cosa si propone quindi di fare "l'Alleanza"? Di costruire dei
progetti, progetti che possono avere scala regionale, progetti che
possono avere una verticalità sul territorio o sulle aziende, ma la
cosa più importante è stimolare delle riflessioni e dei
ragionamenti in questa direzione, perché dobbiamo affrontare un
mondo che cambia e poi dobbiamo affrontarlo con delle azioni. Io
posso elencare una delle azioni che abbiamo inserito nel POR FSE
2021-2027, nell'asse "Occupazione", ci stiamo lavorando in questi
giorni con l'Assessorato degli affari europei: vorremmo introdurre
un
voucher
universale che sia utile alla conciliazione per
le famiglie con almeno un lavoratore, che non vuol dire che
riusciremo a risolvere i problemi di tutte le famiglie, perché è
evidente che le risorse non sono infinite, però l'idea è di andare
a sperimentare delle cose nuove che ci mettano in condizioni di
aiutare le famiglie a superare in maniera positiva la cosa più
bella che ti propone la vita, di costruirti attraverso il piacere
di farlo la tua nuova famiglia e di fare il genitore in maniera
responsabile in una società completamente cambiata da quella di un
tempo, perché ci siamo dimenticati anche di dire che tanti di noi
hanno lavorato per tanti anni a due passi da casa. Oggi tanti
ragazzi devono muoversi per lavorare, sono distanti da casa e
quindi questo va anche affrontato. Non serve però agire solo sulla
leva dello strumento del voucher, per esempio, se intorno non c'è
una rete per spenderlo, quindi ci va giustamente una rete dei
servizi che ci permetta di supportare le famiglie attraverso un
finanziamento di strumenti come questi.
La prima e la seconda domanda sono un po' collegate, noi stiamo
cercando di mettere in campo delle azioni anche nel momento della
formazione delle persone, abbiamo genitori, donne e uomini che
siano che sono in un momento magari di disoccupazione che già solo
per fare i corsi di formazione sono in difficoltà, perché comunque
se uno non ha la possibilità di avere una rete di servizi
intorno... anche lì se devi abbandonare un figlio e un minore, devi
essere aiutato in qualche maniera perché comunque già fare un corso
di formazione ha dei costi di spostamento e di servizio. Su questo
noi abbiamo introdotto per alcuni corsi, per esempio, un voucher
per
babysitting
, un voucher per chi ha bisogno di assistenza
rispetto alla 104 e abbiamo introdotto quel voucher per i servizi
estivi che comincia a dare una buona risposta, anche qui ha bisogno
di una rete di servizi durante l'estate per essere spendibile,
sempre per le famiglie con persone con disabilità. L'obiettivo è
anche di introdurre, lo abbiamo fatto nei PIA sperimentali,
un'azione che vada a generare un interesse anche verso il recupero
formativo in particolare delle donne ed è per questo che abbiamo
introdotto una quota di finanziamento sui PIA sperimentali, che ha
obbligato, e sono stati molto, molto bravi a farlo, i Comuni a
ragionare sui nuovi servizi nell'ambito, per esempio, della rete di
educazione sociale all'interno della scuola, e questo ha promosso
delle nuove possibilità.
Potremmo fare anche altri elenchi ma l'obiettivo quale deve
essere? Un ripensamento un po' del modello per fasi, perché tutto
subito non si fa, ma per creare le condizioni, da un lato, perché i
giovani in particolare possano avere un posto di lavoro, forse non
si parla più a tempo indeterminato, ma stabile, perché poi i
giovani hanno piacere di cambiare, ma la stabilità ha una sua
importanza, quindi contratti non precari, c'è stata discussione
sulla Società dei Servizi sia ieri con il collega Manfrin che
questa mattina con la collega Guichardaz, sulla Società dei Servizi
dobbiamo sicuramente fare meglio in termini di organizzazione,
perché lì con risorse pubbliche non stiamo dando la migliore
risposta ai nostri lavoratori e lo dobbiamo fare; dall'altra parte
occorre appunto metterci in condizione tra pubblico e privato di
costruire un modello del lavoro che vada maggiormente incontro ai
genitori.
Nel mese di giugno, o forse un po' più in là, ci riuniremo per
mettere insieme un tavolo di conciliazione famiglia-lavoro, che
faccia, da un lato, l'analisi dell'attuale situazione, dall'altro
proponga come sistema pubblico in partenza per arrivare al privato
i servizi che sono necessari.
Ho "fregato" il tempo all'assessore Guichardaz, non me ne sono
accorto, quindi a questo punto non so cosa succede perché rimane la
risposta alla quattro.
Dalle ore 11:19 riassume la presidenza il presidente
Bertin.
Bertin (Presidente) -
Per quanto riguarda l'intervento
dell'assessore Guichardaz, al limite le fornirà la risposta
scritta. La parola alla consigliera Minelli per la replica.
Minelli (PCP) -
Sì, ero consapevole con quest'iniziativa
di scoperchiare un vaso di Pandora perché sicuramente è un tema
estremamente complesso e che, come dicevo, coinvolge più settori.
Io credo che, al di là della risposta scritta che potrà esserci
dell'assessore Guichardaz, sia più importante forse affrontare
anche in altri termini, che non siano quelli legati a una semplice
interpellanza, un tema come questo, che ha bisogno di
approfondimenti. Io concordo con gran parte dell'analisi e
dell'esposizione che ha fatto l'assessore Bertschy, siamo in una
fase di grandissimo cambiamento e trasformazione e scelte anche che
sono fatte nel passato si ripercuoteranno necessariamente in quello
che sarà il futuro già immediato e quello un po' più lontano. Per
ragioni anagrafiche sono praticamente coetanea sia di un Assessore
che dell'altro e credo che per noi sarà molto difficile poter
aiutare i nostri figli a crescere i loro di figli, nel senso che
l'età dei ragazzi è quella e non è così semplice per chi avrà
ancora davanti degli anni di lavoro.
Concordo anche sul fatto che la Valle d'Aosta non è certamente
all'anno zero, molte cose sono state fatte, ma, come diceva
l'Assessore, non sono più sufficienti e se lo possono essere per
certi versi nelle realtà più grandi, parlo del capoluogo di Regione
ma anche dei centri che sono sul Fondovalle, diventa più difficile
- sembra quasi un paradosso - per quelle che sono le Vallate,
perché un tempo si diceva: "va beh, però nei paesi c'è una rete
diversa, c'è un sistema se vogliamo anche di collaborazione
diverso", però se arrivano e, per fortuna, stanno arrivando, delle
famiglie nuove che non sono supportate da una loro rete familiare,
si pone un problema fortissimo che i Comuni stanno anche cercando
in qualche maniera di risolvere. È di pochi giorni fa la notizia
che, per esempio, nella mia Vallata, nel comune di Lillianes avremo
un nido intercomunale, in passato sono stati fatti esperimenti che
purtroppo non sono poi stati proseguiti di utilizzo delle tate
familiari o di altre forme di aiuto, come i servizi di prescuola e
di doposcuola che è molto difficile organizzare per pochi bambini,
perché laddove ce ne sono di più, c'è la possibilità anche di
giustificare delle risorse finanziarie, dove ce ne sono di meno è
sicuramente più complicato.
Io credo che sia positivo mettere in campo tutte le azioni che
sono state elencate riguardo all'Alleanza del lavoro ma anche
quelle che sono state citate e che almeno, dal punto di vista
regionale, quindi del comparto unico, devono essere spinte al più
possibile: parlo del telelavoro e dello
smart working
, anche
legato al problema dei trasporti, che effettivamente, nelle aziende
private, hanno preso piede più che da noi.
È vero che - e mi riferisco alla domanda per cui non c'è stata
la risposta - l'assistenza 0-6 avrà un costo notevole, ma è
importante che si arrivi ad avere un sistema integrato globale, un
costo che sarebbe, come dicevo, notevole ma è una scelta proiettata
verso il futuro, perché la nostra Regione sta rapidamente
invecchiando ancora più di altre, i tassi di natalità sono tra i
più bassi d'Europa, non sono nemmeno più compensati dall'arrivo di
cittadini stranieri, che peraltro vedono anche loro una diminuzione
del loro tasso di natalità, quindi per noi rappresenta una vera
urgenza. Per sostenere la genitorialità e anche il sostegno alle
mamme, come dicevo, è indispensabile intervenire in modo integrato
su più livelli. Sono ancora troppe, anche nella nostra regione, le
donne che rinunciano al mercato del lavoro per prendersi cura non
soltanto dei figli, ma anche dei genitori e dei parenti anziani.
Accanto a una solida rete di
welfare
che accompagni i primi
mille giorni nella vita di un bambino è necessario l'impegno molto
deciso per assicurare la possibilità di sviluppare il loro percorso
lavorativo alle mamme e ai papà, ridistribuendo i carichi di cura e
trasformando un mondo del lavoro ancora oggi in vari casi ostile.
L'obiettivo che diceva anche l'Assessore, che non è forse quello
che si riuscirà a centrare subito ma a cui tendere, deve essere
quello di avere in futuro delle mamme meno equilibriste, dei
giovani genitori più sereni nelle condizioni di mettere al mondo
dei bimbi che ci garantiranno un futuro dalle tinte spero un po'
meno fosche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK