Consiglio Regionale della Valle d'Aosta - Oggetto del Consiglio n. 2468 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2468 del 11 maggio 2023 - Resoconto
OGGETTO N. 2468/XVI - Interpellanza: "Creazione di una rete
capillare per l'utilizzo del defibrillatore-DAE nella nostra
regione".
Bertin (Presidente) -
Punto n. 49. Ha chiesto la parola
il consigliere Ganis, ne ha facoltà.
Ganis (LEGA VDA) -
Quest'iniziativa nasce da un percorso
personale come volontario del soccorso nel quale ho potuto rendermi
conto dell'importanza dell'uso del defibrillatore come dispositivo
salvavita. Ogni anno in Italia si verificano circa 60 mila morti
per arresto cardiaco, si tratta di un'incidenza di uno ogni mille
abitanti, la possibilità di sopravvivenza a un arresto cardiaco è
del 2 percento, probabilità che potrebbe aumentare fino al 75
percento grazie a un intervento immediato. Proprio per questo
motivo, nel caso di arresto cardiaco l'intervento tempestivo è
fondamentale, infatti i primi 5-7 minuti sono importanti per
salvare una vita, dopodiché le probabilità di sopravvivenza
diminuiscono del 10 percento a ogni minuto che passa. Il fattore
tempo quindi svolge un ruolo determinante, per questo motivo
occorre intervenire nel più breve tempo possibile.
Vista la morfologia della nostra Regione, che si differenzia
totalmente da una Regione come il Piemonte e la Lombardia, i tempi
di arrivo dell'ambulanza nel luogo dell'evento, tempistica
codificata da un apposito LEA (Livello Essenziale di Assistenza)
possono differire. Una differenza significativa è proprio la
caratteristica orografica del territorio, questo a evidenziare che
l'intervento sanitario di primo soccorso è molto più complesso
nella nostra regione. Si può facilmente dedurre che, in caso di
arresto cardiaco, avere a portata di mano un presidio sanitario
come un defibrillatore, sigla DAE, può rilevarsi un presidio
salvavita, perché il fattore tempo risulta punto determinante.
Vorrei ricordare che la legge 116/2021 favorisce con programma
pluriennale la progressiva diffusione e utilizzazione dei DAE
presso i luoghi pubblici. I luoghi pubblici dove potrà essere
installato il DAE saranno gli uffici di Pubblica Amministrazione
con almeno quindici dipendenti, negli istituti e scuole di ogni
ordine e grado, le Università e negli aeroporti e stazioni
ferroviarie. Ad oggi le aziende non sono obbligate ad avere un DAE
ma sta aumentando sempre di più la consapevolezza della loro
utilità. Per questo appare evidente l'importanza di avere a
disposizione questo dispositivo salvavita ma è altrettanto
importante avere degli operatori abilitati all'utilizzo di questi
dispositivi. Per questi motivi esistono dei corsi laici e sanitari
che formano il personale per utilizzare i DAE in modo da poter
intervenire tempestivamente e di salvare la vita a chi ha avuto un
attacco cardiaco. Esiste anche un'applicazione scaricabile sui
telefonini denominata "SafetyGo" per allertare tutti gli operatori
abilitati all'utilizzo del DAE grazie alla localizzazione degli
operatori e dei dispositivi.
Tenuto conto dell'importanza di questi dispositivi salvavita, si
interpella il Governo regionale per conoscere la situazione di
gestione e di coordinamento dei DAE installati a diverso titolo sul
territorio regionale, se l'applicazione denominata "SafetyGo"
risulti essere funzionale per gestire al meglio l'emergenza, la
localizzazione degli operatori e i dispositivi sul territorio e se
il Governo regionale abbia intenzione di creare una rete capillare
per l'utilizzo dei DAE al fine di rendere la nostra Regione una
realtà cardio-protetta.
Presidente -
Risponde l'assessore Marzi.
Marzi (SA) -
Nella nostra Regione la situazione relativa
alla diffusione sul territorio di defibrillatori risulta molto
positiva e all'avanguardia. Siamo i primi in Italia sia per numero
di DAE rispetto al numero di abitanti che per diffusione. Con un
importante investimento l'Azienda USL della Valle d'Aosta ha
recentemente aggiornato l'intero parco tecnologico presente sui
propri mezzi di soccorso con tecnologia di ultimissima generazione,
per cui non abbiamo soltanto un numero di DAE il più alto in Italia
con una diffusione assolutamente capillare, ma anche da un punto di
vista tecnologico siamo assolutamente sul pezzo. In particolare sui
mezzi di soccorso sono stati installati i nuovi
monitor/defibrillatori ZOOL - devo dare una serie di nomi e, come
sapete, i nomi e cognomi non si traducono -, particolare tipologia
di defibrillatore, con massaggiatori AutoPulse collegati in
wireless
ai
monitor
.
Le dotazioni di tutte le ambulanze di base in capo all'Azienda
USL sono state sostituite inoltre con defibrillatori semiautomatici
di nuova concezione più performanti e con tecnologia avanzata. Tra
l'altro, collega Sapinet, la richiamo sempre all'attenzione perché
prima l'ho fatto con il collega Testolin che era molto interessato,
adesso visto che è stato chiamato in causa, anche lei mi ha
manifestato un enorme interesse sul tema, per cui siamo qui a
parlare di DAE. Sul servizio di elisoccorso è stato inoltre
installato un monitor Schiller con peso ridotto inferiore ai 5
chilogrammi per facilitarne il trasporto in ambiente impervio, con
annesso massaggiatore automatico di ultima generazione. La centrale
unica di soccorso monitora e gestisce quindi sul territorio oltre
400 DAE distribuiti e mappati nei nostri 74 comuni, come ho detto
poc'anzi, uno ogni 250 abitanti compresi i bimbi appena nati:
quindi questo è il motivo per il quale siamo appunto la Regione con
il maggior numero di defibrillatori in Italia per rapporto al
numero di abitanti. In alcuni Comuni la distribuzione è più
accentuata anche in ragione delle attività economiche e sportive
che li caratterizzano - è il caso di impianti sciistici, eventi
invernali ed estivi con grande affluenza, cose di buon senso
insomma - e che determinano la presenza sul territorio in
determinati periodi dell'anno di importanti flussi turistici che si
aggiungono alla popolazione residente.
La gestione tecnica dei DAE, piastre e batterie con relative
scadenze, è in capo ai gestori. Più precisamente per i DAE di
proprietà dell'Azienda USL la gestione fa capo all'Ufficio
tecnologie di ingegneria clinica, mentre per i DAE di proprietà
privata fa capo ad altre società private. Il coordinamento di tutto
ciò fa comunque capo alla centrale unica del Soccorso 118, come
previsto dalla legge del 4 agosto 2021 n. 116, che reca
"Disposizioni in materia di utilizzo dei defibrillatori
semiautomatici e automatici". L'allertamento attualmente avviene
tramite
sms
e tramite
App
. L'Azienda USL riferisce
che la ditta appaltatrice sta effettuando un adeguamento
informatico della funzionalità dell'applicazione telefonica, resosi
necessario a seguito di un aggiornamento del
software
, che
non era soddisfacente e che quindi sta appunto beneficiando di un
aggiornamento. Da alcuni aspetti della sua domanda, più che
legittima, sembrerebbe quasi che l'oggetto del contendere non
risulta tanto essere il numero di defibrillatori quanto la
possibilità di avere varie applicazioni da utilizzare nella sua
gestione, quindi una preferenza per una piuttosto che per l'altra
ma, di fatto, la situazione attuale potrebbe essere assolutamente
secondaria invece rispetto all'oggetto del contendere, quindi la
capillarità dei DAE presenti sul territorio. La funzionalità della
geolocalizzazione dell'operatore consiste, in larga misura, dalla
cultura informatica del
First Responder
, cioè del primo
soccorritore, dal dispositivo in uso e dalle impostazioni dello
stesso. In quest'ultima fase è fondamentale l'aggiornamento che è
stato richiesto che è finalizzato a ridurre l'errore umano.
Attualmente, per sopperire alle eventuali carenze del sistema, è
stato mantenuto parallelamente il tradizionale sistema tramite
sms
automatici trasmessi dalla Centrale Unica di Soccorso.
L'attuale organizzazione garantisce pertanto una rete capillare di
defibrillatori sul territorio regionale. La gestione centralizzata
da parte della CUS ne garantisce altresì la piena funzionalità
della rete, che è così strutturata: tutti i DAE sono tracciati sul
gestionale della CUS; a ogni DAE sono associati i primi
soccorritori; tutti i casi di arresto cardiaco sono analizzati e
archiviati dalla CUS 118; alla CUS 118 compete l'approvazione
dell'uso del DAE dei soggetti autorizzati all'erogazione di corsi
finalizzati al rilascio dell'autorizzazione all'impiego del
defibrillatore.
Alla luce di quanto espresso, possiamo affermare che la Valle
d'Aosta può sicuramente definirsi una Regione a tutti gli effetti
cardio-protetta e risulta inoltre evidente che il numero dei DAE
presenti e le procedure applicate che ho mantenuto per la seconda
parte della risposta sopperiscano di gran lunga a qualsiasi
valutazione che in questo momento sta richiedendo gli aggiornamenti
del caso. So, tra l'altro, che lei ha esperienze dirette in termini
di soccorso e quindi, di conseguenza, nonostante il confronto che
può esserci su questo tema, sicuramente concorderà con me che siamo
una Regione da prendere ad esempio.
Presidente -
Per la replica, ha chiesto la parola il
consigliere Ganis.
Ganis (LEGA VDA) -
Grazie assessore Marzi per la
risposta. Io e lei abbiamo due pesi e due misure nel valutare le
situazioni. Le informazioni in mio possesso sono molto diverse
dalle sue, ovviamente l'applicazione "SafetyGo" non funziona alla
perfezione, lei giustamente ha detto che va aggiornata, certo, però
ad oggi, mi creda, non funziona perfettamente, ha delle criticità,
quindi chi l'utilizza, anche il sottoscritto, lo può
tranquillamente confermare.
Lei mi ha detto che c'è un dispositivo DAE per ogni 250 abitanti
circa; benissimo, io però vorrei ricordare che nella nostra Regione
vive una popolazione di 126 mila abitanti però se a questi si
aggiunge la presenza stagionale legata alla stagione turistica,
nonché al traffico veicolare su due assi internazionali, i numeri
aumentano, quindi i DAE presenti nel nostro territorio non sono
sufficienti a garantire un sistema efficiente di primo intervento.
Poi, parlando di numeri, non sono molto bravo perché la matematica
non è il mio forte, però vorrei farle presente i dati che ho a
disposizione sui DAE: nel 2001 sedici DAE, due interventi, 2008
settantotto DAE, ventotto interventi, 2015 duecentottanta DAE e
cinquantanove interventi, quindi numeri importanti, però sono stati
aggiornati e io ho i dati aggiornati fino al 2015. Le chiedo se lei
gentilmente può farmi avere i dati dal 2015 ad oggi perché, da
quello che so, i dati non sono stati più aggiornati. Queste sono le
informazioni che io ho in possesso.
Altro problema quindi è che ci sono sul territorio regionale,
lei magari non lo sa, una serie di dispositivi che non sono
registrati alla CUS, che è la Centrale Unica del Soccorso, sono i
DAE fantasmi e, di conseguenza, non hanno una certificazione di
funzionalità. A nostro avviso quindi cos'è che manca? Manca una
programmazione condivisa tra i vari soggetti interessati, manca una
cabina di regia che gestisca al meglio tutti questi vari
apparecchi, quindi gestione del personale; questo è molto
importante.
Lei sostiene che noi abbiamo una Regione cardio-protetta e io me
lo auguro, perché questo andrebbe a beneficio dei nostri residenti
e di tutte le persone che decidono di trascorrere le vacanze nella
nostra Regione però, mi creda, Assessore, si informi bene e se può
farmi avere i dati dal 2015 ad oggi per vedere se effettivamente i
DAE sono tutti aggiornati e sono stati scaricati con tutte le varie
informazioni, mi farebbe una cortesia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK