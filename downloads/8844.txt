Consiglio Regionale della Valle d'Aosta - Oggetto del Consiglio n. 3345 del 22 dicembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3345 del 22 dicembre 1987 - Resoconto
OGGETTO N. 3345/VIII - INTERRUZIONE DELLA STRADA REGIONALE DA
CHAMBAVE A SAINT-DENIS E VERRAYES. (Interrogazione).
PRESIDENTE
: Do lettura dell'interrogazione presentata dal
Consigliere Sandri:
INTERROGAZIONE
APPRESO che nell'ultima settimana dello scorso mese di
novembre si è verificata una interruzione della strada regionale
che da Chambave porta a Saint-Denis e Verrayes;
APPRESO altresì che tale interruzione sarebbe stata
determinata da scavi realizzati a Chambave in eccessiva prossimità
della strada;
AL FINE di conoscere le cause che hanno determinato la
chiusura della citata strada, i danni che si sono verificati e le
responsabilità per l'accaduto;
il sottoscritto Consigliere regionale
INTERROGA
la Giunta regionale per conoscere:
1)
se sono stati accertati con esattezza i motivi che
hanno costretto alla chiusura di un tratto della citata strada
regionale;
2)
chi è il responsabile del danno;
3)
se lo scavo realizzato a Chambave in prossimità
della strada regionale era regolarmente autorizzato dal
Comune;
4)
chi pagherà per la sistemazione della strada
regionale.
PRESIDENTE
: Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
L'interrogazione del Consigliere Sandri è
relativa ad un avvenimento che è successo alla fine di novembre
sulla strada regionale da Chambave verso Saint-Denis e Verrayes; in
effetti si è verificata una interruzione dovuta ad una serie di
cause che andrò ad illustrare rispondendo alle domande che il
Consigliere Sandri pone.
Alla prima domanda rispondo che i motivi sono dovuti ad uno
scavo in corso, connessi alla natura del terreno, che in quella
zona non è dei più "felici" e soprattutto alla presenza di una
sacca d'acqua in corrispondenza della zona di scavo.
Lo scavo era regolarmente autorizzato dal Comune; c'è una
concessione edilizia finalizzata alla costruzione di una casa di
civile abitazione. Mi spiego: c'era una casa esistente, che è stata
demolita, e viene costruita una casa nuova; lo scavo era fatto
mantenendosi ad una distanza di sicurezza prevedibile dalla strada
regionale ed era comunque finalizzato ad eseguire opere
regolarmente autorizzate da concessione edilizia del Comune.
La natura del terreno e la presenza d'acqua hanno generato un
crollo, una frana, uno smottamento di una parte del terreno, che ha
generato sulla strada regionale delle crepe di distensione. Mi sono
recato personalmente a vederle: sono crepe di alcuni
centimetri.
Aggiungo che a monte della strada regionale c'è un canale di
acqua irrigua che non era perfettamente impermeabilizzato, e questo
può avere inciso, ma in questa fase non mi sento di affermarlo.
Devo dire che chi eseguiva lo scavo ha provveduto immediatamente
a lavorare di sabato e di domenica per fare opere di contenimento e
di sottomurazione del muro di sostegno della strada regionale.
A questo riguardo l'Assessore ai Lavori Pubblici ha inviato un
telegramma, prendendo atto delle opere realizzate e invitando il
proprietario e l'impresa costruttrice a fornire immediatamente un
disegno di progetto globale di sistemazione della zona, progetto
con relazione di calcolo e relazione particolareggiata dal punto di
vista geotecnico. La relazione è già stata consegnata il 16
dicembre e prevede una serie di opere che verranno realizzate
quanto prima.
Aggiungo ancora che sarà firmata, non appena terminato lo
sciopero dei dirigenti che devono mettere il loro visto sul
documento, l'ordinanza di riapertura della strada, ma, per il
momento, fino a quando non saranno completate le opere che sono
state progettate a cura del privato e che dovranno essere approvate
dagli uffici tecnici della Regione, è prevista la circolazione a
senso unico alternato e per veicoli non superiori agli 80
quintali.
Per quanto riguarda chi pagherà la sistemazione della strada
regionale, premetto che, al di là del danno reale di aver chiuso la
strada - quindi c'è un disagio notevole -, i danni veri e propri
sulla strada regionale sono tutto sommato di poco conto: ci sono
alcune crepe di distensione che provvederemo a sistemare e poi
vedremo di addebitare i costi a chi di dovere.
Quello che è interessante è che il lavoro verrà completato dal
privato che ha eseguito lo scavo e che si costruisce la casa e che,
successivamente, i danni sulla strada regionale, di poco conto,
verranno fatti pagare a ohi di dovere.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI (N.S.):
Non ho mai sentito tante volte in una
risposta sottolineare il termine "privato", ma credo che in questo
caso meritasse di essere rimarcato ...
Sono abbastanza soddisfatto della risposta dell'Assessore,
perchè ha confermato che questa interruzione di strada è dovuta ad
un lavoro di un privato, per la costruzione di una casa di civile
abitazione, in un punto troppo vicino alla strada.
L'Assessore si è trincerato dietro le parole: "è stato fatto uno
scavo ad una distanza comunque di sicurezza"; questa distanza non è
stata misurata, ha detto l'Assessore, dopodichè, se, come lui sa
bene, la strada, dopo un discreto numero di giorni, viene solo
riaperta a senso unico, evidentemente la distanza di sicurezza non
è stata valutata in termini di molti metri, ma di qualche
centimetro dalla strada. È stato quindi fatto uno scavo con una
certa superficialità.
Vorrei chiedere all'Assessore se è possibile intervenire con il
Sindaco del Comune perchè, prima di rilasciare delle licenze
edilizie, disponga di una documentazione geologica maggiore di
quanto non sia stato fatto in questo caso, perchè i danni, anche se
non rilevanti dal punto di vista pratico, hanno portato grossi
disagi per la popolazione di Saint-Denis e Verrayes. Pertanto,
ritengo che il Sindaco in questione, come tutti gli altri sindaci
della Valle, meriti di essere richiamato ad una grossa attenzione
quando questi scavi avvengono in prossimità delle strade
regionali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK