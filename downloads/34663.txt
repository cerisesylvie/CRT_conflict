Consiglio Regionale della Valle d'Aosta - Oggetto del Consiglio n. 2405 del 2 maggio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2405 del 2 maggio 2012 - Resoconto
OGGETTO N. 2405/XIII - Disegno di legge: "Disciplina
dell'attività di acconciatore".
Articolo 1
(Finalità)
1. La presente legge disciplina l'attività professionale di
acconciatore, in conformità a quanto stabilito dalla legge 17
agosto 2005, n. 174 (Disciplina dell'attività di acconciatore), e
dall'articolo 10, comma 2, del decreto-legge 31 gennaio 2007, n. 7
(Misure urgenti per la tutela dei consumatori, la promozione della
concorrenza, lo sviluppo di attività economiche, la nascita di
nuove imprese, la valorizzazione dell'istruzione
tecnico-professionale e la rottamazione di autoveicoli),
convertito, con modificazioni, dalla legge 2 aprile 2007, n.
40.
Articolo 2
(Esercizio dell'attività)
1. L'attività di acconciatore è svolta in forma di impresa
dai soggetti in possesso dell'abilitazione professionale di cui
all'articolo 3, comma 1, della l. 174/2005.
2. L'attività di acconciatore può essere svolta anche presso
il domicilio dell'esercente, a condizione che i locali utilizzati
siano separati da quelli adibiti a civile abitazione, dispongano
dei requisiti previsti dalla vigente normativa in materia di
igiene, sanità e sicurezza e siano dotati di ingressi e servizi
igienici autonomi.
3. L'attività di acconciatore può essere esercitata anche
presso la sede designata dal cliente, in caso di malattia,
difficoltà fisica di deambulazione, età avanzata o altre forme di
impedimento o necessità del cliente medesimo. È ammessa la
possibilità di esercitare l'attività di acconciatore nei luoghi di
cura o di riabilitazione, di detenzione e nelle caserme o in altri
luoghi per i quali siano stipulate convenzioni con pubbliche
amministrazioni.
4. Non è ammesso lo svolgimento dell'attività di acconciatore
in forma ambulante o di posteggio.
5. Le imprese di acconciatura, oltre ai trattamenti e ai
servizi di cui all'articolo 2, comma 1, della l. 174/2005, possono
svolgere semplici prestazioni di manicure e pedicure.
6. Alle imprese di acconciatura che vendono o cedono prodotti
cosmetici, parrucche e affini o altri beni accessori inerenti ai
trattamenti o ai servizi effettuati non si applicano le
disposizioni contenute nel decreto legislativo 31 marzo 1998, n.
114 (Riforma della disciplina relativa al settore del commercio, a
norma dell'articolo 4, comma 4, della l. 15 marzo 1997, n.
59).
7. Per ogni sede dell'impresa dove è esercitata l'attività di
acconciatore deve essere designato, nella persona del titolare, di
un socio partecipante al lavoro, di un familiare coadiuvante o di
un dipendente dell'impresa, almeno un responsabile tecnico in
possesso dell'abilitazione professionale di cui all'articolo 3,
comma 1, della l. 174/2005.
Articolo 3
(Segnalazione di inizio attività)
1. L'esercizio dell'attività di acconciatore è soggetto alla
segnalazione certificata di inizio attività (SCIA) da presentare
allo sportello unico per le attività produttive e per le
prestazioni di servizi di cui al titolo I della legge regionale 23
maggio 2011, n. 12 (Legge comunitaria regionale 2011), di seguito
denominato sportello unico, competente per il territorio in cui si
svolge l'attività.
2. Al procedimento amministrativo di cui al comma 1 si
applicano gli articoli 9 della l.r. 12/2011 e 22 della legge
regionale 6 agosto 2007, n. 19 (Nuove disposizioni in materia di
procedimento amministrativo e di diritto di accesso ai documenti
amministrativi).
3. La SCIA è corredata di un'attestazione sull'esistenza dei
requisiti di cui agli articoli 2 e 6.
4. Ogni variazione relativa a stati, fatti, condizioni e
titolarità dichiarati nella SCIA è comunicata, entro trenta giorni,
al competente sportello unico.
Articolo 4
(Sospensione e cessazione dell'attività)
1. Lo sportello unico competente per territorio, qualora
vengano a mancare uno o più requisiti previsti per l'esercizio
dell'attività o qualora l'attività stessa sia svolta in contrasto
con la normativa vigente, ne sospende l'esercizio fino ad un
massimo di sessanta giorni, previa diffida all'interessato ad
adeguarsi secondo le procedure ed il termine stabilite dal
regolamento comunale di cui all'articolo 6.
2. Qualora, al termine del periodo previsto dal regolamento
comunale, l'interessato non abbia provveduto ad ottemperare alle
prescrizioni impartite, lo sportello unico competente per
territorio ordina la chiusura dell'esercizio e trasmette copia del
provvedimento di chiusura, a fini informativi, alla Camera
valdostana delle imprese e delle professioni-Chambre valdôtaine des
entreprises et des activités libérales.
Articolo 5
(Attività formativa)
1. Le azioni formative riguardanti l'attività di acconciatore
sono predisposte e attuate tenendo conto dell'accordo 29 marzo
2007, n. 65/CSR (Accordo tra il Governo, le Regioni e le Province
Autonome di Trento e Bolzano per la definizione dello standard
professionale nazionale della figura dell'acconciatore, ai sensi
della l. 17 agosto 2005, n. 174. Accordo ai sensi dell'articolo 4,
comma 1, del decreto legislativo 28 agosto 1997, n. 281), e delle
disposizioni regionali vigenti in materia di formazione
professionale, di standard professionali e formativi, di modalità
di certificazione delle competenze e di riconoscimento dei crediti
formativi.
2. Ai fini di cui al comma 1, la Giunta regionale, con
propria deliberazione, definisce le azioni formative
relative:
a) al corso di qualificazione di base, della durata di due
anni, e al corso di specializzazione, ai sensi dell'articolo 3,
comma 1, lettera a), della l. 174/2005;
b) al corso di formazione teorica, ai sensi dell'articolo 3,
comma 1, lettera b), della l. 174/2005;
c) al corso di riqualificazione professionale, ai sensi
dell'articolo 6, comma 5, lettera b), della l. 174/2005.
3. La Giunta regionale, con la deliberazione di cui al comma
2, definisce altresì:
a) i contenuti tecnico-culturali dei programmi dei corsi di
cui al comma 2, in armonia con la disciplina regionale delle
attività di formazione professionale;
b) gli standard di preparazione tecnico-culturale ai fini del
rilascio del titolo di abilitazione professionale;
c) le modalità di svolgimento degli esami per il rilascio
dell'abilitazione professionale e la composizione della Commissione
per gli esami di qualificazione e abilitazione
professionale.
4. Ai fini del conseguimento dell'abilitazione professionale
per l'esercizio dell'attività di acconciatore, sono riconosciuti
validi esclusivamente i corsi istituiti o riconosciuti dalle
Regioni e dalle Province autonome di Trento e di Bolzano i cui
contenuti e la cui organizzazione siano conformi allo standard
professionale definito con l'accordo di cui al comma 1.
Articolo 6
(Regolamenti comunali)
1. I Comuni, entro centottanta giorni dalla data di entrata
in vigore della presente legge, sentite le rappresentanze locali
delle organizzazioni di categoria, adottano propri regolamenti che
prevedono, in particolare:
a) le superfici minime e i requisiti dimensionali dei locali
impiegati nell'esercizio dell'attività di acconciatore;
b) i requisiti edilizi, di sicurezza, igienico-sanitari e
ambientali dei locali nei quali è svolta l'attività di
acconciatore;
c) le modalità di utilizzo e di conservazione delle
attrezzature e degli strumenti;
d) la disciplina degli orari, il calendario dei giorni di
apertura e di chiusura dell'esercizio e le eventuali
deroghe;
e) i criteri di controllo sull'accertamento dei requisiti
previsti dalla normativa vigente per lo svolgimento dell'attività
di acconciatore;
f) l'obbligo di esposizione delle tariffe
professionali;
g) l'obbligo di esposizione del cartello indicante gli orari
di apertura dell'esercizio;
h) l'obbligo di esposizione di una copia della SCIA di cui
all'articolo 3, nonché, nel caso l'attività sia esercitata presso
la sede designata dal cliente, l'obbligo di recare con sé copia
della medesima e di esibirla su richiesta degli organi di
vigilanza.
Articolo 7
(Vigilanza e controlli)
1. I Comuni esercitano le funzioni di vigilanza e controllo
in ordine al rispetto dei requisiti per l'esercizio dell'attività
prevista dalla presente legge, fatte salve le competenze in materia
di igiene e sanità spettanti all'Azienda regionale sanitaria USL
della Valle d'Aosta.
2. I Comuni, in particolare, accertano, durante l'orario di
lavoro, la presenza del responsabile tecnico in possesso
dell'abilitazione di cui all'articolo 3, comma 5, della l.
174/2005.
Articolo 8
(Sanzioni amministrative)
1. È soggetto alla sanzione amministrativa da euro 1000 a
euro 5000 chi esercita l'attività senza il possesso
dell'abilitazione professionale di acconciatore.
2. È soggetto alla sanzione amministrativa da euro 1000 a
euro 2000 chi esercita l'attività in forma ambulante o di posteggio
e chi esercita l'attività senza aver presentato la SCIA.
3. È soggetto alla sanzione amministrativa da euro 100 a euro
500 chi omette di esporre copia della SCIA nel locale destinato
all'attività medesima, chi omette di esporre le tariffe
professionali e il cartello degli orari e chi non osserva la
disciplina degli orari di apertura e chiusura
dell'attività.
4. Per ogni altra violazione delle disposizioni della
presente legge o del regolamento comunale di cui all'articolo 6, si
applica la sanzione amministrativa da euro 250 a euro 1000.
5. L'irrogazione delle sanzioni amministrative è di
competenza del Comune nel cui territorio sono accertate le
violazioni. Il Comune introita i relativi proventi.
6. Per l'accertamento e l'irrogazione delle sanzioni di cui
alla presente legge, si applicano le disposizioni di cui alla legge
24 novembre 1981, n. 689 (Modifiche al sistema penale).
Articolo 9
(Disposizioni transitorie)
1. I soggetti che alla data di entrata in vigore dalla
presente legge sono in possesso della qualifica di acconciatore o
di parrucchiere, per uomo o per donna, assumono di diritto la
qualifica di acconciatore e sono equiparati ai soggetti abilitati
ai sensi dell'articolo 3, comma 1, della l. 174/2005.
2. I soggetti in possesso della qualifica di barbiere che
intendono ottenere l'abilitazione di cui all'articolo 3, comma 1,
della l. 174/2005, sono tenuti, in alternativa:
a) a frequentare un apposito corso di riqualificazione
professionale disciplinato ai sensi dell'articolo 5, comma 2,
lettera c);
b) a sostenere l'esame previsto dall'articolo 5, comma 3,
lettera c).
3. Coloro che hanno maturato un'esperienza lavorativa
qualificata, in qualità di dipendente, familiare o coadiuvante o
socio partecipante al lavoro presso imprese di barbiere, non
inferiore a tre anni, sono ammessi a sostenere l'esame di cui
all'articolo 5, comma 3, lettera c), previa frequenza del corso di
riqualificazione di cui all'articolo 5, comma 2, lettera c). Il
predetto corso può essere frequentato anche durante il terzo anno
di attività lavorativa specifica.
4. A coloro i quali, alla data di entrata in vigore della
presente legge, sono in possesso della qualifica di barbiere ed
esercitano, o hanno in precedenza esercitato, l'attività di
barbiere, è comunque garantito il diritto di svolgere tale
attività.
5. La legge 14 febbraio 1963, n. 161 (Disciplina
dell'attività di barbiere, parrucchiere ed affini), continua a
trovare applicazione, limitatamente alle modalità di acquisizione
dell'abilitazione professionale, fino alla data di approvazione
della deliberazione della Giunta regionale di cui all'articolo 5,
comma 2.
Presidente
- La parola al Consigliere Bieler.
Bieler (UV)
- Grazie Presidente.
La legge 17 agosto 2005, n. 174 recante norme sulla "Disciplina
dell'attività di acconciatore", provvede a ridefinire gli aspetti
della normativa in materia di parrucchiere per uomo e donna e di
barbiere, superando la vecchia impostazione per riconoscere la
figura unica del moderno acconciatore. Sulla base del nuovo assetto
costituzionale delle potestà legislative dello Stato e delle
Regioni, vengono stabiliti i principi fondamentali di disciplina
dell'attività di acconciatore ai sensi dell'articolo 117, comma 3,
della Costituzione e le disposizioni a tutela della concorrenza
relative all'esercizio di tale attività.
La normativa nazionale prevede inoltre che le Regioni
disciplinino l'attività professionale di acconciatore; definiscano
i contenuti tecnico-culturali dei programmi dei corsi e
l'organizzazione degli esami; adottino norme volte a favorire lo
sviluppo del settore; definiscano i principi per l'esercizio delle
funzioni amministrative di competenza dei Comuni. Con la legge 2
aprile 2007, n. 40 è stato convertito, con modificazioni, il
decreto-legge 31 gennaio 2007, n. 7, recante misure urgenti per la
tutela dei consumatori, la promozione della concorrenza, lo
sviluppo di attività economiche e la nascita di nuove imprese.
L'articolo 10, comma 2, di tale ultima normativa, in particolare,
prevede che le attività di acconciatore e di estetista non siano
più soggette ad autorizzazione comunale, ma alla sola dichiarazione
di inizio attività. Per tali attività, inoltre, non sono più
possibili forme di contingentamento comunale di altri esercizi
dello stesso tipo. Viene meno anche l'obbligo di chiusura
infrasettimanale, mentre sono ancora richiesti il possesso dei
requisiti di qualificazione professionale e la conformità dei
locali ai requisiti urbanistici ed igienico-sanitari.
Per la predisposizione del disegno di legge sulla base della
legge nazionale si è tenuto conto anche di quanto contenuto
nell'accordo, siglato in data 29 marzo 2007, tra il Governo, le
Regioni e le Province di Trento e Bolzano, che ha definito lo
standard professionale nazionale della figura dell'acconciatore. Il
presente disegno di legge intende dare attuazione alle previsioni
sopracitate, definendo i luoghi in cui l'attività di acconciatore
può essere esercitata, stabilendo le modalità di inizio,
sospensione e cessazione dell'attività. In particolare,
all'articolo 3 stabilisce che per poter avviare l'attività è
sufficiente presentare allo sportello unico per le attività
produttive la segnalazione certificata di inizio attività.
L'articolo 5 dà mandato alla Giunta regionale di definire le azioni
formative, i contenuti tecnico-culturali dei programmi dei corsi
cui partecipare per accedere all'esame abilitante, le modalità di
svolgimento dell'esame per il rilascio dell'abilitazione
professionale necessaria per aprire l'attività.
La legge regionale prevede poi che, entro 180 giorni dalla data
di entrata in vigore della stessa, vengano adottati i regolamenti
comunali per normare i requisiti dimensionali, edilizi, di
sicurezza, igienico-sanitari ed ambientali dei locali in cui
l'attività viene svolta. I Comuni, inoltre, insieme all'Azienda
USL, eserciteranno le funzioni di vigilanza e controllo in ordine
al rispetto di tali requisiti. Infine l'articolo 8 della legge
regionale stabilisce le sanzioni amministrative da comminare a chi
svolga l'attività in difetto dei requisiti previsti dalla legge
medesima: le sanzioni vengono irrogate dal Comune in cui le
violazioni sono accertate ed il Comune stesso ne introita i
proventi.
Dall'entrata in vigore della legge regionale, coloro che
vorranno aprire una nuova attività di acconciatore dovranno
sostenere un esame abilitante di tipo teorico-pratico, per accedere
al quale dovranno trovarsi in una delle seguenti situazioni (questo
aspetto aveva un po' preoccupato, infatti qualcuno diceva che
chiunque potesse aprire un'attività, invece no): è necessario aver
conseguito una qualifica professionale in esito ad un corso
triennale di istruzione e formazione, seguito da un corso di
contenuto prevalentemente pratico o da diploma professionale di
tecnico dell'acconciatura; aver conseguito una qualifica
professionale in esito ad un percorso biennale di formazione
professionale, seguito da un corso di contenuto prevalentemente
pratico; aver conseguito una qualifica professionale in esito ad un
percorso biennale di formazione professionale, seguito da un anno
di lavoro svolto in qualità di dipendente qualificato, socio attivo
o collaboratore familiare presso un'impresa di acconciatura.
Ci sono poi queste altre condizioni che devono essere necessarie
per poter accedere all'esame: aver lavorato per tre anni presso
un'impresa di acconciatura, in qualità di titolare d'impresa o
socio partecipante al lavoro, dipendente, familiare coadiuvante o
collaboratore coordinato e continuativo, seguito da un corso a
contenuto prevalentemente teorico; aver lavorato per un anno con le
stesse modalità di cui sopra, ma preceduto da un rapporto di
apprendistato ai sensi della legge n. 25/1955, della durata
prevista dai contratti di categoria, seguito da un corso a
contenuto prevalentemente teorico. Dall'articolo 6, comma 4 della
legge n. 174/2005 discende il diritto, per chi già sia in possesso
della qualifica di acconciatore, di continuare a svolgere la
propria attività. Questo diritto è ovviamente mantenuto anche a
seguito dell'entrata in vigore della legge regionale.
Vi chiedo quindi di votare a favore di questa legge che va a
tutelare i nostri esercenti e, al contempo, va a controllare bene
quelli che esercitano e che non potrebbero farlo al momento sul
nostro territorio. Grazie.
Presidente
- Ricordo che il disegno di legge ha avuto
parere favorevole a maggioranza della IV Commissione con
emendamenti, è stato presentato un emendamento dall'Assessore
Pastoret, ed ha avuto parere favorevole con osservazioni del
Consiglio permanente degli enti locali.
Dichiaro aperta la discussione generale.
La parola al Vicepresidente Chatrian.
Chatrian (ALPE)
- Grazie Presidente.
Potrei riassumere in tre elementi principali che caratterizzano
questo disegno di legge. Il primo è nell'articolo 5, quello che
concerne l'attività formativa che è il cuore di questo disegno di
legge. Abbiamo apprezzato la volontà di inserire la possibilità di
dibattere soprattutto le azioni formative, i criteri ed anche i
contenuti tecnico-culturali in sede di commissione consiliare.
Questo penso sia un punto di forza sia per il nuovo servizio di
acconciatore, sia per il dibattito che si porterà nella commissione
competente. Il secondo elemento importante è che saranno i Comuni,
sentite le organizzazioni di categoria, ad adottare i regolamenti
che prevedono una serie di adempimenti nei 150 giorni. Il terzo
elemento riguarda la vigilanza ed i controlli. Questi, in sintesi,
i tre elementi principali. Avevamo avuto qualche sballottamento in
commissione, viste le richieste del CELVA, verificate poi in
seconda battuta.
Voteremo questo disegno di legge.
Presidente
- La parola alla Consigliera Carmela
Fontana.
Fontana (PD)
- Grazie Presidente. Il disegno di legge n.
185 provvede a ridefinire gli aspetti della normativa in materia di
parrucchiere uomo-donna, superando la vecchia impostazione, sulla
base del nuovo assetto costituzionale della potestà legislativa
dello Stato e delle Regioni. Il disegno di legge è migliorativo,
come bene ha relazionato il collega Bieler. Per questi motivi anche
il voto del gruppo del Partito Democratico sarà favorevole.
Presidente
- Se nessun altro chiede di intervenire,
dichiaro chiusa la discussione generale.
La parola all'Assessore alle attività produttive, Pastoret.
Pastoret (UV)
- Merci M. le Président.
Deux mots seulement pour remercier les collègues qui ont pris en
examen ce projet de loi en commission et qui lui ont permis de
parvenir avec un bref délai à l'examen de cette Assemblée. Je
remercie aussi le collègue Bieler pour son rapport, qui a déjà
résumé les raisons de la présentation de cette mesure
législative.
Une précision: avant de présenter ce projet de loi nous avons
longuement attendu pour vérifier si cette activité aurait été
comprise parmi celles faisant l'objet des matières auxquelles se
sont appliquées des mesures de libéralisation de la part de l'Etat.
Suite à l'examen minutieux des récentes dispositions de l'Etat,
nulle disposition n'empêchait d'intervenir sur cette matière. Les
raisons qui ont amené à présenter ce projet de loi sont connues par
tout le monde, ça ne vaut pas la peine de les reprendre.
J'ai présenté un amendement qui va dans le sens d'éclaircir
mieux l'alinéa 3 de l'article 3, parce que c'était l'objet,
celui-ci, d'une observation de la part du CPEL que nous prenons en
compte. Il y avait une autre requête de la part du Conseil
permanent des collectivités locales: celle de prévoir un règlement
qui soit organisé par la Région pour toutes les Communes. Nous
avons nulle objection au fait de travailler avec le CPEL pour
réaliser une architecture de caractère général, en tenant compte
qu'après chaque Commune a des particularités qui sont liées à son
règlement de construction et d'aménagement du territoire, donc là
il y a des différenciations à faire.
Tout cela dit, je remercie tous ceux qui ont travaillé sur ce
projet de loi et j'apprécie le fait que soit ALPE que le Parti
Démocratique voteront à faveur de cette mesure. Merci.
Presidente
- Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 31
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti, votanti e favorevoli: 33
Il Consiglio approva all'unanimità.
Presidente
- All'articolo 3 vi è l'emendamento
dell'Assessore Pastoret, che recita:
Emendamento
Il comma 3 dell'articolo 3 è sostituito dal seguente:
3. La SCIA contiene l'attestazione dell'esistenza dei
requisiti di cui agli articoli 2 e 6.
Pongo in votazione l'articolo 3 nel testo così emendato:
Articolo 3
(Segnalazione di inizio attività)
1. L'esercizio dell'attività di acconciatore è soggetto alla
segnalazione certificata di inizio attività (SCIA) da presentare
allo sportello unico per le attività produttive e per le
prestazioni di servizi di cui al titolo I della legge regionale 23
maggio 2011, n. 12 (Legge comunitaria regionale 2011), di seguito
denominato sportello unico, competente per il territorio in cui si
svolge l'attività.
2. Al procedimento amministrativo di cui al comma 1 si
applicano gli articoli 9 della l.r. 12/2011 e 22 della legge
regionale 6 agosto 2007, n. 19 (Nuove disposizioni in materia di
procedimento amministrativo e di diritto di accesso ai documenti
amministrativi).
3. La SCIA contiene l'attestazione dell'esistenza dei
requisiti di cui agli articoli 2 e 6.
4. Ogni variazione relativa a stati, fatti, condizioni e
titolarità dichiarati nella SCIA è comunicata, entro trenta giorni,
al competente sportello unico.
Stesso risultato. Articolo 4: stesso risultato.
All'articolo 5 vi sono gli emendamenti della IV Commissione, che
rispettivamente recitano:
Emendamento
L'alinea del comma 2 dell'articolo 5 è sostituito dal
seguente:
"2. Ai fini di cui al comma 1, la Giunta regionale, con
propria deliberazione, definisce, previa illustrazione alla
Commissione consiliare competente, le azioni formative
relative:".
Emendamento
L'alinea del comma 3 dell'articolo 5 è sostituito dal
seguente:
"3. La Giunta regionale, con la deliberazione di cui al comma
2, definisce, previa illustrazione alla Commissione consiliare
competente, altresì:".
Pongo in votazione l'articolo 5 nel testo così emendato:
Articolo 5
(Attività formativa)
1. Le azioni formative riguardanti l'attività di acconciatore
sono predisposte e attuate tenendo conto dell'accordo 29 marzo
2007, n. 65/CSR (Accordo tra il Governo, le Regioni e le Province
Autonome di Trento e Bolzano per la definizione dello standard
professionale nazionale della figura dell'acconciatore, ai sensi
della l. 17 agosto 2005, n. 174. Accordo ai sensi dell'articolo 4,
comma 1, del decreto legislativo 28 agosto 1997, n. 281), e delle
disposizioni regionali vigenti in materia di formazione
professionale, di standard professionali e formativi, di modalità
di certificazione delle competenze e di riconoscimento dei crediti
formativi.
2. Ai fini di cui al comma 1, la Giunta regionale, con
propria deliberazione, definisce, previa illustrazione alla
Commissione consiliare competente, le azioni formative
relative:
a) al corso di qualificazione di base, della durata di due
anni, e al corso di specializzazione, ai sensi dell'articolo 3,
comma 1, lettera a), della l. 174/2005;
b) al corso di formazione teorica, ai sensi dell'articolo 3,
comma 1, lettera b), della l. 174/2005;
c) al corso di riqualificazione professionale, ai sensi
dell'articolo 6, comma 5, lettera b), della l. 174/2005.
3. La Giunta regionale, con la deliberazione di cui al comma
2, definisce, previa illustrazione alla Commissione consiliare
competente, altresì:
a) i contenuti tecnico-culturali dei programmi dei corsi di
cui al comma 2, in armonia con la disciplina regionale delle
attività di formazione professionale;
b) gli standard di preparazione tecnico-culturale ai fini del
rilascio del titolo di abilitazione professionale;
c) le modalità di svolgimento degli esami per il rilascio
dell'abilitazione professionale e la composizione della Commissione
per gli esami di qualificazione e abilitazione
professionale.
4. Ai fini del conseguimento dell'abilitazione professionale
per l'esercizio dell'attività di acconciatore, sono riconosciuti
validi esclusivamente i corsi istituiti o riconosciuti dalle
Regioni e dalle Province autonome di Trento e di Bolzano i cui
contenuti e la cui organizzazione siano conformi allo standard
professionale definito con l'accordo di cui al comma 1.
Stesso risultato. Articolo 6: stesso risultato. Articolo 7:
stesso risultato. Articolo 8: stesso risultato. Articolo 9: stesso
risultato.
Presidente
- Pongo in votazione la legge nel suo
complesso:
Consiglieri presenti, votanti e favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK