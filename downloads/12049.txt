Consiglio Regionale della Valle d'Aosta - Oggetto del Consiglio n. 2923 del 18 dicembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2923 del 18 dicembre 1991 - Resoconto
OGGETTO N. 2923/IX Ratifica di deliberazioni adottate dalla
Giunta regionale in via d'urgenza.
Oggetto n. 9416 in data 11 ottobre l991:
Modificazione
della deliberazione del Consiglio regionale n. 2398/IX in data 12
luglio 1991, concernente "Individuazione degli ambiti territoriali
delle Aziende di promozione turistica (A.P.T.) di cui alla legge
regionale 29 gennaio 1987, n. 9".
Presidente
Ha chiesto di parlare il Presidente della
Giunta, ne ha facoltà.
Bondaz (DC)
Chiedo il rinvio di questa deliberazione
perché nell'ultimo Consiglio avevo chiesto di rinviarla per
convocare la commissione competente a questo riguardo. Non ho avuto
la disponibilità di tempo per farlo e chiedo di rinviarla al
prossimo Consiglio, augurandomi prima di quella data di poter
convocare la commissione.
Presidente
Il Consiglio concorda?
Il Consiglio prende atto, concordando.
Oggetto n. 9870 in data 18 ottobre l991:
Variazione del
programma lavori per l'anno l99l per la realizzazione in economia
diretta di opere di sistemazioni idrauliche e di difesa da valanghe
in diverse località del territorio regionale Approvazione ed
impegno di un ulteriore finanziamento di spesa.
Presidente
Pongo in votazione la ratifica della
deliberazione in oggetto.
Esito della votazione
Presenti: 30
Votanti: 29
Favorevoli: 29
Astenuti: 1 (Riccarand)
Il Consiglio approva
Oggetto n. 10870 in data 15 novembre 1991:
Affido alla
ditta Rossi Franca, di Châtillon, dell'esecuzione in economia
diretta di lavori occorrenti per il completamento dell'impianto
elettrico dello stabilimento di falegnameria Co.Far.Co., in Comune
di Cogne - Approvazione ed impegno di spesa.
Presidente
La deliberazione è ritirata dalla Giunta
perché non è soggetta a ratifica, in quanto i lavori, come da
deliberazione di Giunta in data 16 dicembre 1991, sono inferiori a
quelli relativi alla competenza consiliare.
Oggetto n. 10995 in data 22 novembre l991:
Approvazione ed impegno della spesa di lire 130.000.000 per la
concessione di contributi, ai sensi della L.R. 10.1.1961, n. 2,
nelle spese per l'incremento del patrimonio alpinistico.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Questa deliberazione affronta un argomento
che avevamo già altre volte discusso in Consiglio e che vedo che la
Giunta intende riproporre con notevole ostinazione.
Vorrei chiedere, prima di intervenire sull'argomento,
all'Assessore al turismo se può illustrare le motivazioni di questa
deliberazione e in particolare dire in che data sono state
presentate le domande per questi tre contributi e se a queste
domande sono state allegate delle relazioni o dei progetti nuovi.
Inoltre, qui si parla di un parere favorevole espresso dall'Unione
guide di alta montagna: vorrei avere gli estremi di questo parere,
cioè la data in cui è stato espresso e il contenuto dello
stesso.
Presidente
Ha chiesto di parlare l'Assessore al
Turismo, Sport e Beni Culturali Pascale, ne ha facoltà.
Pascale (PSI)
La delibera è molto semplice; si tratta
dei tre rifugi che avevamo estrapolato dalla vecchia delibera di
concessione, perché era stata presentata una domanda ai sensi della
legge n. 16 e l'ufficio aveva autorizzato i finanziamenti ai sensi
della legge n. 2.
Le avevamo ritirate, anche se l'ufficio insisteva nel dire che
era del tutto legittima, ed abbiamo fatto riformulare una nuova
domanda a tutti e tre, domanda che è stata presentata da parte di
tutti e tre gli interessati. In particolare, quella del rifugio
Peradza è in data 8 ottobre 1991, le altre due so che sono state
presentate, ma non ne conosco la data.
Per quanto riguarda il parere dell'Unione valdostana guide di
alta montagna, avevo richiesto un nuovo parere in data 11 novembre
sul rifugio Peradza di Cogne; la risposta del 14 novembre dice
quanto segue (posso poi darne copia al Consigliere Riccarand) -
"Facendo seguito alla vostra richiesta con lettera dell'11
novembre 1991, vi comunichiamo che la zona si presta ad ampie
possibilità di gite escursionistiche, scialpinistiche, unitamente a
quelle alpinistiche. La localizzazione del nuovo rifugio è posta
sull'itinerario classico dell'alta via n. 2"
.
Questo fa seguito a quel parere complessivo che avevo chiesto
alla Unione valdostana guide nel febbraio 1991, dove erano stati
elencati quelli che a giudizio delle guide dovevano essere i nuovi
rifugi da costruire sulle "alte vie"; ma di quello aveva già dato
copia al Consigliere Riccarand.
Ho voluto, per eccesso di zelo, rifare la richiesta specifica
per quanto riguarda il rifugio Peradza di Cogne, in quanto su
questo c'era stata una protesta da parte del WWF, quindi prima di
adottare la nuova delibera ho chiesto nuovamente il parere alla
Unione valdostana guide.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Credo che qui ci troviamo di fronte ad un
ennesimo capitolo di una vicenda che non è sicuramente un esempio
di correttezza di comportamento da parte degli amministratori
pubblici. Essendo questo un provvedimento in particolare riferito
al rifugio di Peradza, che coinvolge direttamente il Presidente
della Giunta regionale, perché riguarda una domanda di contributo
presentata da una società di cui è titolare la moglie dello stesso
Presidente della Giunta, avrebbe richiesto, a mio avviso, un modo
di essere affrontato sicuramente di tipo ben diverso da quello che
ha avuto.
Qui ci troviamo di fronte ad una ostinazione nel dare ad ogni
costo questo contributo in barba a qualsiasi considerazione di
merito e in barba a qualsiasi considerazione di opportunità.
Abbiamo una normativa regionale per quanto riguarda i rifugi di
tappa e i rifugi alpini, che è ormai palesemente inadeguata, da
rifare, da rivedere, e lo stiamo dicendo da anni (il nostro Gruppo
ha presentato una proposta di legge in tale direzione); l'Assessore
al turismo, sia il precedente, sia l'attuale, hanno più volte
dichiarato che è in procinto di essere presentata una nuova
proposta di legge che riunifica tutta la materia e che le dà una
collocazione diversa. Ebbene la Giunta, invece di preoccuparsi di
portare in porto questa operazione di revisione della normativa, si
prodiga in tutti i modi per portare in porto un contributo, in
particolare in questo caso un contributo che riguarda poi un
parente stretto del Presidente della Giunta regionale. Questo lo
voglio rimarcare con nettezza, perché mi sembra un comportamento
inammissibile.
Qui ci troviamo di fronte ad una richiesta di contributo,
presentata nel 1989 ai sensi di una legge che riguardava la
normativa sui rifugi di tappa e sui sentieri, un contributo che non
poteva essere dato perché quella legge non è applicabile; poi nel
luglio 1990, guarda caso appena un mese dopo la nomina del nuovo
Presidente della Giunta, questa domanda di contributo trova un suo
sbocco al di fuori della domanda che era stata presentata, al di
fuori della legge che era stata attivata, al di fuori di qualsiasi
normativa che era stata prevista.
Faccio presente che non c'era solo questa richiesta di
contributo avanzata dalla "Carolimpresa" per il rifugio di tappa in
località Peradza; c'erano almeno una dozzina di richieste di
contributi ai sensi della legge 16 sui rifugi di tappa e nel luglio
1990 di tutto quell'elenco che era in attesa e che non poteva
essere mandato avanti perché mancava la normativa di applicazione;
l'unico contributo che è stato dato in base ad una legge diversa da
quella per la quale era stato richiesto, è stato il contributo
richiesto dalla moglie del Presidente della Giunta regionale.
Questi sono dati che non possiamo nascondere all'interno del
Consiglio dopo di che, quando la questione è stata sollevata, è
stato fatto notare che le cose non funzionavano, la Giunta ha
revocato i precedenti provvedimenti, ha detto "cancelliamo tutto",
e adesso ci viene a riproporre tranquillamente lo stesso
provvedimento, semplicemente avendo fatto rifare una domanda.
Qui ci troviamo di fronte a due leggi regionali distinte: una
che riguarda l'attività alpinistica, una che riguarda l'attività
escursionistica; come è possibile che una richiesta di un
contributo per un rifugio di tappa, quindi una richiesta di un
contributo per una costruzione che era giustificata e motivata con
tutta una serie di relazioni che dimostravano il significato dal
punto di vista escursionistico di quella struttura, sia comunque
valida per una struttura di tipo alpinistico che è cosa ben
diversa? Tant'è vero che gli stessi pareri dell'Unione guide,
quello del febbraio 1991, lo stesso nuovo parere che è stato
richiesto dall'Assessore, parlano di interesse dal punto di vista
delle gite, delle escursioni eccetera, perché sicuramente quella è
una zona che si presta ad escursioni, ma che non è una zona di
interesse dal punto di vista alpinistico.
Quindi o noi accettiamo il principio che qualsiasi persona che
ha una baita, una stalla abbandonata in montagna, ha il diritto di
chiedere il contributo per trasformarla in un rifugio, allora
questo è un principio che vale per tutti, e credo che non sia un
principio di buona amministrazione, oppure ci devono essere criteri
ben precisi. Questi criteri ben precisi è vero che la legge non li
pone, tant'è vero che non chiede neanche il parere della Unione
guide, però siccome questo problema è stato posto da tempo sul
tappeto, credo che invece di mandare avanti questo tipo di
contributo, era bene arrivare a fare una nuova normativa, chiara,
rigorosa per tutti, e poi dopo si sarebbero prese in esame tutte le
domande che sono giacenti, e non solo alcune domande. Perché ce ne
sono tante e non si capisce perché alcune vanno avanti ed altre
no.
Ripeto, ci troviamo di fronte ad un comportamento molto
deprimente e sicuramente non depone a favore di un corretto modo di
funzionare da parte di questo Consiglio comunale. L'interesse
alpinistico di questa struttura non esiste, poteva esistere un
interesse dal punto di vista del turismo escursionistico, ma allora
bisognava rimuovere gli ostacoli che impediscono di dare i
finanziamenti ai sensi della legge 16, cioè bisognava approvare in
Giunta la deliberazione per lo schema-tipo del rifugio, e poi
procedere ai sensi di quella legge, ma non andare ad invocare una
legge che non c'entra niente.
C'è poi un altro dato che vorrei far rilevare. La prima
richiesta presentata nel 1989 per questo rifugio, che allora era
una richiesta di rifugio di tappa, in base ad un progetto che non
mi risulta che sia stato modificato (al riguardo ho chiesto, ma
l'Assessore non mi ha detto niente) prevedeva una spesa di 1
miliardo 500 milioni. Quando la Giunta regionale fece la prima
deliberazione di approvazione del finanziamento del contributo, la
spesa prevista per questo rifugio era salita a 1 miliardo 902
milioni. Adesso con questa proposta l'importo complessivo
dell'opera è stato preventivato in 2 miliardi 985 milioni.
Trattandosi di opere su cui c'è un contributo a fondo perduto della
Regione, del 70 per cento, è fondamentale conoscere la congruità
della spesa prevista e non è accettabile che questa spesa cambi con
il passare del tempo; ci deve essere una spesa che rimane fissa,
altrimenti la Regione si impegna a dare un contributo di "tot"
milioni che poi si rivela essere quattro volte più alto.
Dall'inizio della domanda ad oggi qui l'importo è raddoppiato:
da 1 miliardo e mezzo siamo arrivati a 3 miliardi e non riesco a
capire sulla base di quali elementi di spesa si calcoli oggi che
questa struttura deve costare 3 miliardi. Fra l'altro, sulla
congruità di queste cifre bisognerebbe capire come mai ci sono
proposte così differenziate.
L'altro rifugio che qui vedo al punto 2, in località Valcornière
in comune di Valtournenche: nuovo rifugio, altezza 2900 metri sul
livello del mare, capacità ricettiva di circa 40 posti letto, cioè
come quelli del rifugio in località Peradza, ad una quota
inferiore, spesa prevista 850 milioni, Iva e spese tecniche
comprese. Quindi, a fronte di stesse dimensioni dei due rifugi, uno
costa 850 milioni e l'altro costa 3 miliardi.
Credo che bisognerebbe capire come mai ci sono queste
differenze; cioè qui c'è la totale incongruità delle cifre, che
vengono gonfiate senza nessuna relazione tecnica che giustifica
determinate cifre, e poi su quelle l'Amministrazione dà il 70 per
cento di contributo a fondo perduto. Niente impedisce al
proprietario di dire che spende 4 miliardi, anche se in realtà la
spesa è magari di 1 miliardo e mezzo; quindi non solo paga tutto la
Regione ma paga anche qualcosa in più. Qui ci troviamo dei
preventivi che sono del tutto privi di giustificazione.
Un'ultima osservazione vorrei fare, che è più di carattere
formale, ma anche questa va fatta. La legge n. 2/1961 prevede che
questi provvedimenti, se sono di importo inferiore a 1 milione e
mezzo, sono di competenza della Giunta, se sono di spesa superiore
devono essere assunti con deliberazione del Consiglio regionale.
Cioè il provvedimento non deve essere assunto con deliberazione
della Giunta che poi va in ratifica; il provvedimento è tipicamente
di competenza del Consiglio, tant'è vero che nell'occasione
precedente la Giunta era venuta con un atto amministrativo proposto
al Consiglio. Per quale motivo allora si sceglie questa strada di
una deliberazione di Giunta, che secondo me anche dal punto di
vista formale è scorretto?
Al di là degli aspetti formali, credo che qui ci sia un abuso
della normativa regionale che non si verifica solo in questo caso,
che è presente in altri casi; del resto non è la prima volta che
solleviamo problemi su questi contributi. Avevamo segnalato in
passato il caso, anche quello del tutto anomalo, del rifugio
Prarayer in comune di Bionaz: anche lì spese enormi da parte
dell'Amministrazione regionale per un rifugio di tappa che avrebbe
dovuto costare una cifra notevolmente inferiore e che non poteva
neanche essere finanziato dalla Regione. Qui la situazione non è
molto diversa: non esiste l'interesse alpinistico di questa opera,
è una domanda che era stata presentata ai sensi della legge sui
rifugi di tappa, che è stata "riciclata"e che ha avuto una corsia
preferenziale evidentemente in presenza di certe pressioni a
livello politico, altrimenti non si spiega in modo diverso questa
cosa.
La nostra valutazione su questa vicenda è estremamente critica e
il voto è ovviamente un voto negativo.
Presidente
Ha chiesto di parlare l'Assessore al
Turismo, Sport e Beni Culturali Pascale, ne ha facoltà.
Pascale (PSI)
Non credo che si possa parlare di
scorrettezza solo perché chi fa la richiesta è parente di questo o
di quell'amministratore pubblico. Qui si tratta di una legge
generale, alla quale tutti possono accedere; la stessa cosa si
verifica per la legge sugli alberghi o per altre leggi generali che
prevedono contributi. Vorrei ben vedere se, fatta una legge
generale, poi chi è parente o del presidente o del consigliere "X"
non possa accedere a questa legge solo perché è parente; allora
stabiliamo nella legge questi limiti.
Su questo non condivido assolutamente il parere del Consigliere
Riccarand, che parla di scorrettezza perché il titolare è parente
del Presidente della Giunta: cosa vuol dire questo? C'è una legge
generale e il titolare ha diritto a fare la richiesta, e questa
pratica ha avuto tutto il suo iter anche lungo. Come avevo detto
l'altra volta, non c'è stato alcun eccesso di zelo, questa pratica
ha seguito tutto il suo iter in tutti i suoi aspetti, poi è
arrivata alla sua conclusione; anzi, proprio per un errore tecnico
fatto dagli uffici, che però loro non considerano un errore, siamo
anche in uno stato avanzato dei lavori, e questo giustifica anche
la delibera.
I lavori sono iniziati, c'è uno stato di avanzamento piuttosto
consistente per cui abbiamo ritenuto di utilizzare i fondi residui
sul bilancio 1991 per dare un primo acconto. Dirò di più: la
normativa che più volte è stata richiesta, la normativa sui rifugi,
l'accorpamento, l'unificazione delle leggi 16 e 2 è in dirittura di
arrivo; mi ero impegnato a presentarla ai primi di gennaio e la
presenterò in Giunta ai primi di gennaio. Posso già anticipare che
la nuova normativa non farà più alcuna distinzione tecnica fra
rifugio di tappa e rifugio alpino, anche se ci saranno altre
distinzioni, ma sul piano della struttura non ci sarà più alcuna
distinzione. E' su questa base che l'ufficio aveva detto a suo
tempo che questa costruzione poteva benissimo accedere ai
contributi della legge 2.
Per quanto riguarda l'altro rilievo che fa il Consigliere
Riccarand in merito alla diversità dei preventivi nel tempo, ho
detto l'altra volta che questo succede per tutti i rifugi, perché
quando presentano la prima domanda all'Assessorato al turismo per
sapere se possono avere i finanziamenti, è una domanda con una
relazione molto generica, con preventivi molto di massima, perché
solo se hanno la sicurezza del finanziamento regionale poi vanno
alla progettazione più completa.
Questo succede anche per i rifugi di quell'ente morale, il Cai,
sul quale il Consigliere Riccarand non fa mai osservazione. Ho già
detto che la ristrutturazione della Capanna Aosta, dal primo
progetto presentato all'Assessorato al turismo per un preventivo di
900 milioni è passata a 1 miliardo 700 milioni nella fase in cui
ultimamente abbiamo dato il contributo.
E' una cosa generale e sarà così anche per quello di
Valtournenche, perché qui abbiamo ancora una relazione generica;
sono convinto che, quando andranno alla progettazione esecutiva,
questi 850 milioni andranno a raddoppiare, perché nella fase
esecutiva, quando si tratta di mettere in opera queste strutture,
emergono tutte le difficoltà di lavorare in certe situazioni,
eccetera.
Se andiamo ad esaminare tutte le pratiche presentate nel
passato, vediamo che sono state quasi sempre, alla fine,
raddoppiate; a volte ci sono anche perizie suppletive piuttosto
consistenti che riguardano alcuni rifugi per cui i costi sono
andati anche al di là dei 3 miliardi.
Quindi su questo non c'è mai stato un preventivo accertato,
definitivo, sul quale possiamo contare. Posso capire che la
procedura è anomala, però mi pare che sia un fenomeno generale, che
non possa essere addebitato solo a questo o a quel rifugio. Per il
resto, ripeto, non vedo alcun eccesso di zelo nel portare avanti
queste domande sulle quali c'era già stata una approvazione della
Giunta molti mesi fa; si è solo modificata la domanda ai sensi
della legge 2, però almeno, per quanto riguarda il rifugio Peradza,
ci troviamo in uno stato molto avanzato dei lavori, sui quali
riteniamo giusto dare un acconto in base a quelle che sono oggi le
disponibilità, salvo dare acconti molto più consistenti in
futuro.
Presidente
Ha chiesto di parlare il Consigliere Faval,
ne ha facoltà.
Faval (UV)
Je suis un peu étonné par l'affirmation que
l'Assesseur vient de faire, c'est-à-dire que les travaux seraient
bien avancés.
Si je ne me trompe pas, les travaux ont débutés en 1990,
auraient dû reprendre cet été, et on ne donne que 50 millions de
contribution. Il y a là une contradiction assez importante parce
que si les travaux sont avancés, la contribution devrait être bien
plus élevée. J'aimerais savoir les raisons pour lesquelles on donne
seulement 50 millions de lires de contribution.
Presidente
Ha chiesto di parlare l'Assessore al
Turismo, Sport e Beni Culturali Pascale, ne ha facoltà.
Pascale (PSI)
Noi avevamo dato già due acconti, che
sono stati uno revocato, l'altro stralciato; nel frattempo i
finanziamenti sono stati utilizzati per altri rifugi. Quindi se
l'ufficio ha deliberato questo acconto è perché sono gli ultimi che
abbiamo sul bilancio 1991; è chiaro che 50 milioni fanno ridere
perché lo stato di avanzamento è ben più consistente, ma siamo a
fine anno e il Consigliere Faval sa benissimo che a fine anno si va
a raschiare il fondo del barile su quello che c'è.
Si dà atto che il Presidente della Giunta regionale Bondaz
non partecipa alla discussione e alla votazione
dell'oggetto.
Presidente
Pongo in votazione la ratifica della
deliberazione in oggetto.
Esito della votazione
Presenti: 31
Votanti: 31
Favorevoli: 19
Contrari: 12
Il Consiglio approva
Oggetto n. 10996 in data 22 novembre l991:
Concessione
di un contributo di lire 27.000.000 all'U.S. Rubino di Aosta nelle
spese previste per l'organizzazione dei campionati italiani
assoluti di sci per silenziosi - Approvazione ed impegno di
spesa.
Presidente
Pongo in votazione la ratifica della
deliberazione in oggetto.
Esito della votazione
Presenti, votanti e favorevoli: 30
Il Consiglio approva all'unanimità
Oggetto n. 11108 in data 22 novembre 1991:
Appalto a
licitazione privata dei lavori di ultimazione della pista forestale
denominata "Al Pessey", in Comune di Challand-Saint-Victor -
Approvazione ed impegno di spesa.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Volevo sapere dove parte e dove arriva
questa pista, perché questa descrizione è piuttosto generica e
vorrei conoscere esattamente i punti di partenza e di arrivo di
questa pista.
Presidente
Ha chiesto di parlare l'Assessore
all'Agricoltura, Forestazione e Risorse Naturali Lanièce, ne ha
facoltà.
Lanièce (DC)
Non so precisamente il nome, comunque è
l'ultimo tronco per ultimare quella pista; dove arriva precisamente
non lo so.
Presidente
Pongo in votazione la ratifica della
deliberazione in oggetto.
Esito della votazione
Presenti: 29
Votanti: 28
Favorevoli: 28
Astenuti: 1 (Riccarand)
Il Consiglio approva
Oggetto n. 11181 in data 30 novembre l991:
Liquidazione di competenze dovute alla società In.Va. S.p.A. e Ipla
S.p.A. per le prestazioni di consulenza specialistica fornita
nell'ambito della predisposizione dell'indagine preliminare ad uno
studio di fattibilità per la salvaguardia del comprensorio del
Monte Bianco.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Volevo chiedere se questa spesa comprende
anche i gettoni di presenza per i componenti del comitato
scientifico, oppure quelli, come mi pare di capire, sono una cosa a
parte.
Vorrei capire se questi importi riguardano solo l'attività
dell'Inva e dell'Ipla, o anche l'attività degli altri consulenti
per cui era stato previsto un gettone di presenza per l'attività
nella commissione.
Presidente
Ha chiesto di parlare il Consigliere
Rollandin, ne ha facoltà.
Rollandin (UV)
Seulement pour un renseignement; ici on
dit:
"delle sottoindicate fatture presentate dalle società Inva
e Ipla"
; à ce que je vois la plus grande partie c'est Ipla, 55
millions, mais je voudrais savoir quel est le dossier qui a été
suivi de l'Ipla, compte tenu du rapport qu'on a examiné. Moi je ne
vois pas de quelle façon l'Ipla ait pu s'engager pour un travail de
ce genre et avoir comme résultat 55 millions.
Presidente
Ha chiesto di parlare il Presidente della
Giunta, ne ha facoltà.
Bondaz (DC)
Chiedo di poter dare la risposta nel
pomeriggio, se il Consigliere che ha posto le domande è
d'accordo.
Presidente
Ha chiesto di parlare il Consigliere
Rollandin, ne ha facoltà.
Rollandin (UV)
J'avais posé la question des factures
dont on parle ici à propos de l'Ipla, compte tenu qu'il s'agit des
rapports dont on est en train de discuter au Conseil.
Vu que l'Ipla a présenté une note de 55 millions, je voudrais
savoir quel est dans ce dossier l'apport de l'Ipla, compte tenu du
fait que pour la plus grande partie sont des données déjà
présentes; je ne vois pas le travail de l'Ipla, alors je voudrais
savoir dans quel sens s'est déroulé ce travail qui m'étonne un
petit peu, compte tenu des compétences de l'Ipla.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Ripeto le richieste che avevo fatto io,
in modo che la risposta possa essere completa.
Siccome oltre all'Inva e all'Ipla hanno lavorato a questo
documento sette-otto persone che facevano parte di un comitato
scientifico, per le quali era stato previsto semplicemente un
modesto gettone di presenza, volevo sapere se all'interno di queste
spese sono compresi anche i gettoni di presenza per quelle persone
oppure no.
Presidente
Si rinvia l'esame e la votazione
dell'oggetto alla prossima adunanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK