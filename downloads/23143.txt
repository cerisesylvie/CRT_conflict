Consiglio Regionale della Valle d'Aosta - Oggetto del Consiglio n. 2413 del 11 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2413 del 11 gennaio 2007 - Resoconto
OGGETTO N. 2413/XII - Approvazione della mozione:
"Incentivazioni per la realizzazione di impianti di produzione di
biogas".
Mozione
Visti i problemi legati allo stoccaggio e smaltimento del
liquame bovino prodotto dai circa 1.400 allevamenti valdostani per
un totale di circa 39.000 capi bovini, quali la limitazione del
periodo di smaltimento, diffusione di odori sgradevoli,
ecc.
Verificata l'esistenza di un impianto pilota esistente e
funzionante di produzione di BIOGAS da liquame bovino, realizzato
nel Comune di Nus presso l'Azienda Agricola di Ennio Pont, nel 2000
con fondi pubblici misti tra Ministero dell'Agricoltura e Regione
Valle d'Aosta con il progetto PROBIO;
Verificato che tali impianti producono energia elettrica
utilizzabile sia per l'impianto stesso, che per il funzionamento
dell'azienda oltre ad essere immessa in rete e quindi venduta dal
produttore fornendo una integrazione non indifferente al
reddito;
Viste le numerose e consolidate esperienze in Trentino Alto
Adige con 20 impianti esistenti, ed in Germania con 3000 impianti
esistenti;
Visto che in relazione al buon funzionamento degli impianti
suddetti alcuni Comuni e Comunità montane stanno esaminando la
possibilità di realizzare ulteriori impianti;
Visto i costi, dai 3 ai 4 milioni di euro ammortizzabili in
circa 5/6 anni, con la durata minima dell'impianto di 20
anni;
Visto che la produzione di BIOGAS (Metano) è associata alla
produzione di calore che può quindi essere integrata con impianti
di teleriscaldamento, o con altri sistemi di utilizzazione quali
l'immissione diretta del gas in rete cittadina per riscaldamento o
in impianti per la distribuzione per autotrazione;
Visto che l'impianto può essere utilizzato anche con prodotti
quali frazioni umide di RSU, verde urbano, scarti di mense, ecc. e
quindi può diminuire le quantità di rifiuti da stoccare in
discarica;
Visto che gli impianti per essere economicamente vantaggiosi
dovrebbero utilizzare il liquame proveniente da un minimo di circa
400 UBA (unità bovini adulti);
Il Consiglio regionale
Impegna
la Giunta regionale:
1) ad incentivare, tramite opportuni provvedimenti, gli studi
e progetti necessari alla realizzazione di tali impianti;
2) a promuovere la creazione di forme consortili per riunire
allevatori limitrofi per il conferimento del liquame da utilizzare
negli impianti e la gestione degli stessi;
3) a promuovere studi e ricerche per l'integrazione con altre
forme di produzione di energia rinnovabile;
4) di prevedere nel nuovo PSR incentivi per tali tipologie di
impianti (piano di sviluppo rurale).
F.to: Bortot - Squarzino Secondina - Venturella
Presidente
- La parola al Consigliere Bortot.
Bortot (Arc-VA)
- Questa mozione parte dal presupposto
che visto il periodo di crisi e di problemi energetici a seguito di
cambiamenti climatici dobbiamo fare il possibile per utilizzare
tutte le risorse che abbiamo a disposizione, nonché i sottoprodotti
delle produzioni agricole. È vero che il letame è sempre stato
utilizzato come fertilizzante, però siccome andando avanti dal
punto di vista igienico-sanitario diventa sempre più un problema di
tipo igienico e si sono sperimentati con esito favorevole degli
impianti per la produzione di metano partendo da questa materia
prima, sperimentazioni che sono terminate... qui cito un dato:
nella sola Germania esistono già 3.000 impianti di questo genere
che producono biogas con la fermentazione del letame, ma anche di
altri rifiuti organici, e altri rifiuti organici potrebbero essere
quelli della città o del verde in città, e di tutti i sottoprodotti
che fermentano.
In Valle d'Aosta esiste un impianto sperimentale, in questo caso
l'ho davanti a casa, Frazione Plane (io abito a Marsan); ho portato
delle persone a visitare questo impianto, lo conosco molto bene, è
stato fatto con finanziamenti europei, ha anche una resa non
indifferente, resa nel senso che si riesce ad ammortizzare
l'investimento per il semplice fatto che, producendo metano, o il
metano viene immesso nella rete cittadina per l'uso comune, o a
Chambéry esiste un impianto per far viaggiare dei mezzi, oppure con
un apposito impianto si può produrre energia elettrica e questa
energia venderla ai distributori, in questo caso alla "DEVAL" e
all'"ENEL". I conti sono allettanti, i risvolti soprattutto per le
piccole aziende agricole ve li lascio immaginare. Togliere di mezzo
il letame ai piccoli contadini non è una cosa da poco, soprattutto
utilizzando questa materia prima si produce energia e ricchezza e
il risultato finale è un buon fertilizzante, che si può restituire
all'agricoltore da immettere nei prati.
Bisogna fare un ragionamento sulle nostre aziende agricole,
perché per far funzionare questo tipo di impianti occorrono almeno
400 bovine, quindi bisogna ragionare in termini consortili, però
conoscendo i dati sul numero delle bovine nella nostra regione,
circa 40.000, e delle aziende agricole, circa 1.400, promuovendo
con le associazioni interessate degli agricoltori, con iniziative
del Consiglio regionale processi cooperativi o associativi, si
riuscirebbe a installare diversi impianti (ovviamente vanno fatti
degli studi) nella nostra regione, che raccolgano con appositi
contenitori questi liquami più altro, perché qui subentra il
discorso della raccolta differenziata con un peso non indifferente
(ma non voglio parlare di questo, quando i primi attori sono gli
agricoltori). Promuovendo quindi iniziative di tipo consortile con
strutture che raccolgono presso le stalle liquami e letame e
togliendo una notevole incombenza agli agricoltori con un risvolto
igienico non indifferente, con un'immagine non solo dal punto di
vista igienico e di meno lavoro del conduttore dell'azienda, ma
anche dal punto di vista turistico, otterremmo dei risultati non
indifferenti.
Penso che la nostra Regione abbia i finanziamenti necessari per
mettere mano a questo comparto, e che sia maturo il momento, mi
rifaccio a quanto abbiamo approvato stamani riguardo alla mozione
approvata all'unanimità dal Consiglio per incentivare
l'installazione di impianti a metano e a "GPL" per autotrazione,
penso che con ulteriori risvolti economici e sociali non
indifferenti la stessa cosa si possa fare in questo settore.
Ripeto: abbiamo la possibilità, gli impianti costano per quel tipo
di unità dai 3 ai 4 milioni, sono ammortizzabili 5-6-7-8 anni,
dipende dalla quantità che si immette e dalla produzione di energia
che si vuole vendere, perché una parte delle produzioni serve anche
per l'autoconsumo dell'azienda o delle abitazioni o del villaggio,
e la durata minima dell'impianto è di circa 20 anni. Si potrebbero
usare i sottoprodotti della "Cofruit", i residui della lavorazione
dei succhi di frutta, si potrebbero usare tutti gli scarti che
fermentano, oli alimentari esausti e con l'Assessore Pastoret
dovremmo andare a vedere quell'impianto a gas che recupera tutti
gli oli esausti commestibili dei ristoranti di quella città, è già
stato fatto un impianto che funziona e produce biogas, e alimenta
tutta la rete di trasporto pubblico di quella città (sono più di 70
autobus)... stanno facendo una convenzione con i tassisti della
città per riconvertire tutti i gas installando impianti che
funzionino a metano; quindi si può anche andare ad integrazione con
forme diverse di cogenerazione e di produzione. Ripeto: in Germania
ci sono 3.000 impianti, nel Trentino sono almeno una ventina, si
tratta di tecnologie sperimentate, si tratta... sia l'impianto che
abbiamo in Valle, sia quelli che sono dislocati in altre Regioni
del nostro Paese e in Stati dell'UE, di impianti sperimentati per
cui nulla impedirebbe, se c'è la volontà politica del Governo
regionale, e soprattutto del Consiglio regionale, di prendere un
impegno in questa direzione, invitando - come esplica la mozione -
ad intraprendere tutta una serie di iniziative in questa
direzione.
Per quanto riguarda la mozione vale quello che è stato fatto
stamani; stamani, pur avendo noi rinunciato ad alcuni punti
qualificanti che ci è stato chiesto di togliere dalla mozione e che
ripresenteremo con provvedimenti successivi, è possibile vedere
insieme questa mozione nella misura in cui si ritiene che si
possano introdurre delle modifiche; quello che conta è che ci sia
una volontà del Consiglio che vada in questa direzione. Ripeto: i
risultati sono di tipo economico, di tipo ambientale, di tipo
climatico, di riduzione delle biomasse, di avere comunque il
fertilizzante per le nostre aziende agricole, liberare soprattutto
i piccoli contadini di questa incombenza, mi sembra che non siano
pochi i risultati che si possono ottenere prendendo provvedimenti e
impegnando il Governo ad andare in questa direzione.
Si dà atto che, dalle ore 16,59, presiede il Vicepresidente
Fiou.
Presidente
- Dichiaro aperta la discussione generale.
La parola al Consigliere Venturella.
Venturella (Arc-VA)
- Naturalmente l'illustrazione del
collega Bortot è stata ampia e articolata.
Vorrei aggiungere un paio di osservazioni, innanzitutto in
Toscana si è recentemente svolto, il 3 novembre 2006, De Castro, un
convegno su quelle che adesso le ultime riviste scientifiche
chiamano non più energie alternative, ma queste dei liquami si
chiamano "agroenergie", quindi è già un bel passo avanti. Questo
interessantissimo convegno aveva questo titolo: "Energia, una nuova
frontiera per gli agricoltori", io parafrasando questo titolo
potrei parlare di "nuova frontiera per gli allevatori",
naturalmente quelli valdostani, come giustamente affermava il
collega Bortot. Tutti noi, che ogni tanto andiamo per montagne,
sappiamo che esiste un grande problema che in alcuni Comuni è stato
risolto e in altri no, dello stoccaggio e della costruzione fuori e
dentro i centri abitati, della permanenza rispetto a complessi
turistici, di letamai, di depositi di liquami, che sono
particolarmente fastidiosi soprattutto se le aziende utilizzano non
fieno, ma ogni tanto un po' di mangime.
Primo problema: stoccaggio, conservazione, problemi sanitari,
problemi di autorizzazioni sia dal punto di vista urbanistico che
igienico-sanitario, che possono essere affrontati con un impianto,
e ho 2 esempi proprio qui, sullo schermo del mio personal computer,
che possono essere presi come indicativi per la realtà, sono: uno,
in Provincia di Cremona e, l'altro, in Provincia di Cuneo. Quello
in provincia di Cremona, che è un'azienda agricola, un'azienda di
medie dimensioni che alleva circa un migliaio di suini, fornisce
energia perché collegata alla rete di distribuzione, fornisce
energia a circa 2.000 famiglie per tutto l'anno, quindi in
definitiva vende energia alla società elettrica, che distribuisce
energia elettrica a 2.000 famiglie. È il problema che diventa
risorsa: il problema, ovvero dove smaltire il letame e i liquami
che diventa risorsa per l'azienda agricola.
Uno dei Paesi dove si è più sviluppata l'agroenergia -
consentitemi questo neologismo - è l'Austria. In Austria, dice il
dr. Loreno Catassi dell'UNIMA - l'Università che si occupa di
energie alternative, che non è in Austria, convivono nella stessa
azienda agricola turbine per la produzione di energia, ma - cito
dalla sua relazione -
"un impianto che ci ha particolarmente
colpito è stato quello dove un agricoltore allevatore austriaco
produceva con una semplice pressa a vite olio vegetale da semi di
girasole di colza"
. Questo non è il caso della Valle d'Aosta,
ma questo per dimostrare - se ce ne fosse bisogno - quanto in
Italia in generale, in Valle d'Aosta in particolare, siamo ancora
lontani da quella concezione sia di imprenditoria, sia di
opportunità, che deriva da pratiche agricole che un tempo erano
legatissime all'agricoltura, ad esempio, il fatto che si doveva
spandere il letame a novembre, per cui dopo tutto l'inverno
diventava il famoso burro nero e da lì poi veniva sparso.
Ora questa pratica pone dei problemi anche dal punto di vista
sanitario, per cui siamo lontani da questa concezione di pratiche
agricole, e allora non dico che si debba rompere la tradizione
ultrasecolare, ma far capire agli agricoltori che questa potrebbe
essere un'opportunità, sfruttare questo modo di fare allevamento e
agricoltura per avere una fonte certa per l'azienda agricola perché
negli allevamenti di suini o di bovini la produzione di letame è
continua.
Credo quindi che l'iniziativa del gruppo "Arcobaleno" vada in
questa direzione e comunque saremo disponibili per qualsiasi tipo
di approfondimento sul tema.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Visto che stamani sono stato tacciato di
"oscurantismo" nei confronti della Sinistra... è che a volte si è
un po' classificati a prescindere dagli argomenti di cui si
parla...
Per entrare nel merito, credo che questo sia un argomento
interdisciplinare, quindi spando anch'io un po' l'argomento... nel
senso che non vorrei con questo coinvolgere l'Assessore La Torre
secondo il doppio senso che può avere la mia affermazione. Il
collega Bortot, quando ha introdotto l'argomento della mozione, ha
citato un esperimento-pilota che è stato oggetto di finanziamento
da parte di fondi ministeriali del "PROBIO" nel 2000, e mi trovo,
anche qui, a dover difendere chi, in quel momento, ha portato
avanti l'argomento dal punto di vista tecnico, combinazione era il
sottoscritto che si occupava del problema per quel che riguarda
l'Assessorato all'agricoltura, in quanto ero Capo servizio e ho
firmato anche la deliberazione. In quel momento il biogas era già
oggetto di attenzione come problema, da un lato, per quel che
riguardava l'aspetto di gestione dei reflui zootecnici, dall'altro
già come opportunità per quel che riguardava la produzione di
energia.
Come Assessorato, all'epoca, avevamo pensato di aderire a questa
iniziativa, presentando un progetto di un impianto di biogas per
una piccola azienda di montagna - era intitolato così -, in quanto
si presentava la situazione tipo di un'azienda delle dimensioni
inferiori a quelle che si hanno nelle realtà di pianura e
precisamente era l'azienda di frazione Plane di Nus, che è stata
citata dal collega Bortot. In quel caso specifico si sono
utilizzati questi fondi ministeriali, è stato portato avanti questo
progetto, evidentemente era un progetto sperimentale per la nostra
realtà. Già all'epoca, in Austria e in Germania, c'erano delle
tecnologie già consolidate per questo tipo di gestione del problema
e se il Ministero aveva accettato questa proposta, era perché si
riconosceva alla Valle d'Aosta una specificità particolare, in
quanto avevamo dimostrato che le nostre aziende hanno delle piccole
dimensioni e sono dislocate su un territorio che ha tutta una serie
di problemi dal punto di vista logistico, poiché, fare un impianto
del genere per una grossa porcilaia dell'Emilia Romagna è un conto,
farlo per 50 aziende che devono conferire in un unico punto tutti i
loro reflui zootecnici arrivando alle diverse parti della Regione,
magari in periodo invernale in cui ci sono difficoltà di trasporto
o ci sono difficoltà di distribuzione del prodotto finito una volta
utilizzato per il biogas, è tutt'altra cosa! Comunque, che sia un
problema e una risorsa al contempo, è riconosciuto.
Penso che - fatti i dovuti ragionamenti - tenendo conto anche
delle premesse che sono state evidenziate durante l'illustrazione
sia dal collega Bortot che dal collega Venturella, ci siano degli
approfondimenti necessari da fare, poiché qui non si deve fare un
ragionamento solo numerico, perché quando si parla di "400 UBA" per
un riferimento minimo, e "400 UBA" per noi vuol dire almeno 20
aziende mediamente, significa fare un ragionamento che va
approfondito in maniera importante, perché non deve essere
sicuramente semplicistico. L'esperimento di Nus ci ha portato a
considerare il fatto che può essere portato avanti questo tipo di
ragionamento.
Se poi si va, nelle considerazioni, a dire che i costi da 3 a 4
milioni di euro sono ammortizzabili in circa 5-6 anni, è uno
scenario molto ottimistico. Se questo è possibile, ben venga!
Quello che è importante rilevare è che già con il piano di sviluppo
rurale 2000-2006 la gestione di questo problema per quel che
riguarda il nostro Assessorato è già stata presa in considerazione,
in quanto per quel che riguarda la problematica legata all'aspetto
urbanistico, quindi la difficoltà di realizzare delle platee di
stoccaggio a livello aziendale è stata presa in considerazione,
questo anche legato al fatto che con tutti i vincoli esistenti a
volte le aziende hanno difficoltà a reperire degli spazi idonei,
perché con la legge n. 11/1998 erano state stabilite delle distanze
minime fra le strutture aziendali e le platee di stoccaggio di
minimo 50 metri. Ora 50 metri in Valle d'Aosta è come dire 500
metri in pianura, perché noi, fra vincoli vari, ad esempio nella
zona di Fontainemore non c'era la possibilità di far sì che le
aziende si dotassero di adeguate platee a livello aziendale, quindi
è stata portata avanti con un'apposita misura del piano di sviluppo
rurale la possibilità di realizzare delle platee di stoccaggio
interaziendali con il beneficiario il Comune. Il Comune di
Fontainemore ha quindi beneficiato di questi investimenti, è stata
realizzata una platea di stoccaggio, ma ci si è fermati all'aspetto
gestione reflui zootecnici con successiva gestione del problema
dello smaltimento, con tutte le problematiche del caso perché, fra
l'altro, a titolo informativo si deve dire che in fase di revisione
il regolamento n. 6/1995, che norma tutta la problematica legata
allo spargimento e al rapporto corretto che ci può essere fra le
superfici oggetto di spargimento e le disponibilità di reflui delle
aziende, legate anche ai requisiti minimi previsti per le misure
agroambientali, per l'indennità compensativa per il piano di
sviluppo, è tutto un collegato, dicevo, in fase di revisione si
evidenzia come positiva la possibilità di gestire bene il problema
e quindi gestire bene significa sfruttare la possibilità di avere
delle risorse.
Con il collega La Torre abbiamo già ragionato sulle possibilità
di inserire delle incentivazioni che non sono solo di carattere
economico, perché dobbiamo svincolarci dalla logica del contributo
fine a sé stesso come possibilità di incentivare le attività
economiche, perché dagli scenari che vengono prospettati il tutto
può andare avanti benissimo senza contributi, magari anche legato a
delle iniziative di singoli o legato a delle iniziative delle
singole comunità locali, che possono essere Comunità montane o
Comuni che coordinano il tutto, perché se si parla di investimenti
ammortizzabili in 5-6 anni, mi sembra che sia una soluzione molto
vantaggiosa per chi si indirizza in questo settore.
Credo pertanto che per il nostro Assessorato sarebbe una buona
cosa riuscire ad incentivare alcune iniziative che vanno in questa
direzione; teniamo conto però delle difficoltà, perché quando si
parla di "consorziare" delle aziende, sicuramente questo è un
problema non indifferente, in quanto abbiamo le nostre aziende che
a volte si consorziano, lavorano in collaborazione per tanti
aspetti legati alla gestione delle acque o dei terreni, legate
anche all'attività dei consorzi di miglioramento fondiario, e il
problema nasce nel momento in cui bisogna gestire una concimaia o
un impianto in comune... qui... è un terreno da valutare.
Quello che in questo momento penso di suggerire è di
approfondire bene la disponibilità delle aziende per aderire a
programmi di questo tipo. L'impegno che possiamo garantire, già da
questo momento, come Assessorato, è quello di organizzare dei
momenti di incontro con le nostre aziende; di valutare nel prossimo
piano di sviluppo rurale 2007-2013 anche delle azioni che vanno a
incentivare le proposte che possono pervenire su questo argomento;
di suggerire man mano che vengono predisposte le bozze dei piani
regolatori anche il fatto di andare a individuare delle sottozone
"E" ed "ED", mi sembra che fossero previste dalla legge
urbanistica, come sottozone in cui si potevano impiantare questi
punti di raccolta; di dare tutte le indicazioni del caso, anche per
quel che riguarda gli aspetti legati al rispetto degli impegni,
perché gli impegni che le aziende hanno in corso oppure
intraprendono per quel che riguarda l'agroambiente e per quel che
riguarda l'indennità compensativa, prevedono comunque una verifica
anche delle buone pratiche agricole e della buona gestione dello
spargimento dei reflui zootecnici; l'impegno anche nella revisione
del regolamento n. 6/1995, in modo che si possa fare una
commissione a supporto dei Comuni per quel che riguarda la gestione
delle deroghe per i periodi di impossibilità di spargimento, in
modo da uniformare su tutto il territorio della Valle d'Aosta la
stessa modalità comportamentale e quindi dare un supporto tecnico
anche ai Comuni che non sono attrezzati per questo; di conseguenza,
anche alle nostre stazioni forestali che fanno questo tipo di
controllo, e questo è l'impegno che possiamo dare in questo
momento.
Per quel che riguarda l'aspetto "produzione di energia", sarebbe
interessante, anche qui, fare degli approfondimenti. Per quel che
mi riguarda c'è la massima disponibilità a rivedere il testo e
magari, insieme al collega La Torre che credo interverrà
successivamente, trovare un testo condiviso al fine di proporre di
andare nella buona direzione per gestire bene questo problema;
quindi sgombriamo il campo dalle interpretazioni che possono essere
a volte oggetto di equivoci, perché così non è. Quando non si
condividono certe cose sono abituato a dirlo, e credo che questo
sia anche un modo di essere chiari nelle posizioni che si
hanno.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Visto che il collega Assessore mi ha
"tirato in ballo" e visto che tutto questo liquame da qualche parte
bisogna pur metterlo, cerchiamo di utilizzarlo nel modo
migliore.
Credo che la risposta del mio collega sia stata esauriente, nel
senso che abbia fatto comprendere che la volontà in questo caso è
di nuovo comune; si percepisce nello stesso modo il problema e da
problema lo si vuole trasformare in opportunità, però è evidente
che è una questione che deve essere affrontata in modo più
approfondito, quindi è molto apprezzabile la mozione che avete
presentato, perché ha lo scopo di sollevare la questione, non penso
che pretendesse di risolverla, ma credo che la nostra risposta sia
una risposta che va incontro alla vostra volontà di aprire questo
confronto e questo dibattito. Giustamente il collega ha fatto
rilevare che, sia per gli aspetti economici, sia per gli aspetti
del come indirizzare gli allevatori ad aggregarsi, del come le
risposte urbanistiche devono essere date, ci sia la necessità di
riuscire - questa è una mia proposta - ad avere un documento più
completo, più approfondito, che dia delle indicazioni di percorso
più chiare.
La mia proposta potrebbe essere questa: anziché limitarci a
questa mozione che oggi potremmo gestire di là come abbiamo fatto
stamani, anche bene, ma ci ripeteremmo fra di noi la stessa cosa,
se quindi ci fosse una disponibilità da parte vostra di ritirarla,
potremmo trovare un luogo fisico di lavoro che potrebbe essere la
commissione, commissione che è poi solo un luogo di lavoro, perché
i commissari firmeranno come Consiglieri, e realizzare, lì, una
risoluzione completa, mettendo giù tutta una serie di passaggi
concreti, da ripresentare firmata da tutti al Consiglio. Questo ci
permetterà, su un argomento come questo che è abbastanza "vergine"
per noi, quindi possiamo lavorare bene proprio, perché non è che
siamo indietro, ma dobbiamo recuperare del terreno, di gestire
tutta una serie di domande che spontaneamente stanno già arrivando
al mio Assessorato e che mi mettono in difficoltà, perché non
possiamo andare a fare una selezione precisa, non avendo ancora dei
parametri precisi, di chi ha più titolo o ha meno titolo. Se
vogliamo veramente fare un passo avanti, potremmo tentare,
ritirando, voi, questa mozione, di costruire una risoluzione più
completa all'interno della commissione, poi portata al Consiglio e
firmata da tutti.
Presidente
- La parola al Consigliere Bortot.
Bortot (Arc-VA)
- C'è un problema che si può risolvere in
modo molto semplice: la mozione dà degli orientamenti generali di
lavoro alla commissione, altrimenti tutte le volte siamo d'accordo
sui problemi... allora chiedo agli Assessori se si può sospendere
un attimo, trovare un testo che dia 2 indicazioni generali di
lavoro alla commissione. Il rischio altrimenti è che non c'è
un'indicazione al Consiglio, la commissione ha tante cose da fare,
finisce alle "calende greche"...
Presidente
- La parola al Consigliere Salzone.
Salzone (SA)
- Solo per far rilevare una cosa di
sostanza: questa è una mozione, peraltro spiegata molto bene, in
cui si capisce che gli indirizzi sono quelli di collaborazione,
perché non pone in modo perentorio alcuna domanda, nell'"impegna"
ci sono solo termini come "incentivare", "promuovere", e poi
eventualmente "prevedere incentivi", su cui gli Assessori hanno
espresso la loro disponibilità. Credo che questo sia un tema
veramente importante e il senso della mozione è quello di chiedere
una volontà politica che è stata espressa dagli Assessori; forse,
anche per dare un segnale di disponibilità al Consiglio, credo si
possa, come maggioranza, trovare una soluzione di carattere
generale che consenta di andare poi in commissione e sviluppare in
modo più incentivante l'operazione stessa.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Confermo la nostra disponibilità... era
solo una precisazione, che questo comunque non è un documento
esaustivo del problema.
Presidente
- La parola al Consigliere Venturella.
Venturella (Arc-VA)
- Chiedo una breve sospensione per
definire il testo.
Presidente
- Il Consiglio è sospeso per 5 minuti. Mi
chiedono, visto che c'è questa sospensione, una riunione dei
Capigruppo per concordare la continuazione dell'ordine del
giorno.
Si dà atto che la seduta è sospesa dalle ore 17,33 alle ore
17,48.
Presidente
- Riprendiamo la seduta. La Conferenza dei
Capigruppo ha deciso la prosecuzione dei lavori in questo modo:
verranno discusse la mozione n. 41 e le risoluzioni n. 42, n. 45 e
n. 46.1 dell'ordine del giorno.
Si dà atto che, dalle ore 17,58, riassume la presidenza il
Presidente Perron.
Presidente
- Vi sarà distribuito un nuovo testo sulla
mozione n. 39.
La parola al Consigliere Bortot.
Bortot (Arc-VA)
- Molto velocemente: la mozione è stata
emendata, si è concordato un testo fra tutte le forze politiche e
il Governo, inteso l'Assessore Isabellon e l'Assessore La Torre,
testo che impegna le Commissioni consiliari competenti ad
approfondire la tematica di cui alle premesse e la Giunta regionale
a fornire alle stesse studi e progetti a suo tempo commissionati
sulla materia in argomento. In sostanza il Consiglio, se la mozione
viene approvata, impegna le commissioni e il Governo a lavorare in
questo senso.
Presidente
- Pongo in votazione il nuovo testo della
mozione che recita:
Mozione
Visti i problemi legati allo stoccaggio e smaltimento del
liquame bovino prodotto dai circa 1.400 allevamenti valdostani per
un totale di circa 30.000 capi bovini, quali la limitazione del
periodo di smaltimento, diffusione di odori sgradevoli,
ecc.;
Verificata l'esistenza di un impianto pilota esistente e
funzionante di produzione di BIOGAS da liquame bovino, realizzato
nel Comune di Nus presso l'Azienda Agricola di Ennio Pont, nel 2000
con fondi pubblici misti tra Ministero dell'Agricoltura e Regione
Valle d'Aosta con il progetto PROBIO;
Verificato che tali impianti producono energia elettrica
utilizzabile sia per l'impianto stesso, che per il funzionamento
dell'azienda oltre ad essere immessa in rete e quindi venduta dal
produttore fornendo una integrazione non indifferente al
reddito;
Viste le numerose e consolidate esperienze in Trentino Alto
Adige con 20 impianti esistenti, ed in Germania con 3000 impianti
esistenti;
Visto che in relazione al buon funzionamento degli impianti
suddetti alcuni Comuni e Comunità montane stanno esaminando la
possibilità di realizzare ulteriori impianti;
Visto i costi, dai 3 ai 4 milioni di euro ammortizzabili in
circa 5/6 anni, con la durata minima dell'impianto di 20
anni;
Visto che la produzione di BIOGAS (Metano) è associata alla
produzione di calore che può quindi essere integrata con impianti
di teleriscaldamento, o con altri sistemi di utilizzazione quali
l'immissione diretta del gas in rete cittadina per riscaldamento o
in impianti per la distribuzione per autotrazione;
Visto che l'impianto può essere utilizzato anche con prodotti
quali frazioni umide di RSU, verde urbano, scarti di mense, ecc. e
quindi può diminuire le quantità di rifiuti da stoccare in
discarica;
Visto che gli impianti per essere economicamente vantaggiosi
dovrebbero utilizzare il liquame proveniente da un minimo di circa
400 UBA (unità bovini adulti);
Il Consiglio regionale
Impegna
Le Commissioni consiliari competenti ad approfondire la
tematica di cui alle premesse e la Giunta regionale a fornire alle
stesse studi e progetti a suo tempo commissionati sulla materia in
argomento.
F.to: Venturella - Frassy - Bortot - Salzone - Vicquéry -
Sandri - Lavoyer - Isabellon
Consiglieri presenti, votanti e favorevoli: 31
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK