Consiglio Regionale della Valle d'Aosta - Oggetto del Consiglio n. 36 del 14 gennaio 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 36 del 14 gennaio 1982 - Resoconto
OGGETTO N. 36/VII - ASSUNZIONE DEI CORSISTI INVALIDI CHE
HANNO FREQUENTATO UN CORSO DI FORMAZIONE PROFESSIONALE, PRESSO LA
NUOVA SIAS, EX NAZIONALE COGNE NELLO STABILIMENTO SIDERURGICO DI
AOSTA - (Trattazione di interpellanza e approvazione di
mozione).
PRESIDENTE
:
Allora, colleghi Consiglieri, stamani
abbiamo abbinato l'interpellanza iscritta all'oggetto n. 22 e la
mozione iscritta all'oggetto n. 36.
Do lettura dell'interpellanza presentata dai Consiglieri Cout,
Mafrica e Péaquin:
Venuti a conoscenza di un ulteriore caso di disconoscimento da
parte della Direzione Cogne di impegni assunti nei confronti delle
Organizzazioni Sindacali;
Considerato che l'impegno disatteso si riferisce alla assunzione
di 19 corsisti invalidi, i quali hanno frequentato un corso di
formazione istituito dalla Regione e finanziato dalla CEE;
Sottolineato che l'inserimento nelle attività produttive
rappresenta, oltre che un diritto sociale, anche un elemento della
civile battaglia all'emarginazione degli handicappati;
I sopraccitati Consiglieri regionali
INTERPELLANO
il Presidente della Giunta per sapere quali iniziative la Giunta
abbia preso nei confronti della Direzione Cogne per favorire il
rispetto degli impegni assunti nei confronti dei suddetti
corsisti.
PRESIDENTE
:
Do lettura della mozione presentata
dai Consiglieri Lustrissy, Martin, De Grandis, Voyat e
Carlassare:
Preso atto dei risultati della riunione avvenuta il 30 dicembre
1981 presso il Salone Comunale di Via Festaz tra le forze
politiche, le OO.SS., i corsisti, il direttore ed i conduttori del
corso istituito con deliberazione di Giunta regionale n. 2281, in
data 9.5.1980, presso la Nuova SIAS, ex nazionale Cogne, nelle
stabilimento siderurgico di Aosta.
Considerata l'urgenza di definire il problema dell'assunzione
dei corsisti presso lo stabilimento siderurgico di Aosta della
Nuova SIAS
IL CONSIGLIO REGIONALE
DELIBERA
1) di impegnare la Giunta regionale a svolgere con urgenza tutte
le attività idonee per il raggiungimento dello scopo presso le
competenti autorità aziendali e ministeriali;
2) di impegnare il Presidente del Consiglio:
- ad indire apposita riunione con i rappresentanti della Società
Nuova SIAS, gli Amministratori regionali competenti ed i Capi
Gruppo consiliari per la risoluzione della questione relativa
all'assunzione dei corsisti;
- a trasmettere copia della presente risoluzione ai Ministri per
le Partecipazioni Statali, per il Lavoro e la Previdenza Sociale,
alla Direzione Finsider e alla Direzione Nuova SIAS.
PRESIDENTE
:
Per gli interpellanti ha chiesto di
parlare il Consigliere Cout; ne ha facoltà.
COUT
(P.C.I.):
Cercherò di essere abbastanza breve
nell'illustrazione per dare spazio alla mozione ed agli altri
colleghi che prenderanno la parola sull'argomento.
La questione è stata già illustrata dai corsisti e dagli
insegnanti del corso in un incontro che si è tenuto alla Regione e
quindi penso che ne siate a conoscenza.
E' stato istituito un corso con una deliberazione di Giunta
regionale il 9 maggio 1980 per invalidi, con un contributo anche
della CEE, riservato a 40 corsisti con l'impegno che questi
corsisti sarebbero stati assunti dall'Amministrazione regionale,
dalla COGNE e da strutture turistico-alberghiere nella Regione. La
scelta dei corsisti, tra l'altro, era stata fatta con un accordo
intercorso fra la Cogne, l'ufficio regionale e le Organizzazioni
Confederali recepito dalla Regione. Ci terrei a ricordare inoltre
che i finanziamenti della CEE e della Regione furono concessi sulla
base di un progetto quadro che prevedeva appunto l'assunzione dei
corsisti al termine del corso.
Parte di questi corsisti sono stati assunti regolarmente dalla
Regione, mentre l'impegno non è stato mantenuto, proprio all'ultimo
momento, da parte della COGNE ora Nuova SIAS, anzi c'è stato un suo
netto rifiuto pur riconoscendo l'impegno assunto a suo tempo,
maturato dal recente blocco delle assunzioni disposto dalla
Finsider. Noi pensiamo invece che questo impegno debba essere
mantenuto.
Nella nostra interpellanza chiediamo, quindi, quali intenzioni
abbia il Presidente della Giunta, quali iniziative intenda prendere
nei confronti della Società Nazionale COGNE ora SIAS.
Noi siamo d'accordo anche con quello che viene chiesto con la
mozione e pensiamo che tutto questo vada fatto soprattutto se
consideriamo che in quest'anno 1981, l'anno dell'handicappato,
erano state fatte da varie parti tante belle promesse e sarebbe
molto amaro se proprio questo anno dovesse chiudersi con una beffa
di questo genere; così come è stato sottolineato in un comunicato
fatto dai corsisti, dai conduttori e dal Direttore del corso che
abbiamo citato.
Noi, come interpellanza, ripeto, vorremmo sapere quali
iniziative si intendono prendere e chiediamo che tali iniziative
siano prese affinché questa situazione si sblocchi al più presto
possibile.
PRESIDENTE
:
Ha chiesto di parlare il Consigliere
Lustrissy quale illustratore della mozione. Ne ha facoltà.
LUSTRISSY
(D.P.):
Non ho molto da aggiungere a
quanto già detto dal collega Cout. Coi colleghi firmatari della
mozione ci siamo trovati il 30 dicembre alla riunione organizzata
dai Sindacati e dagli insegnanti che hanno svolto il corso
istituito per la preparazione all'ingresso degli invalidi nelle
aziende che avevano firmato le convenzioni, nelle quantità che
erano state predeterminate, e abbiamo appreso con stupore che
mentre questi impegni erano stati onorati, da parte
dell'Amministrazione regionale, stavano per essere onorati da parte
della società alberghiera la COGNE aveva opposto rifiuto
all'assunzione.
Al termine della riunione, abbiamo, assieme al Presidente del
Consiglio, concordato un telegramma che è stato inviato agli
organismi di competenza per richiamare l'attenzione dei
responsabili su questa situazione determinatasi, nei confronti dei
partecipanti al corso, per la netta presa di posizione della COGNE
che era stata giustificata dal blocco delle assunzioni stabilito
dalla Finsider.
Ora, noi riteniamo che questo comportamento della Nuova SIAS sia
censurabile sotto diversi profili, soprattutto sotto il profilo
della buona fede, in quanto questi invalidi civili avrebbero potuto
essere avviati al lavoro al momento opportuno, ma si era ritenuto
di fare un inserimento più efficace nelle aziende predisponendo, in
accordo con le aziende stesse, un corso di preparazione. Questa
convenzione alla quale, almeno a quanto si è detto, hanno
partecipato, oltre alla nuova SIAS, la Regione, le Organizzazioni
Sindacali Confederali, l'Ufficio Regionale del lavoro, è stata
disattesa con questa giustificazione. Riteniamo che, sotto il
profilo del merito, anche questa giustificazione addottata dalla
Nuova SIAS sia contraria alla legislazione sull'assunzione delle
categorie cosidette protette che in base alla legge, hanno delle
riserve di posti, in base agli organici delle aziende e delle
amministrazioni. Non si trattava quindi di allargamento di
organici, di nuove assunzioni, strictu sensu, ma soprattutto di
dare attuazione a un impegno assunto, in costanza del piano
Finsider già approvato, per cui la COGNE-Nuova SIAS era già a
conoscenza dei divieti posti dalla Finsider per le nuove
assunzioni. Non riteniamo quindi legittima la posizione della nuova
SIAS di fronte a questa situazione che ha creato un grave disagio
ai corsisti che hanno frequentato con buona volontà, a quanto ci è
stato riferito dai conduttori del corso.
Vorremmo inoltre sapere dalla Giunta regionale qual è stato il
contributo della CEE, in modo particolare per il corso istituito in
accordo con la COGNE, e se è stato erogato alla COGNE per il corso
o se non ci sono stati contributi; perché se i fondi della CEE sono
stati utilizzati per il corso credo che anche la COGNE ne abbia
avuto una parte.
La proposta di deliberazione, comunque, è aperta, la mozione che
abbiamo presentato si può modificare, arricchire con il contributo
di coloro che avessero delle proposte da fare o di coloro che
avendo nel frattempo, in modo particolare la Giunta, seguito queste
vicende potessero oggi dare o meno l'assicurazione al Consiglio
sullo svolgimento favorevole o meno della faccenda così che il
Consiglio possa prendere le necessarie determinazioni.
PRESIDENTE
:
Ha chiesto di parlare il Consigliere
Carlassare; ne ha facoltà.
CARLASSARE
(Democrazia Proletaria - Nuova
Sinistra):
Questo discorso che apparentemente può essere
considerato un discorso limitato a poche persone, a mio avviso,
deve essere visto, invece, come la piccola parte di un discorso
molto più ampio e, in prospettiva, drammatico, molto più di quanto
non sia adesso, che riguarda le prospettive occupazionali nel
settore industriale della Regione Valle d'Aosta.
In effetti, ormai, il problema in sé e per sé penso che sia più
che conosciuto: questi lavoratori hanno perso, di fatto, il posto
di lavoro perché gli accordi intercorsi tra le Organizzazioni
Sindacali e la COGNE facevano sì che praticamente questi lavoratori
fossero già assunti.
La Nuova SIAS subisce formalmente una pressione che gli viene
dal suo Ente di gestione. Io penso che sia un modo per scaricare un
po' il barile, perché ritengo che, effettivamente, tutta la
dirigenza sia coinvolta in questa operazione. Di fatto dice: noi
non possiamo praticare l'accordo firmato perché abbiamo bloccato
tutte le assunzioni, perché c'è in corso un processo di
ristrutturazione, perché dobbiamo ridurre la manodopera. Ebbene,
questa è una motivazione che, secondo me, si presta ad essere
utilizzata pesantemente dalla dirigenza della COGNE, perché è
probabile che se questa vicenda verrà affrontata dal magistrato
competente, come mi pare sia intenzione delle organizzazioni
sindacali dei lavoratori interessati, probabilmente questi
costringerà la Nuova SIAS ad ottemperare agli impegni presi, quindi
ad assumere quei lavoratori ed è probabile che questa piccola cosa
sia, poi, adoperata dalla dirigenza della COGNE per dire: ecco,
vedete, noi facciamo i nostri bravi piani per il risanamento
dell'azienda, poi interviene la magistratura, intervengono le forze
politiche, non ci lasciano attuare sino in fondo i nostri piani,
per cui dobbiamo continuare ad avere un'azienda che è deficitaria,
a mantenere in piedi un carrozzone.
Questa, secondo me, è una scusa, perché l'operazione rientra in
un disegno molto più vasto che vede le aziende sia private, sia di
Stato, praticamente espellere quella manodopera che non viene
considerata ottimale per i nuovi utilizzi previsti dai vari piani
di ristrutturazione. In pratica, noi vediamo che non vengono più
assunti i giovani nelle aziende, vediamo che vengono espulsi gli
anziani, vediamo che vengono espulse le donne e vengono espulsi
quelli considerati lavoratori di seconda categoria, anche se non lo
sono, perché l'aver frequentato questi corsi fa sì che questi
lavoratori debbano essere considerati pari a qualsiasi altro: gli
invalidi.
Questa è una scelta generalizzata che va combattuta a mio
avviso, perché è estremamente pericolosa. Va anche precisato - e
qui le forze politiche dovrebbero essere coerenti con le posizioni
espresse a Roma, espresse in questa sede - che questi 19 licenziati
non sono altro che un piccolo nucleo di quei 1.400 posti di lavoro
che si perderanno nei prossimi 4 o 5 anni. Questi non sono numeri
sulla carta, sono delle persone che possiamo vedere immediatamente
e le forze politiche che qui si sono espresse, o se non lo hanno
fatto qui lo hanno fatto a Roma, a favore di questi piani di
ristrutturazione che prevedono questo taglio enorme di occupazione,
dovrebbero avere il coraggio di dire: ebbene, signori miei, voi
siete la prima parte di quei 1.400; non possiamo farci niente
perché i piani di ristrutturazione prevedono che ci siano 1.400
lavoratori in meno. E' chiaro che diventa più difficile dover dire
queste cose a delle persone che sono presenti, reali, e non invece
scrivere 1.400 su un foglio di carta assolutamente impersonale, non
sai chi è e chi non è e non ti interessa per niente.
Vorrei ancora fare riflettere questo Consiglio su un episodio
analogo a quello dei 19 invalidi disoccupati che si sono visti
respingere dalla Nuova SIAS dopo aver praticato dei corsi
finanziati dai fondi CEE, riguardante, mi pare, una quarantina di
giovani corsisti che hanno frequentato il biennio del corso di
specializzazione alla scuola della COGNE, che dovevano essere
assunti secondo accordi presi, mi pare, nel giugno dell'anno
scorso, e che tuttora non vengono assunti per le identiche
motivazioni.
Questo a maggiore conferma della situazione che prima brevemente
ho cercato di illustrare e come segnale palpabile di quella scelta
estremamente pericolosa, anche se a mio avviso non valutata in
pieno in tutta la sua drammaticità, che consiste nella liquidazione
di un terzo della vecchia Nazionale COGNE di Aosta, scelta che
potrebbe, visto che ci sono tutti i presupposti, portare in
pochissimi anni le strutture dirigenziali di questi complessi qui a
dirci: guardate, signori miei, non è sostenibile uno stabilimento
siderurgico che fa dell'acciaio ordinario in una situazione come
quella valdostana.
L'accettazione quindi di questo piano è una cosa estremamente
grave da parte di quelle forze politiche che si sono dichiarate a
favore di esso.
Vorrei ancora sottolineare, a mio avviso, che è necessario che
questo Consiglio e la Giunta, in particolare, in quanto è la
struttura che ha la capacità politica e giuridica e legislativa di
agire, si ponga, come problema prioritario da affrontare, prima di
qualsiasi altro, il problema occupazionale. Se non si affronta,
infatti, immediatamente questo problema, noi ci troveremo in
brevissimo tempo ad avere depauperata totalmente l'economia
regionale, in quanto gli unici due sbocchi occupazionali che
vengono a crearsi in Valle d'Aosta sono, da una parte,
l'inserimento nel terziario pubblico, con le conseguenze di
rigonfiare enormemente questo settore, e, dall'altra lo sviluppo di
un settore che, apparentemente, può anche essere considerato - e lo
potrebbe essere realmente - un settore trainante, sano, ma non è
così, per come viene sviluppato in Valle d'Aosta, e cioè il settore
turistico. Detto settore si presenta essenzialmente non già come
industria, investimento imprenditoriale, ma come ramo che induce
alla speculazione.
Qualsiasi economia, dunque, non può reggersi con questi sbocchi
occupazionali che sono assolutamente prevalenti rispetto ai settori
produttivi. Per cui, nel far rilevare le enormi carenze che le
forze politiche, che reggono la maggioranza e la Giunta, in
particolare, hanno avuto sinora nell'affrontare il tema del
corretto sviluppo economico e dello sviluppo occupazionale, dello
sbocco occupazionale della popolazione valdostana, vorrei proprio
lanciare un appello affinché si affronti urgentemente con priorità
assoluta su tutto il resto, il problema dello sbocco occupazionale
e del rilancio dei settori produttivi senza i quali non c'è barba
di riparto fiscale, non c' è barba di flusso turistico che possa
creare i presupposti per avere un'economia sana, una struttura
economica in grado di reggere il mercato, una realtà sociale in
sviluppo, una convivenza, non dico pacifica ma umanamente buona fra
gli abitanti, fra la popolazione di questa Regione.
PRESIDENTE
:
Ha chiesto di parlare il Consigliere
Voyat; ne ha facoltà.
VOYAT
(U.V.):
Purtroppo, si deve constatare che la
situazione attuale non è altro che una lunga manovra da parte della
Nuova SIAS per non assumere questi invalidi.
Ultimamente sono venuto a conoscenza di fatti abbastanza nuovi
che riguardano questi 19 invalidi. La cosa parte dalla fine '79
inizio '80, quando l'ufficio di collocamento di Aosta faceva
l'avviamento al lavoro di 17 invalidi presso la Nazionale Cogne. La
Nazionale Cogne, evidentemente, rifiutava questo avviamento e
provocava da parte dei 17 invalidi, assistiti anche dalla FLM,
un'azione legale. Evidentemente, la Cogne aveva paura di andare in
tribunale e vedersi costretta, sulla base della 482, ad assumere
questi invalidi, per cui proponeva un corso di qualificazione con
il miraggio dopo questo corso di qualificazione, di assumere questi
invalidi ad un livello superiore. Purtroppo, sia l'Associazione
degli Invalidi che le forze sindacali si sono lasciate coinvolgere
in questa manovra della Cogne. Di questi 17, 4 hanno rifiutato il
corso ed hanno manifestato l'intenzione di continuare nell'azione
legale, 13 invece hanno accettato di frequentare il corso; il
risultato è stato che i 13 che hanno accettato di frequentare il
corso non sono stati assunti, i 4 che hanno continuato l'azione
legale sono al contrario stati assunti.
Si deve quindi constatare che alla Cogne tutta questa manovra è
servita, se non altro, a ritardare, se le cose dovessero andare a
buon fine, l'assunzione di questi invalidi di 18 mesi e in un
secondo tempo di trovare delle scuse e delle giustificazioni valide
per la non assunzione.
PRESIDENTE
:
Ha chiesto di parlare il Presidente
della Giunta; ne ha facoltà.
ANDRIONE
(U.V.):
Il rifiuto della SIAS di assumere
questi invalidi è tanto più grave in quanto il corso era stato
fatto specificatamente, con l'inserzione degli invalidi all'interno
della struttura della Cogne, per imparare certi tipi di
lavorazione.
Il corso non ha implicato dei contributi diretti alla Cogne, è
stato pagato dalla CEE e dalla Regione ed era proprio un tentativo
di qualificare l'invalido civile in modo che non fosse assunto in
maniera discriminata ma che si preparasse per un lavoro che avrebbe
dovuto svolgere successivamente.
Nelle more di questo corso si è verificata una ristrutturazione
all'interno della Finsider per cui la Nuova SIAS ha opposto un
rifiuto nettissimo all'assunzione di questi 19 invalidi. Le
pressioni fatte in loco non hanno sortito effetto; ho avuto
l'occasione a Roma di parlare con Roasio, responsabile diretto di
certe direttive date attraverso la Finsider, e il rifiuto è stato
ribadito in maniera altrettanto netta.
In questo momento non esiste possibilità di scambio tra Regione
e Cogne, non abbiamo armi per dire: se non fate noi non faremo,
visto che, per parlare molto chiaro, l' art. 0 della Costituzione
italiana - quello che viene prima dell' art. 1 - stabilisce che se
uno non ha un'arma di ricatto in mano non può ottenere molto in
questo momento.
A noi sembra quindi che la mozione sia corretta perché propone
di trasferire la vertenza ad un altro livello, dove, evidentemente,
ci dovrebbe essere la possibilità di dire alla Finsider: questi 19
li assumete secondo gli accordi, per cui la Giunta regionale voterà
a favore della mozione e si farà premura di sottoporla.
Mi sia permesso di dire che, personalmente, ho scarse speranze
che la Presidenza del Consiglio dei Ministri si interessi
direttamente, in questi frangenti, di tale questione, comunque, può
essere un tentativo che ha una sua utilità per mantenere viva la
vicenda. Il Ministro Di Giesi, in visita in Valle d'Aosta, aveva
promesso anche il suo interessamento, ma per ora non abbiamo
notizie del risultato di questo interessamento, però continuiamo ad
insistere. Da un altro lato nella misura in cui è possibile, se vi
sono delle soluzioni alternative verranno esaminate le proposte
della Giunta regionale.
Per quanto riguarda la domanda specifica dell'interpellanza noi
abbiamo cercato di saltare la SIAS, che aveva opposto questo
rifiuto, e di rivolgerci direttamente alla Finsider, abbiamo avuto
conferma di un rifiuto e di un netto divieto a qualsiasi azienda
dipendente dalla Finsider di assumere chicchessia. Quindi,
rimanendo nel campo specifico di questi invalidi, se vi è un'azione
legale in corso, la Regione può assumersi le spese legali
alternative. Ammettendo che questo porti ad un risultato positivo,
la strada più rapida sarebbe come vertenza di lavoro, però non
esiste ancora un rapporto di lavoro specifico fra la Nuova SIAS e
queste persone, che erano ammesse a frequentare gli stabilimenti
della Cogne in qualità di apprendisti, di corsisti specifici di un
altro tipo, quindi non so in che misura il Pretore potrà fare uso
di certe leggi a difesa di lavoratori assunti con regolare
contratto.
D'altra parte, ripeto, la Giunta si impegna, nello spirito di
questa mozione, a far presente ai membri del Governo, in
particolare al Ministro del Lavoro, che è venuto ad Aosta e che ha
detto che si sarebbe interessato di questo argomento, di fare tutte
le pressioni affinché questi 19, in forza degli accordi intercorsi,
vengano assunti.
PRESIDENTE
:
Io vorrei una precisazione, perché mi
sembra che sia opportuno, anche in seguito alle parole del
Presidente della Giunta: al punto 2 c'è scritto di impegnare il
Presidente del Consiglio, si intende il Presidente del Consiglio
dei Ministri o il Presidente del Consiglio regionale?
Ha chiesto di parlare il Consigliere Lustrissy; ne ha
facoltà.
LUSTRISSY
(D.P.):
Mi permetta, Presidente, il
punto 2 impegna il Presidente del Consiglio regionale, perché la
riunione apposita avviene in loco con i rappresentanti delle parti
politiche, cioè i Capi Gruppo consiliari ed i rappresentanti
dell'azienda, per cui è inutile che demandiamo lontano il
riferimento. Le altre azioni, sul piano politico, da intraprendere
nei confronti del Ministro del Lavoro, come diceva il Presidente
della Giunta, mi paiono opportune, ma sono al punto 1. Questo, in
sede locale, dobbiamo verificare de visu come forze politiche
regionali nel confronto con l'azienda.
PRESIDENTE
:
Si intende, ovviamente, che
l'interpellanza viene assorbita dalla mozione su cui è chiesta la
votazione. Gli interpellanti sono d'accordo. Il Consiglio, quindi,
è chiamato a pronunciarsi sull'oggetto n. 36 con l' aggiunta, per
evitare qualsiasi equivoco, al punto 2 di "regionale", "il
Presidente del Consiglio regionale".
Pongo in votazione la mozione in oggetto:
Esito della votazione:
Presenti : ventiquattro
Votanti : ventiquattro
Favorevoli : ventiquattro
II Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK