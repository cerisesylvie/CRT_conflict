Consiglio Regionale della Valle d'Aosta - Oggetto del Consiglio n. 3425 del 3 aprile 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PARTECIPAZIONE E INIZIATIVA POPOLARE
Referendum e iniziativa popolare
ZONA FRANCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3425 del 3 aprile 2008 - Resoconto
OGGETTO N. 3425/XII - Interpellanza: "Esiti della petizione
popolare per il mantenimento dell'erogazione di carburante in
esenzione fiscale".
Interpellanza
Ricordata la petizione istituzionale che l'UV ha presentato
al Parlamento europeo riguardante la richiesta del mantenimento
dell'esenzione sui "buoni benzina" per la Valle d'Aosta;
Ritenendo che la fase pre istruttoria dovrebbe essere
terminata;
Appreso che in questi giorni tale petizione dovrebbe essere
esaminata dallo stesso Parlamento Europeo;
i sottoscritti Consiglieri regionali
Interpellano
Il Presidente della Regione per sapere:
1) se è a conoscenza degli esiti della fase pre istruttoria
della petizione;
2) se la petizione è stata esaminata dal Parlamento Europeo e
con quali esiti;
3) come, alla luce della presa di posizione degli organismi
europei, intende operare rispetto alla questione "buoni
benzina".
F.to: Squarzino Secondina - Venturella
Presidente
- La parola alla Consigliera Squarzino
Secondina.
Squarzino (Arc-VA)
- Questa volta credo che non ricorrerò
a "l'escamotage" precedente di dire: "la do per illustrata", perché
il problema è molto serio ed è il problema dei buoni benzina.
La questione dei buoni benzina ha una storia molto lunga; qui,
in Consiglio, più volte anche su questo tema siamo intervenuti
perché è una questione che in questi ultimi due anni ci ha
coinvolto sia come Consiglio, sia come Giunta, sia come Regione
Valle d'Aosta, sia come Stato italiano, sia come Parlamento
europeo, sia come semplici cittadini che vanno ogni giorno alla
pompa di benzina a verificare se questo bene è ancora presente
oppure no... Come è nata questa situazione? Due dati per
ricordarla, in modo che non ci si dimentichi e si prenda atto di
come si è giunti a questo punto.
Tutti sappiamo che fin dal 1993 a livello europeo si è deciso di
armonizzare le accise sui carburanti per veicoli a motore e di
farlo a livello comunitario per consentire l'abolizione di
frontiere all'interno della Comunità e la successiva creazione del
mercato interno. È chiaro che in quel momento c'erano alcuni Stati
e alcune situazioni a livello europeo che invece avevano già delle
condizioni diverse, in quanto alcuni Stati europei - fra questi
l'Italia - erano stati autorizzati in forza di situazioni
particolari - sia nella Regione Val d'Aosta, come in altre Regioni
italiane - in cui o c'erano considerazioni politiche specifiche o
c'era il problema della tutela ambientale o c'erano caratteristiche
regionali di natura socioeconomica; comunque, sulla base di queste
motivazioni, erano stati autorizzati questi Stati a mantenere
ancora l'abolizione delle accise sui carburanti, cioè queste
riduzioni fiscali, queste esenzioni sulla tassazione per i consumi
interni: fra queste Regioni c'era anche la Val d'Aosta. Nel 2001
c'è di nuovo una direttiva europea, che viene poi ripresa nella
direttiva 2300/96/CE, che ristruttura il quadro comunitario per la
tassazione di prodotti energetici e di elettricità, in cui si dice
che ormai bisogna giungere alla completa abolizione di queste
esenzioni, però si decide di dare un po' di tempo ai vari Stati, in
quanto non si può all'improvviso passare da una situazione
all'altra. L'articolo 18 della direttiva, pertanto, dice:
"in
deroga alle disposizioni della presente direttiva, gli Stati membri
elencati nell'allegato 2..."
- fra questi c'è anche l'Italia e
al suo interno anche la Regione Val d'Aosta -
"sono autorizzati
a continuare ad applicare le riduzioni nei livelli di tassazione e
le esenzioni fissate finora".
Si dice: "questa direttiva del
2003 non si applica"; pertanto, fin da subito, a voi - ma solo nei
casi in cui c'è previo esame da parte del Consiglio in base a una
proposta della Commissione - l'autorizzazione scade il 31 dicembre
2006; quindi nel 2003 si dice: per queste Regioni - anche la Valle
d'Aosta - questa autorizzazione è possibile, cioè si applica fino
al 31 dicembre 2006. Si dice ancora che per gli Stati che
incontrano particolare difficoltà sarà concesso un periodo
transitorio.
Ora, sappiamo che nel 2006 - l'Assessore La Torre lo sa
benissimo, non solo il Presidente Caveri - quando sta per scadere
questo termine, l'Italia chiede una deroga, spiegando con tutta una
serie di motivazioni, fornendo una serie di dati che riguardano sia
il nostro Statuto speciale, sia le previsioni della zona franca,
sia il fatto che siamo una Regione di confine per cui c'è la
possibilità che i turisti o gli abitanti varchino le frontiere per
comperare la benzina là dove costi meno, sia perché siamo una zona
turistica o una zona in cui fa molto freddo... sulla base di tutte
queste motivazioni viene chiesta una deroga. Questa deroga, però,
non viene accolta e c'è una risposta negativa, e io ricordo il
panico che c'era in questo Consiglio quando è arrivata la risposta
negativa... che fare? Nel 2007, quando è arrivata la risposta
negativa, il Governo regionale non ha - per quanto ci consta -
preso alcuna iniziativa ufficiale, anche in Consiglio ha detto
chiaramente che avrebbero attivato una petizione a Bruxelles, è
stata data grande pubblicità a questa iniziativa: la raccolta
firme, numero di firme raccolte, le firme consegnate, e adesso si
voleva capire che fine aveva fatto questa petizione... le altre
cose che volevo dire le aggiungo dopo, nella replica.
Presidente
- La parola al Presidente della Regione,
Caveri.
Caveri (UV)
- Sono molto grato alla collega Squarzino per
aver fatto la cronistoria della questione dei buoni benzina.
Conoscevo un po' la questione e non avevo bisogno del ripasso, ma
ci siamo presi qualche minuto di ripasso sulla questione dei buoni
benzina. Gli amici del "PdL" dicevano che lei ha anche tratto a
piene mani da una loro iniziativa consiliare, dove c'era questo
"résumé"... non so se sia vero, ma devo dire che ormai due grandi
schieramenti politici si ricopiano, quindi non mi stupirebbe che
questo avvenisse in quest'aula!
Ritengo questa interpellanza buffa, perché dopo alcuni mesi di
assenza dal palcoscenico consiliare torna in auge la questione dei
buoni benzina, che per fortuna noi seguiamo quotidianamente. Anzi,
le dirò che ci sono elementi nuovi abbastanza interessanti, come il
fatto che in questo momento è in discussione la revisione della
famosa direttiva nella quale venivano illustrate a livello europeo
tutte quelle zone che avevano delle esenzioni: è la famosa
direttiva dell'inizio degli anni '90 a cui eravamo sfuggiti. Un
mese fa abbiamo scritto al "Governo Prodi" per ricordare che la
Valle d'Aosta doveva essere inserita; al momento nessuno ci ha
scritto, ma a differenza dell'Assessore Fosson e del Presidente
Perron, che continuano a lavorare, il Presidente del Consiglio e i
suoi Ministri sono in campagna elettorale e pensano di non
rispondere più, anche se crediamo che la cosa non sia per niente
banale! Abbiamo difeso con le unghie e con i denti i buoni benzina,
abbiamo fatto bene, perché i nostri amici friulani si sono fatti
"imbabbionare" dal Viceministro Visco e con la finanziaria di
quest'anno hanno perso le esenzioni del Friuli Venezia Giulia,
mentre per fortuna la nostra "Carte Vallée" funziona
regolarmente.
Andiamo con ordine, iniziando dalle premesse: secondo gli
interpellanti la petizione istituzionale sarebbe stata presentata
dall'"Union Valdôtaine"; voglio ricordare che è frutto di un
accordo di maggioranza e per fortuna è stata firmata da 21.000
Valdostani, anzi, a dire la verità, siamo stati molto performanti
in poco tempo. Credo che lei avrebbe dovuto scrivere al Presidente
Cesal, al Segretario della "Stella Alpina" Marguerettaz, al
responsabile della "Fédération Autonomiste", Vasini, ma io le
rispondo volentieri perché anche noi seguiamo questa petizione, che
ha carattere più propriamente politico e non istituzionale.
Devo dire, collega Squarzino, avendo lei una memoria da
elefante, che ad ottobre scorso ho già risposto a questa stessa
interpellanza, quindi le ripeterò le stesse cose, ma qualche
"exploit" di novità, sull'eventuale riscrittura della direttiva
comunitaria, le ho comunque dato. Credo che ci sia qualche errore
nel testo, dove voi parlate di pre-istruttoria, la pre-istruttoria
non c'è nella Commissione delle petizioni, c'è una verifica di
ammissibilità che è già stata fatta, alla quale le rispondevo
nell'ottobre 2007; quindi nessuna pre-istruttoria si è conclusa.
Tra l'altro, scrivete, in questi giorni, che il Parlamento europeo
dovrebbe avere esaminato la petizione; non ha esaminato la
petizione, non c'è una pre-istruttoria, e devo dire che siamo stati
vittima dell'imperizia di una giornalista della "Gazzetta Matin",
che nell'edizione del 31 marzo titolava: "Buoni benzina, addio
vicino, mercoledì l'ultima parola al Parlamento europeo",
lanciandosi in previsioni di dubbia pertinenza sull'iter della
petizione.
Visto che l'argomento è serio, io e la collega Squarzino siamo
due persone serie, vorrei fare un poco di chiarezza. Le petizioni
sono presentate al Parlamento europeo che provvede ad assegnarle
alla competente Commissione per le petizioni con procedure analoghe
a quelle seguite in seno al Consiglio regionale. La Commissione
valuta se siano o meno ammissibili e, in caso positivo, ne avvia
l'istruzione, al termine della quale si tiene la discussione in
Commissione alla presenza dei presentatori. Nel merito la
Commissione può esprimersi favorevolmente oppure no; nel primo caso
l'iter prosegue verso la plenaria del Parlamento, nel secondo si
arresta. Ora, le sedute degli organi e in particolare delle
commissioni al Parlamento europeo sono pubbliche, gli ordini del
giorno sono pubblicati sul sito del Parlamento e come lei sa, c'è
stato uno spostamento, non è più il 1° e il 2 aprile, ma è il
prossimo giugno, perché la delegazione italiana alla Commissione
delle petizioni si è detta impegnata nelle elezioni.
Mi chiedete:
"come, alla luce della presa di posizione degli
organismi europei, intende operare rispetto alla questione "buoni
benzina""
; intanto, prese di posizione al momento non ce ne
sono, crediamo di aver dimostrato da parte nostra una buona tenuta,
i buoni benzina ci sono stati nel 2007 e ci sono stati nel 2008;
aspettiamo notizie dal Parlamento europeo e devo dire da questo
punto di vista che ci batteremo in tutti i modi possibili con il
nuovo Governo, credo che lo faranno anche i nuovi Parlamentari
della Valle d'Aosta, quelli espressione della lista "Vallée
d'Aoste", per seguire una questione molto delicata che ha visto un
atteggiamento ambiguo da parte del "Governo Prodi". Lo dico con
dispiacere, avendo seguito il dossier: il Viceministro Visco, in un
primo tempo nella memoria inviata a Bruxelles, ha parafrasato
malamente la memoria che avevamo mandato al Governo;
successivamente il Governo ha dimostrato una indicibile pigrizia
nell'interazione con il Governo e poi aveva già presentato in
Senato un emendamento che doveva togliere, come era avvenuto per il
Friuli Venezia Giulia, i buoni benzina dal 1° gennaio 2008. Fuoco e
fiamme da parte nostra e la questione è rientrata e male fanno i
due Parlamentari uscenti a prendersi dei meriti su tale questione,
perché la colpa se l'incendio è divampato, è dovuta all'inerzia
totale del Ministero dell'economia.
Presidente
- La parola alla Consigliera Squarzino
Secondina.
Squarzino (Arc-VA)
- Non sapevo che Caveri fosse il
concorrente dei due Parlamentari, perché ogni volta che ha
occasione di parlare dei due Parlamentari, ne parla come se fossero
suoi concorrenti e come se dovesse, qui, sbaragliarli,
denigrandoli, ricordando che loro non hanno fatto niente... Signor
Presidente, vediamo alcuni punti. Intanto la ringrazio per aver
definito la mia iniziativa "buffa", quindi la ringrazio per aver
cambiato la connotazione degli aggettivi che usa nei miei riguardi,
di questo la ringrazio pubblicamente.
Ho molto rispetto per i colleghi del "PdL", però sanno benissimo
che ciascuno di noi è autonomo e la sottoscritta è in grado, da
sola, di organizzarsi un discorso; non solo, ma il mio discorso, la
mia cronistoria è stata imbastita su un atto del Parlamento
europeo, cioè lei dice che non è ancora avvenuto niente, e io forse
ho sbagliato ad usare il termine fase pre-istruttoria della
petizione; non sono così esperta come lei del Parlamento, lei c'è
stato anche in quegli anni, pochi mesi prima che fosse emanata la
famosa direttiva, per cui ci chiediamo come mai lei, che era al
Parlamento europeo, Presidente di Commissione, non si fosse accorto
che si stava emanando la direttiva 96/2003...
(interruzione del Presidente della Regione, fuori
microfono)
... credo che lei avrebbe potuto lavorare seriamente in quella
situazione, perché i buoni benzina fossero... vedo che ogni tanto
il Presidente dell'"Union" riesce anche a dialogare in modo
positivo con il Presidente della Regione... grazie, Presidente
Cesal!
Dicevo... la mia cronistoria l'ho fatta sulla falsariga di un
documento del Parlamento europeo, Commissione per le petizioni, la
data è il 19 dicembre 2007, l'oggetto è la petizione 343/2007
presentata dal Cesal Guido, cittadino italiano, a nome dell'"Union
Valdôtaine", corredata di 22.000 firme sul diritto dei cittadini
della Valle d'Aosta di continuare a beneficiare di un'esenzione
fiscale sul carburante. E qui fa la sintesi della petizione, dice
che questa petizione è dichiarata ricevibile il 3 settembre 2007 e
poi dice che la Commissione è stata invitata a fornire
informazioni. La Commissione, quindi, per le petizioni racconta
tutto, dice la denuncia, come mai è sorta, e la Commissione rifà la
storia, quella che qui ho ricordato, tutta quanta la storia - ho
usato un documento della Commissione europea per ricostruire tutta
la vicenda -, ricorda che alcuni Stati membri hanno usufruito della
possibilità prevista dall'articolo 19 della direttiva 2003/96 di
chiedere il rinnovo di alcune deroghe, che l'Italia ha presentato
una richiesta per applicare l'esenzione fiscale totale su una quota
annuale di alcuni prodotti energetici utilizzati nel territorio
della Valle d'Aosta. Continua dicendo che le autorità italiane
hanno sostenuto che la misura può essere giustificata sulla base
delle caratteristiche geografiche e infrastrutturali della Regione,
ossia di una zona montuosa altamente dipendente dal trasporto a
motore su strada, che l'Italia ha fatto inoltre riferimento allo
"status" costituzionale specifico della Regione e alla politica
comunitaria di coesione economica e sociale che attribuisce
particolare attenzione alle aree montuose che, per quanto riguarda
il CPL utilizzato per il riscaldamento, l'Italia ha ricordato le
difficili condizioni climatiche della Regione. E ancora si dice: la
richiesta è stata analizzata dalla Commissione in conformità ai
criteri e ai sensi della procedura di cui al suddetto articolo 19,
il 12 dicembre 2006 la Commissione ha rilasciato una comunicazione
dove spiega i motivi per cui, sulla base dell'analisi eseguita, non
è possibile presentare una proposta per una decisione del Consiglio
relativamente alla richiesta italiana... così è scritto.
Per quanto riguarda l'argomentazione secondo la quale la Valle
d'Aosta gode di uno specifico statuto costituzionale ai sensi del
diritto italiano, la Commissione ha evidenziato che tale
argomentazione non è sufficiente a soddisfare l'articolo 19 e la
procedura specifica semplificata in base alla quale le deroghe a
disposizione, armonizzate dalla direttiva 2003/96, possono essere
concesse. La Commissione ha spiegato il motivo per cui, sulla base
dell'analisi eseguita, non ha potuto rispondere in modo positivo
alla richiesta di deroga presentata dalle autorità italiane. La
Commissione propone pertanto di informare il firmatario di
conseguenza: questo ha decretato la Commissione per le petizioni a
livello di Bruxelles...
Caveri
(fuori microfono) - ... è la posizione della
Commissione, non crei equivoci, la Commissione europea e non la
Commissione del Parlamento europeo, è la Commissione europea che ha
scritto alla Commissione del Parlamento, non creiamo equivoci!
Squarzino (Arc-VA)
- ... questo è un documento della
Commissione per le elezioni del Parlamento europeo, questo è
quanto...
Caveri
(fuori microfono) - ... ma la Commissione delle
petizioni ha chiesto alla Commissione europea la sua posizione,
quella che ha letto lei è la posizione della Commissione europea...
non creiamo equivoci!
Squarzino (Arc-VA)
- Questo per dire che non ci sono le
condizioni, perché da questo documento risulta con chiarezza che,
come non è stata accolta la richiesta dello Stato italiano, così
non sarà accolta la petizione. Non si sa bene perché abbiano
rinviato al 6 giugno, hanno deciso che non ci saranno delle
proroghe e soprattutto vorrei qui denunciare come, ancora una
volta, il nostro Presidente dica cose false nei suoi comunicati
stampa. Nel comunicato stampa del 31 marzo 2008 alle ore 17,30 dice
che questo tema dei buoni benzina sarà uno degli argomenti di
negoziazione con il nuovo Governo a Roma, avendo sostanzialmente il
"Governo Prodi" bloccato l'emanazione di quella norma dello Statuto
che avrebbe consentito di trovare una soluzione a questo tema. La
norma dello Statuto, Presidente, è stata consegnata in data 6
dicembre 2007 e riguarda la richiesta della zona franca; il
Presidente Caveri pretenderebbe che in 2 mesi venisse risolto un
problema che si protrae da più di 50 anni... questa veramente è una
disonestà intellettuale ed è un uso distorto delle
informazioni!
Presidente
- La parola al Presidente della Regione,
Caveri, per fatto personale.
Caveri (UV)
- Per fatto personale, perché sulla disonestà
mi sembra un po' forte. Disonestà è un termine molto rude, collega;
allora lei mi consenta di replicarle su due questioni: la prima, di
passare attraverso la norma di attuazione è stata una richiesta
congiunta del Governo regionale e dei suoi Parlamentari, tanto che
se lei parla con i suoi Parlamentari quando li vede nei comizi,
deve chiedere da parte mia - così vedrà se sono onesto o disonesto
- se non c'era l'impegno da parte del Governo italiano di emanare
la norma di attuazione entro la fine di dicembre 2007! Lo chieda
loro! Poi, visto che lei è una persona onesta, mi viene a dire cosa
le rispondono Nicco e Perrin! C'era l'impegno, abbiamo presentato
la norma di attuazione il 19 dicembre con l'impegno che andasse al
Consiglio dei Ministri prima della fine dell'anno, perché così ci
era stato chiesto dal Governo italiano; poi lei verrà a dirmi se ho
detto una cosa giusta o sbagliata. La seconda: lei ha letto il
documento con cui viene accolta la petizione e si prende atto della
posizione non della Commissione delle petizioni, è un equivoco:
della Commissione europea! La Commissione petizioni ha scritto alla
Commissione europea, la quale ha argomentato contro le motivazioni
dei presentatori della petizione, ma la decisione della Commissione
petizioni avviene dopo l'audizione pubblica e quindi avverrà a
giugno!
Presidente
- La parola al Consigliere Sandri, per mozione
d'ordine.
Sandri (PD)
- È da un po' di tempo che ci sono solo 14
Consiglieri di maggioranza in aula... chiedo la verifica del numero
legale.
Presidente
- Chiedo al Consigliere Segretario di
procedere all'appello.
Procedutosi all'appello nominale dei Consiglieri da parte del
Consigliere Segretario Maquignaz, il Presidente, ai sensi
dell'articolo 40 del Regolamento Interno, constata che sono
presenti 24 dei 35 Consiglieri e che pertanto è presente la
maggioranza dei componenti del Consiglio. Dichiara valida la seduta
ed invita il Consiglio a continuare la trattazione dell'ordine del
giorno dell'adunanza.
Presidente
- C'è il numero legale: 24 presenti.
Procediamo con il punto 27 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK