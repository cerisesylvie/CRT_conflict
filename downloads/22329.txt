Consiglio Regionale della Valle d'Aosta - Oggetto del Consiglio n. 1944 del 24 maggio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
ELEZIONI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1944 del 24 maggio 2006 - Resoconto
OGGETTO N. 1944/XII - Dichiarazioni del Presidente della Chambre
d'entreprises in occasione della recente campagna elettorale.
(Interrogazione)
Interrogazione
Preso atto delle dichiarazioni fatte dal Presidente
dell'ASCOM-Confcommercio in concomitanza con le elezioni politiche,
in appoggio a candidati di una determinata lista;
Tenuto conto che la stessa persona è anche Presidente de La
Chambre d'Entreprises e che, come tale, rappresenta tutte le forze
sociali e imprenditoriali, presenti nella Chambre;
la sottoscritta Consigliera regionale
Interroga
Il Presidente della Regione e l'Assessore competente per
sapere:
1) se, per quanto di loro conoscenza, tale appoggio politico
sia stato deciso e condiviso dai membri della Chambre e, in questo
caso, in quale riunione;
2) come valuta l'utilizzo di un ruolo istituzionale
nell'ambito di una campagna elettorale, a favore di una determinata
parte politica.
F.to: Squarzino Secondina
Presidente - La parola all'Assessore alle attività produttive e
politiche del lavoro, La Torre.
La Torre (FA) - Cara Consigliera, penso che si riterrà
insoddisfatta della mia risposta, ma credo sia doveroso da parte
mia cercare di rispondere in modo compiuto alla sua
interrogazione.
Anzitutto sono rimasto sorpreso da questa sua posizione
"berlusconiana", perché mi ricorda le dichiarazioni che sono state
fatte in merito al voto dei Senatori a vita, quasi come se una
persona che avesse avuto un ruolo nella vita sociale non dovesse
esprimere il proprio voto con chiarezza. In ogni caso, senza fare
l'esegeta del pensiero del Presidente della "Chambre", credo che
lui abbia espresso il suo voto con chiarezza e coerenza, e non per
questo debba essere ripreso.
Detto questo, su questa interrogazione che mi sembra un po' più
di Destra che di Sinistra, credo che, al limite, debba essere
l'organismo in cui lui opera... se le dichiarazioni di cui non ho
risultanza, le dichiarazioni che lei cita onestamente non le ho
ritrovate, forse non ho cercato bene, forse non erano così
importanti, ma non ho trovato tutte queste tracce e sarà l'ente
autonomo in cui opera che, se riterrà che queste sue dichiarazioni
sono così determinanti - a me non pare siano state così
determinanti, sebbene a mio svantaggio, quindi lo dico con un certo
dispiacere - l'ente ha la sua libertà autonoma di prendere delle
posizioni.
La mia è una risposta che vuole essere "leggera", anche perché è
un'interrogazione anomala che entra forse in un argomento legato
più a delle scelte di comportamento, ma che rientrano nel pieno
titolo e nella libertà di ogni cittadino, anche per i ruoli che
svolge, di esercitare la sua libertà politica. D'altronde credo che
quello che facciamo noi, ogni giorno, all'interno di questa sala,
lo facciamo con chiarezza, forse sarebbe addirittura da auspicare
che tutti coloro che hanno dei ruoli negli enti esprimessero con
più chiarezza la loro posizione politica. Quasi mi verrebbe da
dirgli "bravo", perché ha detto con chiarezza da che parte stava,
mentre c'è tanta gente all'interno degli enti che non si capisce
mai, c'è sempre la ricerca di un certo equilibrismo. Invece è bene
che ci sia un po' di chiarezza in questo Paese, che si capisca chi
sta da una parte e chi sta dall'altra, ed è bene che ci si possa
confrontare ed esprimere. Questo è un aspetto che lei, con la sua
interrogazione, ha sottolineato, in questo senso la ringrazio; per
il resto so già che lei mi dichiarerà insoddisfacente nella
risposta.
Presidente - La parola alla Consigliera Squarzino Secondina.
Squarzino (Arc-VA) - Prendo atto del suo intelligente
"escamotage", ma non avevo dubbi sulla sua intelligenza e sulla sua
capacità di argomentare e trovare vie di uscita... è a mo' di
fioretto che ci scambiamo le idee. Capisco che poteva essere un
poco anomala questa interrogazione, infatti è tutta giocata su come
valuta l'utilizzo di un ruolo istituzionale nell'ambito di una
campagna elettorale; quindi la nostra interrogazione era proprio
riferita a una valutazione di tipo politico; vedo che lei l'ha
data.
Lei ha dato una valutazione di tipo politico, che io non
condivido naturalmente, non perché sono di Sinistra o di Destra,
perché credo, Assessore, che il rispetto dei ruoli istituzionali
non sia né di Destra né di Sinistra, ma sia correttamente di ogni
cittadino e di ogni persona che riveste un ruolo e che è chiamata
ad operare secondo questo ruolo istituzionale. Quello che in questo
caso a nostro avviso è mancato, è un operare secondo il proprio
ruolo istituzionale. Il Presidente della "Chambre" avrebbe dovuto,
nel suo ruolo istituzionale autonomo, e condivido il fatto che sia
un ente autonomo, ma proprio perché è autonomo, avrebbe dovuto in
una campagna elettorale dire: "va bene, mi confronto con le 2, le
3, le 4 candidature più significative", per dire quali sono i
problemi che abbiamo, per elencare le criticità e chiedere
eventualmente su queste criticità, se fossero eletti, una
condivisione, un colloquio, una possibilità di confronto... questo
non è stato fatto! Ora, un ente autonomo avrebbe fatto questo come
ente autonomo; invece, qui, non si è comportato come ente autonomo,
non credo che il Consiglio della "Chambre" abbia dibattuto come
debba comportarsi il Presidente; il Presidente rappresenta la
"Chambre" e nel momento in cui prende pubblicamente la parola, la
prende tenendo conto che ha anche questo ruolo. Questo avrebbe
dovuto pubblicamente incontrare i candidati, gli uni e gli altri, e
iniziare questo dialogo; di fatto ha incontrato solo i candidati,
per cui il Governo regionale, il Presidente della Regione si sono
impegnati in prima persona e non ha incontrato gli altri candidati.
A questo punto - come dice lei - mal gliene incolse, perché per
certi aspetti non ha iniziato con gli attuali parlamentari un
dialogo che poi poteva essere utile.
La valutazione che lei, nella sua autonomia decisionale e di
giudizio mi dà, è una valutazione che non condivido, perché è la
valutazione che ha ispirato l'azione del Presidente della Regione,
della Giunta regionale, nei confronti di questa campagna
elettorale, nel senso che il ruolo istituzionale del Presidente e
del Governo regionale in questa campagna elettorale non è stato
rispettato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK