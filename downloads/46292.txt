Consiglio Regionale della Valle d'Aosta - Oggetto del Consiglio n. 2750 del 27 settembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ALPINISMO
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2750 del 27 settembre 2023 - Resoconto
OGGETTO N. 2750/XVI - Reiezione di mozione: "Riaffermazione
del valore dei simboli cristiani presenti sulle vette delle
montagne valdostane quale patrimonio materiale e immateriale della
Regione".
Bertin (Presidente) -
Illustra la mozione il collega
Segretario Distort, ne ha facoltà.
Distort (LEGA VDA) -
Questa mozione, depositata a fine
giugno, era nata a seguito delle dichiarazioni espresse dal
direttore editoriale dello "Scarpone", testata giornalistica del
Club Alpino Italiano, in cui metteva in discussione l'opportunità
della presenza delle croci in vetta, in quanto espressione di
anacronismo.
La notizia ha suscitato diverse prese di posizione a vari
livelli, a livello culturale, politico, istituzionale, facendo
emergere una contrapposizione tra i difensori della cultura della
croce e gli interpreti dello sradicamento laicista.
Obiettivo di questa mozione è non entrare in merito alle
inclinazioni ideologiche di un esponente o dei vertici del Club
Alpino Italiano, che tra l'altro penso abbia provveduto,
probabilmente per motu proprio, a chiarire le proprie
posizioni.
Obiettivo di questa mozione è esplicitare la posizione del
Consiglio regionale come espressione della comunità valdostana sul
significato e sul ruolo dei simboli religiosi che connotano la
nostra comunità e che spiccano sulle vette delle nostre montagne e
di trattarle sotto il profilo dei beni culturali.
Chiaramente, per quanto riguarda me e in coesione con il gruppo
Lega, prendiamo le distanze dalla versione secondo cui le croci, in
quanto simbolo della cultura cristiana, possano urtare le altre
culture religiose e, come tali, sia opportuno limitarne la
presenza, se non addirittura rimuoverle totalmente.
Questa posizione è per noi, senza mezzi termini, espressione del
consolidato cliché della cultura della cancellazione, non ci
appartiene minimamente in quanto, oltretutto, è negazione del
concetto di dialogo nel senso etimologico del termine, "dià
lògos".
La comunità valdostana, come tutte le comunità che hanno
incontrato l'esperienza storica del Cristianesimo, si è sviluppata
sull'impianto culturale e valoriale del Cristianesimo, tanto che
Benedetto Croce - non un esponente particolarmente vicino all'
ambiente clericale - ha scritto: "Non possiamo non dirci
cristiani", è esattamente il titolo di un suo Saggio del 1942, dove
sostiene che il Cristianesimo ha compiuto una "rivoluzione che
operò nel centro dell'anima nella coscienza morale e conferendo
risalto all'intimo e al proprio di tale coscienza, quasi parve che
le acquistasse una nuova virtù, una nuova qualità spirituale, che
fino allora era mancata all'umanità" che, per merito di quella
rivoluzione, non può non dirsi cristiana.
Lui, sappiamo benissimo, si è sempre definito un agnostico, e da
agnostico ma da studioso coerente, ha scritto esattamente
questo.
Allora qual è il senso e il ruolo della croce sulle vette?
Indipendentemente dalla posizione confessionale o ideologica, la
croce afferma l'infinità della visione umana che non arresta il suo
sguardo al suolo, ma che nel punto di contatto, nella vetta, cioè
il punto fisico di contatto tra la terra e il cielo, in termini
fisici, riconosce il trascendente e amplia gli orizzonti
dell'esistenza umana stessa e lo fa con il linguaggio millenario
che ha plasmato lo spirito e i fondamenti del vivere comune dei
popoli europei, dove tutto parla di questo simbolo, dall'araldica a
tutte le manifestazioni dell'arte, al pensiero, ai codici sociali,
alle immagini del paesaggio, sino alle azioni quotidiane, mentre
parallelamente e contrariamente una sistematica furia iconoclasta
si sta adoperando per recidere qualsiasi collegamento con le radici
cristiane su ogni fronte disciplinare.
Questo discorso e questa considerazione s'incardina
perfettamente nel territorio della nostra regione che è
fondamentalmente montuoso. Noi sappiamo che solo il 20% della
superficie della nostra regione si trova al di sotto dei 1.500
metri, quindi una regione che è raccontata dalla montagna e diventa
la montagna l'espressione più profonda dell'identità del popolo
valdostano in ogni ambito.
Identità non è soltanto un fatto puramente fisico di una vetta,
identità è un fatto culturale, è un fatto antropologico, è un fatto
che racconta la narrazione di un dialogo tra l'uomo e
l'ambiente.
La montagna - come patrimonio ambientale, con i suoi simboli
cristiani - costituisce la sintesi tra la bellezza naturale, la
bellezza sportiva, la bellezza culturale e, per chi vuole, la
bellezza spirituale e la bellezza confessionale.
Le vette, connotate dai simboli cristiani, rappresentano la
storia di un dialogo tra l'uomo e il suo territorio.
Questa è l'identità valdostana, questa è l'identità dei popoli
di montagna, questa è l'identità della montagna e la competitività
di un territorio di montagna, come qualunque territorio, si fonda
sull'attrattività, sull'unicità del proprio territorio e quindi il
valore dell'identità è determinante proprio in questo concetto,
molto concreto, molto economico, di saper essere attrattivi nel
proprio territorio, altrimenti c'è spazio solo ed esclusivamente
alla competitività prezzo-servizio.
Questa riflessione introduce l'impegnativa della nostra mozione
che entra nel concreto dell'attività amministrativa della Regione.
Abbiamo parlato di anima collettiva, d'identità storico-culturale,
quindi entriamo nel dominio della declinazione dei beni
culturali.
Chiediamo, e leggo l'impegnativa della mozione, al Governo
regionale di riaffermare il valore dei simboli cristiani presenti
sulle vette delle montagne valdostane quale patrimonio materiale e
immateriale della regione, attuando le necessarie misure di tutela,
di valorizzazione e favorendone di conseguenza gli interventi di
manutenzione, di sostituzione o, nel caso, di nuova
installazione.
Grazie per l'attenzione.
Presidente -
La discussione generale è aperta. Se
qualcuno vuole intervenire in discussione generale si prenoti.
Consigliera Erika Guichardaz ne ha facoltà.
Guichardaz E. (PCP) -
La questione delle croci in vetta
ha tenuto banco per alcune settimane e durante quest'estate.
Risulta un brillante esempio di come si possono distorcere e
manipolare le informazioni.
Il 13 giugno 2023 esce sullo "Scarpone", portale del Club Alpino
Italiano, che recentemente aveva voluto rinnovarsi anche tramite un
nuovo direttore editoriale, Marco Albino Ferrari, e un nuovo
curatore, Pietro La Casella, un articolo di quest'ultimo a
introduzione di un importante evento divulgativo che si sarebbe
tenuto una decina di giorni dopo la presentazione del libro di Ines
Millesimi all'Università Cattolica di Milano, "Croci di vetta in
Appennino".
L'articolo di La Casella non lascia spazio a dubbi o
fraintendimenti e, dopo una argomentazione, conclude dicendo che:
"Se da un lato sono inappropriate le campagne di rimozione, perché
porterebbero alla cancellazione di una traccia del nostro percorso
culturale", quindi, ripeto, inappropriate le campagne di rimozione,
"Dall'altro si rivela anacronistico l'innalzamento di nuove croci,
più in generale di nuovi e ingombranti simboli sulle cime alpine.
Sarebbe forse più appropriato intendere le vette come un territorio
neutro, capace di avvicinare culture, magari distanti, ma dotate di
uguale dignità".
Il famoso incontro alla Cattolica nel frattempo si è svolto nel
migliore dei modi e persino un alto prelato presente tra i relatori
ha concordato sul fatto che non si deve banalizzare il simbolo
della croce facendone un uso improprio; il suo proliferare ne
affievolisce il significato, dunque meglio non erigere ciclopiche
croci sulle montagne, come avviene di recente.
I Ministri Salvini e Santanchè pochi giorni dopo quest'evento -
innescando a regola d'arte un inutile polverone, forse un po' per
distogliere anche l'attenzione dell'opinione pubblica da altre
questioni - sono intervenuti a gamba tesa lanciando l'allarme "Giù
le mani dalle croci".
La Ministra inoltre si dice basita che il Club Alpino voglia
farsi portavoce di una campagna di rimozione della stessa senza
aver comunicato nulla al Ministero. Il Presidente del CAI porge
inutili scuse alla Ministra e i due collaboratori ovviamente
lasciano il loro incarico. Il CAI così ha perso, secondo il mio
punto di vista, due preziosi e stimati collaboratori che proprio in
questi giorni ho avuto la fortuna di conoscere.
Michele Serra il 28 giugno scrive sulla Repubblica alcune
importanti parole, "La vicenda è indicativa di quanto può accadere
e, anzi, accade proprio, quando un potere particolarmente
aggressivo e intollerante pretende obbedienza".
La mozione della Lega quindi si ascrive nel solco di
quest'insensata e inopportuna crocifissione della realtà, usando
peraltro termini secondo me inappropriati rispetto all'intera
vicenda. Si parla della cultura della cancellazione, quando proprio
nell'articolo si dice che nessuno ha chiesto la rimozione, o di
sistemica furia iconoclastica per recidere qualsiasi collegamento
con le radici cristiane.
Non vi è alcuna necessità di riaffermare il valore dei simboli
cristiani e di attuare misure di tutela delle croci, semplicemente
è perché nessuno ne sta minando o ne ha voluto minare l'integrità.
Questo sollevato è per noi quindi un non problema. Ribadiamo con
convinzione, inoltre, che se è ritenuto lecito affermare nel testo
della mozione che la croce, in particolare sulle vette, afferma
l'infinità della visione umana, riconosce il trascendente e amplia
l'orizzonte dell'esistenza umana stessa, è altrettanto lecito
considerare le montagne - e lo dico da atea - che le hanno sinora
accolte, come simbolo assoluto di libertà, terreno neutro, di
incontro tra culture, non riconducibili in alcun modo a un campo o
all'altro per inutili battaglie identitarie.
Manteniamo quindi ciò che abbiamo e che ci aiuta a ricordare le
nostre radici storiche e culturali. Questo lo possiamo affermare
perché anche un noto prete valdostano si è speso rispetto a questo
tema, ricordando anche la motivazione del perché in alcuni luoghi
della Valle d'Aosta sono stati messi dei simboli cristiani, quindi
con un senso popolare e simbolico molto forte nel caso in cui erano
stati messi. Questo non per simboleggiare in qualche modo o per
riempire uno spazio, era stato fatto con delle motivazioni.
Oggi purtroppo vediamo riempire le nostre montagne con croci,
panchine, con tante altre cose semplicemente per riempire degli
spazi, senza che all'interno di tutto questo vi sia una seria
riflessione.
Ricordiamo, come afferma lo stesso Ferrari, che chi si è
dimostrata la più morigerata in materia è stata proprio la
chiesa.
Il vescovo di Pinerolo, appassionato alpinista, offre una
riflessione: "Dobbiamo chiederci perché vogliamo continuare a
mettere croci sulle cime delle montagne che sono spazi di tutti,
quando poi magari non abbiamo neppure più un crocifisso nelle
nostre case".
Presidente -
Consigliere Aggravi ne ha facoltà.
Aggravi (RV) -
Volevo intervenire da parte del gruppo di
Rassemblement Valdôtain su questo punto. Questa mozione era già
stata oggetto di presentazione, quando le strade erano ancora
unite, con i colleghi della Lega, in particolare con il collega
Distort. Al di là della querelle che c'è stata e che si è
ricomposta o non ricomposta su quelle che sono state dichiarazioni,
prese di posizioni e quant'altro, penso che l'attenzione in realtà
debba andare su qualcos'altro e giustamente, da una parte e
dall'altra, si sono rappresentati dei principi che rappresentano
due visioni anche spesso diverse e antitetiche.
Il collega Distort ha citato Benedetto Croce - e da liberale
l'ho apprezzato particolarmente - e io spesso cito Cavour e dico:
"Libera chiesa in libero Stato"... sono anche le contraddizioni che
viviamo tutti i giorni, che vive non soltanto l'Italia ma anche
l'Europa: noi stiamo discutendo di valori e di simboli cristiani in
una realtà che ha uno Stato che ha firmato un concordato, un'Unione
Europea che ha "Rinnegato" le radici cristiane e abbiamo spesso
anche assistito, al di là delle vette, a delle querelle che c'erano
state sulla presenza della croce all'interno ad esempio delle aule
scolastiche. Faccio notare di nuovo a tutti i colleghi che, al di
là delle vette, un crocifisso ed una croce ce l'abbiamo anche in
quest'aula.
Detto questo, io penso che si debba anche fare una valutazione
più presente e più semplice, e non sono sicuramente persona adatta
a fare filosofia o a rappresentare dei significati che non siano
frutto di una visione più cartesiana che forse mi contraddistingue.
Se qualcuno ha posto una croce, come ha posto un simbolo magari
precristiano, perché io ho grandissimo rispetto anche delle are
sacre di popoli che magari non ci sono più, perché comunque
rappresentano una continuità della storia e del percorso che c'è
stato, perché il Cristianesimo è nato nel momento in cui qualcuno è
venuto a portare la lieta novella, prima c'erano altri tipi di
culture e io penso che tutte queste debbano essere rispettate.
Proprio per questo sono e siamo fortemente contrari a qualsiasi
tipo di cancellazione o di eliminazione di tutti i simboli, e
questo lo ribadiamo, però in questo caso pensiamo - così andrò poi
a esplicitare la posizione in sé non contraria sul valore del
simbolo cristiano, sulla sua permanenza laddove c'è, ripeto, non
soltanto sulle vette delle nostre montagne o sui passi, spesso ci
sono anche a delle quote più basse, come ci sono, lungo le strade,
le edicole o le croci che rappresentano parte della nostra
storia.
Io penso che ogni volta che questi simboli vengono distrutti -
lo abbiamo visto in Francia e in Germania, tra l'altro per fare una
bella miniera di lignite - questo lo dico soprattutto a governi che
poi spengono il nucleare, ma non voglio andare oltre, dove chiese o
simboli sono stati distrutti, ma, qualsiasi sia, era un terreno
comunque sacro e aveva comunque un senso sacro, qualsiasi esso
fosse.
il primo firmatario perdonerà il mio troppo materialismo, però
anche capire di chi sono queste croci, qual è la proprietà di
queste croci? Della Regione? Del Comune? Di una comunità? Io penso
che prima di tutto siano dei fedeli, di chi ci crede, ma
soprattutto anche di chi vive quei posti, perché anche chi ha
rispetto di un simbolo in qualche modo ne è proprietario perché lo
sta salvaguardando.
Quindi guai a chi vuole togliere determinati simboli, guai a chi
vuole cancellare la storia, guai a chi vuole cancellare le radici,
le nostre ma anche le sue!
Penso che non sia in discussione, non debba essere in
discussione l'importanza di quel simbolo, cristiano per chi si
riconosce nel cristianesimo, ma nel rispetto anche di chi magari
non è cristiano e rispetta quel simbolo come noi possiamo andare a
rispettare quei simboli in altri Paesi.
Il dubbio che già in qualche modo avevo esplicitato sulla natura
dell'impegnativa... non ci voglio vedere altre finalità, non voglio
vederlo neanche nelle premesse, già lo dissi, noi ci asterremo su
questa mozione, ripeto, non contro il valore cristiano, non contro
la presenza di queste croci, non contro la salvaguardia di questi
simboli, la cui proprietà io penso sia prima di tutto della
comunità che lo vive e di chi lo rispetta.
Su questo punto, ripeto, è fondamentale... e guai a chi si
dimentica le proprie radici, qui sto guardando soprattutto
all'Unione Europea, perché in quel senso lì ha quasi cancellato
anni e anni di storia e comunque di percorsi e di processi, se noi
oggi siamo quello che siamo, è anche perché c'è stato uno passato
che va rispettato, al di là di come la si pensi e al di là di come
la si possa poi pensare.
La condanna è totale nei confronti della
cancel culture
oppure io direi anche della trasformazione della cultura, perché
spesso non la si cancella ma la si sofistica, ma questi sono altri
discorsi.
Quello che penso è che il significato di questi simboli non
debba venire meno; ripeto, siamo in un'aula dove ci fa compagnia un
crocifisso e lo ha fatto anche a chi era prima qui, quindi pieno
rispetto ma penso che sull'impegnativa - non me ne vorranno i
colleghi ex amici di percorso, perché compagni... camerati... è
meglio non andare a perdersi nei vari rivoli - sia meglio astenersi
e il mio gruppo si asterrà su questa mozione.
Presidente -
Consigliera Minelli ne ha facoltà.
Minelli (PCP) -
Alcune delle premesse di questa mozione -
è già stato rilevato dalla collega - sono del tutto strumentali,
come strumentale e pretestuoso è stato il polverone che si è
sviluppato a partire da fine giugno in seguito al convegno
organizzato dalla Cattolica di Milano.
Un dibattito, se così vogliamo definirlo, alimentato dalla
fretta, dalla superficialità, ma forse addirittura dall'insipienza,
come qualcuno ha efficacemente notato, anche nella nostra
regione.
Sull'intervento di Ferrari e sull'uso distorto che si è fatto
delle sue parole, ha già detto bene la collega Guichardaz; aggiungo
soltanto che durante quel convegno - che poi, se si è avuta la
pazienza di documentarsi, è stato possibile capire di che cosa si è
trattato si è registrato un punto di convergenza culturale,
giuridico, storico e persino religioso.
Tutti i presenti hanno infatti concordato sulla necessità di
mantenere le croci esistenti, testimonianze culturali e religiose
erette nel passato, ma anche sull'opportunità di evitare
l'installazione di nuovi simboli sulle montagne, innanzitutto per
una forma di rispetto verso la montagna stessa, e va bene così
oggi, e poi per una forma di sensibilità nei confronti di chi
credente non è. Al convegno della Cattolica era presente anche
monsignor Sanchez De Toca Alameda del Dicastero delle Scuole dei
Santi che credo sia una persona che abbia una certa preparazione
teologica, sicuramente religiosa e spirituale, che ha condiviso
questo ragionamento.
Poi nei giorni successivi, sui vari organi d'informazione sono
apparsi titoli ambigui e fuorvianti che hanno trasformato le
considerazioni emerse e condivise in quell'incontro di giugno in
una sorta d'improbabile e assurda crociata contro le croci in
vetta.
Non sono mancati coloro che, a vario livello, hanno abilmente
soffiato sul fuoco, quelle stesse persone che spesso amano
ostentare la loro religiosità  - vera o presunta non lo so, io
credo vera - a suon di fotografie, con tanto di santini e rosari, e
conditi da slogan che tirano in ballo ogni tre per due il Padre
Eterno che, come ci ricorda invece Padre Francesco, non ha bisogno
di quel tipo di propaganda, stucchevole agli occhi della stragrande
maggioranza di chi vive e opera nella chiesa intesa come comunità
di credenti. Ma tant'è.
In Valle d'Aosta si sono registrate al proposito, fra le altre,
le posizioni autorevoli di due sacerdoti che possono essere
considerati alpinisti e montanari a tutto tondo. Sono riportate
queste dichiarazioni nel numero 3 della rivista "Montagnes
valdôtaines" periodico del CAI Valle d'Aosta, in distribuzione
proprio in questi giorni a chi è abbonato. Sono le voci di Don
Paolo Papone, parroco di Valtournenche e alpinista provetto, e di
Don Ivano Reboulaz, parroco di Bionaz, Valpelline, Ollomont e
Oyace, gran camminatore e già direttore del CAI regionale.
Dice Don Papone: "Le croci sulle vette sono state degli eventi
di comunità, avevano un senso popolare e un simbolismo molto forte;
se viene a mancare quello, non è più legittimo. Oggi la croce in
vetta può avere un significato emozionale ma è un fatto individuale
e non più condiviso come in passato. Se proprio si vogliono
metterne di nuove, devono essere piccole piccole, molto discrete,
per evitare anche che possano far patire qualcuno".
Don Ivano Reboulaz, che, durante la processione di Oropa, mi ha
accompagnata tante volte verso la croce del Colle della Barma di
Fontainemore, un luogo a me molto caro, dichiara un'altra cosa:
"L'idea di cristianizzare la montagna è venuta a formarsi nella
seconda metà del 1800 e la posa di croci e di Madonne era anche la
risposta al tentativo marxista e positivista di fare a meno di Dio.
Si era poi al tempo della questione romana con Papa Pio IX
prigioniero in Vaticano; così, ad esempio, si voleva addirittura
costruire una cappella sulla cima del Monte Emilius,
ribattezzandolo "Mont Pie" in onore del Papa, e intanto vi si era
portata una piccola statua della Madonna che nel 1854 lo stesso
Papa aveva dichiarato Immacolata. Ma, ai giorni nostri, le
iniziative di gruppi - come quello degli Scout, di parrocchie
varie, di associazioni come gli Alpini e via dicendo - non
dovrebbero forse avere il placet del Comune o degli enti competenti
per il paesaggio? Di questi tempi invece sempre più vengono posati
bivacchi avveniristici nelle montagne per ricordare uno della
famiglia, una guida, un amico, e il proliferare di questi simboli
nel caso delle croci o di questi manufatti - è questo che a mio
avviso dovrebbe suscitare dibattito - a chi servono realmente?"
Infine su "Montagnes Valdôtaines" del mese di settembre
interviene anche il Presidente del CAI regionale, il quale
aggiunge: "Nessuno ha mai comunque affermato di voler togliere
quelle che ci sono, però, oltre a mantenerle, che esse siano
valorizzate". La domanda è: perché andare a inserirne di nuovi? Se
si intendono ricordare amici, personaggi, oppure avvenimenti
diversi, forse si potrebbe immaginare qualcos'altro, qualcosa di
plurale, come, ad esempio, la manutenzione di un sentiero o
comunque opere utili per la montagna".
Io, da credente e da amante della montagna, condivido in toto
questi pensieri e credo che le croci esistenti stiano bene laddove
si trovano. Nella stragrande maggioranza dei casi sono poi i
fedeli, le parrocchie, le popolazioni, le associazioni locali che
provvedono, senza tanto clamore e senza bisogno di sollecitazioni
da parte di Ministri e politici vari, alla loro manutenzione.
Al contempo, non vedo nessuna necessità di nuove installazioni
come viene proposto anche nell'impegnativa di questa mozione.
In conclusione mi pare del tutto azzeccato il titolo
dell'articolo che vi ho citato, che è questo: "E magari poi
mettiamoci una croce sopra".
Io penso che sia la cosa migliore da fare, noi non voteremo
questa mozione.
Presidente -
Consigliere Distort per secondo intervento,
ne ha facoltà. A lei la parola.
Distort (LEGA VDA) -
Ringrazio i colleghi che sono
intervenuti pur con posizioni differenti, perché mi permettono di
chiarire alcuni elementi.
Prima di tutto io non scomoderò Don Paolo Papone e Don Reboulaz,
che conosco benissimo. Conosco il loro pensiero e non ho bisogno di
estrapolare alcune considerazioni per usarle a mio vantaggio. Non
scomodo la posizione di nessuna figura all'interno della chiesa,
che siano vescovi, cardinali, teologi, perché sappiamo benissimo
che il Cardinale Muller e il Cardinale Zuppi fanno parte entrambi
della chiesa cattolica. Entrambi sono cardinali ma non hanno
perfettamente le stesse idee, per cui pensare di citarne uno
piuttosto che tacerne un altro non è un esercizio di verità ma è un
esercizio di strumentalizzazione a proprio uso e consumo, quindi
portate pazienza ma le citazioni, le persone, le figure che avete
portato come testimonial della vostra posizione di sradicamento,
non valgono, portate pazienza.
C'è una riflessione che è al di sopra del pensiero delle singole
persone. Il concetto è questo, molto semplice, molto concreto: voi
oggi dite, nelle varie posizioni di chi si oppone a questa mozione
e di chi si astiene rispetto a questa mozione: "Noi non abbiamo
nessuna intenzione di rimuovere le croci". Il fatto concreto è
questo - ve lo dice una persona che conosce il deperimento delle
strutture e delle costruzioni - queste Croci spesso sono in legno,
diverse sono in ferro, hanno basamenti che sono stati improvvisati
attraverso l'opera di persone che si sono portate nello zaino o a
dorso di mulo materiali per costruire il basamento di vincolo di
queste strutture, quindi se non oggi, domani, tra un mese, tra un
anno, tra qualche anno, deperiranno e saranno necessari gli
interventi di manutenzione. Ed è lì che i vostri discorsi, sia
contro la mozione, sia di astensione alla mozione dimostrano che
voi siete oggi complici di uno sradicamento - coscienti o non
coscienti - perché succederà questo. Dobbiamo decidere oggi quello
che succederà domani.
Non venite per favore a raccontarla, soprattutto sul discorso
delle culture: questo discorso che non bisogna mettere in atto dei
segni per agevolare il dialogo tra le diverse culture; questa
narrazione è fasulla, è la più grande falsità che sta dilagando nel
pensiero comune contemporaneo, perché significa che io cancello la
mia identità, rimuovo, mi astengo dalla mia identità per favorire
il dialogo. Sarebbe come dire che io mi nascondo nel momento in cui
dialogo e comincio a cancellare la mia identità, la mia faccia,
comincio a trasformarmi, comincio a trasformare il mio pensiero in
modo che non si capisca. Questa non è una cosa che viene da
Distort.
Quello è il rischio di questa visione, dell'omissione della
propria identità in nome del dialogo, è fasullo. Io dialogo con
qualcuno di voi nel momento in cui voi mi riconoscete, nel momento
in cui voi sapete qual è il mio pensiero, altrimenti non è un
dialogo, è una presa in giro, oppure è un silenzio, è un vuoto.
Mettiamo in chiaro perché questo è un elemento fondamentale. Su
questo si gioca non solo il dibattito tra chi è fautore di
un'identità cristiana o chi non lo è, ma si gioca proprio il vero
dibattito, l'incontro tra le culture.
Io vi posso assicurare che ho parlato da cristiano, addirittura
con richiami alla parola di Dio, con dei musulmani e ho percepito
l'apprezzamento da parte loro di questo dialogo, perché questo è
dialògos, perché nel momento in cui io rifiuto, abdico rispetto
alla mia identità, io non sto dialogando.
Io poi rispetto le vostre posizioni, soprattutto delle colleghe
Guichardaz e Minelli, che ovviamente si collocano in una forza
politica che segue perfettamente quest'ordinamento culturale. Voi
dite: "Non siamo a favore della cultura, della cancellazione", ma
di fatto ne siete complici, perché il meccanismo della finestra di
Overton opera così, non porta immediatamente a una posizione che
sarebbe poco condivisa. La finestra di Overton comincia con lo
stabilire tutta una serie di passaggi molto neutri, molto
astensionisti, molto piccoli, passaggi incrementali per arrivare
passo dopo passo all'obiettivo finale, che era la volontà iniziale
di cancellare una certa posizione. È la finestra di Overton.
Portate pazienza, ma senza fare lo sproloquio sui meccanismi
della manipolazione, in quest'aula o noi abbiamo chiari certi
meccanismi, oppure non abbiamo gli elementi per decidere.
Io apprezzo la trasparenza del collega Aggravi che dice: "Dal
momento in cui abbiamo presentato la mozione, in realtà non avevamo
già espresso le nostre...
Io voglio soltanto dirvi e ricordarvi - ma poi siete maggiorenni
e vaccinati - che quando a Pilato era stata proposta la condanna di
Gesù lui non era assolutamente d'accordo a condannarlo. È chiaro
che la sua posizione di astensione in una presa di posizione ha
fatto sì che Gesù andasse alla crocifissione.
Con questo io non voglio darvi del Pilato, però voglio
ricordarvi semplicemente che ci sono dei momenti in cui è
importante saper posizionare una propria scelta.
In questo caso, sul discorso delle croci, questo è un momento
particolare, proprio perché, ribadisco, fra cinque anni, fra dieci
anni, qualche croce sarà da mantenere, e nel momento in cui si
eseguiranno interventi di questo tipo, o avremo chiarito una
disciplina che va in un ambito di tutela e valorizzazione di
un'identità, oppure non l'avremo. Abbiamo intrapreso un'altra
strada che ci impedirà di avere gli strumenti per garantire il
patrimonio culturale, non affermazione di una confessionalità ma
patrimonio culturale.
Poi sul fatto che nel momento in cui si difende il simbolo del
Cristianesimo su una vetta, come in qualunque altra collocazione, è
opportuno che ci sia un'adesione profonda di quello che è il senso
di quella croce, io sono il primo a essere d'accordo,
assolutamente. La Fede è l'elemento prioritario, ma tutto quanto
nell'agire umano, nel mondo umano si manifesta attraverso
segni.
Io vi sto parlando facendo vibrare le corde vocali, sto usando
uno strumento concreto, sto facendo ricorso a riflessioni che hanno
fatto parte della mia formazione.
Io in quest'aula sto parlando in giacca e cravatta per
rispettare il simbolo del parlare all'interno del Consiglio
regionale, sono segni.
Nel momento in cui voi manifestate l'affetto, l'affettività alla
persona che amate, cercate il contatto, parole, lettere, regali.
Sono segni, questa è l'antropologia: non sottovalutiamo oggi il
valore di tutto questo e ribadisco: dietro questa mozione, non si
nasconde minimamente la volontà di entrare nella bagarre delle
varie posizioni né delle strumentalizzazioni, tant'è che io ho
detto nella presentazione: "Obiettivo di questa mozione non è
entrare in merito all'inclinazione ideologica di un esponente o dei
vertici del Club Alpino Italiano, così come allinearsi o meno alle
varie prese di posizione. Obiettivo di questa mozione è esplicitare
la posizione del Consiglio regionale come espressione della
comunità valdostana sul significato e sul ruolo dei simboli
religiosi che connotano la nostra comunità è che spiccano sulle
vette delle nostre montagne e di trattarle sotto il profilo dei
beni culturali".
Questo è quanto, poi ognuno ha la libertà di scegliere la
posizione da assumere.
È chiaro che ci sono delle scelte che, anche queste, sono dei
segni. Rivelano qual è la nostra visione della vita, qual è la
nostra visione dell'identità culturale, qual è la nostra visione
dei valori.
Presidente -
Siamo in discussione generale. Si è
prenotato il consigliere Manfrin al quale passo la parola.
Manfrin (LEGA VDA) -
La battaglia contro il crocifisso
sulle montagne è quello che definirei l'emblema della nostra epoca,
che è caratterizzata purtroppo dalla contrapposizione e molto meno
dalla coesione e dalla fratellanza.
Questo purtroppo è - e lo dico a beneficio di tutti - un
ennesimo conflitto che è stato scatenato dall'associazione Mountain
Wilderness. Da tempo porta avanti la questione delle croci
collocate sulle vette montane, a cui poi si è aggiunto il CAI, che
poi ha fatto prontamente dietrofront dopo un iniziale schieramento
verso il divieto di nuove installazioni. La collega Guichardaz ci
ha detto che sono state formulate delle scuse non dovute e poi ci
si è dimessi. Io mi sono chiesto obiettivamente se una persona
formula delle scuse non dovute, per quale motivo dovrebbe
dimettersi... Ah, "secondo lei" non sono dovute. Perfetto.
È evidente però - e questo è stato ricordato e lo apprezzo
parecchio, perché credo che sia anche un punto importante del
dibattito - che c'è una grande differenza tra il togliere le croci
esistenti e l'installazione di nuove croci. Questa è stata una
differenza sollevata, ma sappiamo benissimo, un po' così come in
tutte le battaglie iconoclaste che si stanno combattendo in questo
momento - abbiamo parlato anche di Cancel Culture più volte in
quest'aula - che questo però non è nient'altro che un modo per
creare le condizioni, il presupposto, i precedenti, che poi
permettono la rimozione delle vecchie. Questo è il vero
problema.
Oltre a questo bisogna prendere atto che il tema del crocifisso
continua a portare sia discussione che polemica e qui sta il vero
problema. Questo simbolo dovrebbe invece portare nient'altro che
unione e amore tra la gente. La battaglia per la rimozione della
croce nelle scuole e negli uffici pubblici passa ora anche dalle
croci sulle montagne.
Devo ricordare a quest'Aula, mi spiace che non ci sia
l'assessore Marzi, che il sottoscritto nel 2016 presentò una
mozione perché risultava, da una verifica effettuata, che mancavano
diversi crocifissi nelle aule scolastiche del Comune di Aosta.
Quella mozione venne approvata- si spaccò in realtà l'Aula - la
Stella Alpina e l'Union Valdôtaine votarono a favore, che pure
erano in maggioranza, e una parte di opposizione votò contro quella
mozione. La mozione passò per pochi voti e il giorno dopo mi
avvisarono che c'era un bidello che correva per l'istituzione
scolastica San Francesco portando il crocifisso in tutte le aule
dallo scatolone di cartone in cui erano state relegate. Era stata
anche una bella iniziativa e peraltro ricordo l'allora Presidente
del Consiglio Monteleone che propose, laddove le croci mancassero,
di incaricare degli artisti valdostani di produrle, per poi
metterle nelle aule e quindi renderle così di nuovo munite di quel
simbolo. Non è un vezzo, ma è frutto di una circolare ministeriale
che impone la presenza del crocifisso in tutte le aule. Quindi non
è facoltativo, è obbligatorio.
In ogni caso la lotta contro Cristo e il Cristianesimo continua,
a volte subdolamente e a volte in maniera più aperta e decisa.
Non ho però timore di dire che chi si pone dalla parte a difesa
di chi si sente offeso dal simbolo e lo trova divisivo è per primo
lui stesso divisivo e cerca il pretesto per uno scontro.
Nessun cristiano, in visite, in permanenza in un paese dove
prevale l'induismo, il buddismo, l'islamismo o l'ebraismo, si deve
e si può sentire offeso dalle loro tradizioni, dalla cultura, e in
particolar modo dalla loro religione.
Perché quando siamo accolti in un Paese con un'altra religione,
dovremmo sentirci offesi dai simboli di quest'altra religione? Per
quale motivo? Magari ci potremmo sentire in grande difficoltà se
non potessimo professare liberamente ed esprimere la nostra fede,
ma non credo che questo sia affrontato dalle associazioni di
montagna.
Sembra che sia una questione di gentilezza che dovremmo porre.
Qui velatamente è stato detto, anche magari direttamente, tramite
citazioni. Perché una persona che arriva e scala la montagna, vede
la croce e si sente offeso?
E appunto questo segno di gentilezza che dovremmo porre a chi è
di altra religione che, scalando una vetta, si trova di fronte a
una croce; una questione di rispetto perché in quel momento
verrebbe meno e verrebbe scalfita la sua dignità e appartenenza di
"Credo" per la propria religione, quindi questa risulterebbe
divisiva.
Non so se questo ragionamento sia proprio corretto ma è quello
più accreditato, è quello che ho sentito anche in quest'aula.
Posso anche arrivare a capire che qualcuno non si senta appagato
nel vedere una croce, che magari non si sente entusiasta, ma che
questo gli crei così tanta ostilità, proprio non riesco a
comprenderlo.
Perché il nostro Gesù sulla croce dovrebbe creare difficoltà a
chi lo vede?
È una domanda che sinceramente continuo a farmi e non riesco a
darmi una risposta.
Per quale strano motivo una croce può risultare divisiva? In
particolar modo a chi non crede? mi viene da pensare che se
veramente questo simbolo di pace porta tanta ritrosia e tanto
imbarazzo, tanta acredine, la persona debba essere gentilmente
presa in carico dalle strutture sociali o al limite accompagnata al
ritorno delle sue origini. Non vorrei invece che questa scusa,
della mancanza di rispetto per chi non apprezza, non si riconosce o
percepisce un certo fastidio nel vedere una croce, fosse
un'invenzione dei nostrani italici colleghi e non, sostenuti - e
questo purtroppo bisogna dirlo - dalle correnti globaliste e
mondialiste, tra cui ovviamente la cancel culture, che,
nascondendosi dietro le divisioni tra regioni e una migliore
tolleranza tra i popoli, provano per l'ennesima volta a incriminare
quei cardini culturali che sono nostri da ormai 2 mila anni.
Che lo si voglia o no, la nostra cultura si basa totalmente sul
Cristianesimo, noi siamo il Cristianesimo, sia per chi crede sia
per chi non crede.
La nostra vita è fatta di chiese, di oratori, di preghiere, di
simboli religiosi, di arte religiosa, di turismo religioso, di
luoghi sacri, di canti religiosi, di calendari, di santi e di
appuntamenti religiosi.
Quindi cosa facciamo? Radiamo al suolo mezza Europa?
Perché il problema di queste battaglie - e queste sì sono
anacronistiche - è che servono solo a dare un po' di visibilità a
persone piccole e poco significanti, quelle che appunto vorrebbero
pensare di avere un momento di visibilità per la rimozione di
simboli che sono millenari.
A nome mio, e ovviamente a nome del gruppo Lega, esprimo la mia
solidarietà a tutte le croci, vecchie e nuove, a tutti i simboli
cristiani e cattolici. Resto profondamente grato alla cultura in
cui sono cresciuto e che mi ha dato il dono della libertà, della
libera scelta.
Ovviamente sosterrò con tutte le forze questa mozione.
Presidente -
Se non vi sono altri interventi in
discussione generale, chiuderei la discussione generale. La
discussione generale è chiusa. Per il Governo, il Presidente della
Regione ne ha facoltà.
Testolin (UV) -
Abbiamo assistito a un dibattito, com'era
prevedibile, abbastanza interessante con posizioni che molte volte
si sovrappongono e, pur nella loro diversità, sono in qualche caso
anche condivisibili.
Senza entrare nel merito delle premesse che hanno scatenato
quest'ipotesi di questa mozione, queste arrivano da affermazioni
sulle quali in qualche caso ci siamo già anche espressi.
Entriamo nel merito della mozione e soprattutto dell'impegnativa
di questa mozione con alcune considerazioni che, al pari degli
altri intervenuti, abbiamo voluto mettere un po' in fila, per non
perdere le caratteristiche e i pensieri che vogliono dare una
visione complessiva, così come è stato reso da quest'Aula in merito
al valore delle croci e alla standardizzazione degli interventi di
manutenzione, sostituzione e di nuova installazione e della loro
ricollocazione all'interno di un percorso formalizzato, come quello
che è stato proposto dal collega Distort all'interno di regole più
stringenti.
Le croci sulle nostre montagne - così come vicino ai nostri
alpeggi e sulle porte delle nostre antiche case di montagna - sono
simboli, non solo della religiosità, ma anche della nostra cultura,
delle nostre tradizioni, della nostra coscienza popolare.
Le croci sono segni millenari di devozione, di riconoscenza, di
auspicio e di preghiera per la protezione delle nostre genti e
degli abitanti, soprattutto nelle stagioni rigide; anche in ricordo
di situazioni critiche più o meno lontane, più o meno conosciute,
talvolta molto partecipate e talvolta invece molto più intime.
Talvolta le troviamo lungo i nostri sentieri, oggetto nel corso
degli anni di ricerca, di studi e di valorizzazione; rappresentano
esempi di spontaneità posti da comunità, da confraternite, da
comitati, da villaggi, da persone che si sono autotassate e spesso
si sono occupate personalmente della loro realizzazione, sovente
con materiali recepiti in loco. Per tutte queste ragioni e per il
rispetto che abbiamo e dobbiamo ai nostri antenati, tali simboli
debbono certamente essere mantenuti laddove sono stati posti con
queste finalità, non solo quale segno di religiosità, ma, come
dicevo, anche come segnale della nostra cultura popolare.
In merito alle croci poste sulle montagne, quale proiezione
verso il cielo e sguardo verso le terre sottostanti, non deve
esserci dunque alcuno scontro e nessuna necessità di riaffermare
qualcosa che è nei fatti.
Si ritiene dunque che la mozione presentata non rivesta utilità,
fermo restando che la manutenzione e la sostituzione delle croci
presenti sul territorio rimane in capo agli enti, ai comitati o
agli altri soggetti che le hanno installate, ai quali la Regione -
è giusto ricordarlo - non ha mai fatto mancare il proprio supporto,
anche da un punto di vista di valorizzazione del contesto in cui si
trovano, quali elementi caratterizzanti il nostro patrimonio
storico, sociale, culturale e spirituale.
Chiaramente diverso è il caso relativo a nuove installazioni che
dovranno essere, per quanto di competenza, valutate caso per caso
nell'ambito del mutato contesto e tenuto conto dell'evoluzione
della società.
Per queste riflessioni e per altre che parzialmente sono già
state sviluppate anche durante il dibattito avvenuto in quest'aula
e che sottolineano la correttezza della presenza di questi simboli
e ne giustificano anche delle nuove evoluzioni, perché sono frutto
di qualcosa che molte volte non è classificabile o catalogabile,
per tutto questo comunichiamo l'astensione della maggioranza
rispetto alla mozione presentata.
Presidente -
Ci sono altre dichiarazioni di voto? La
consigliera Minelli si era prenotata, ne ha facoltà.
Minelli (PCP) -
Per dichiarazione di voto, per ribadire
che non voteremo questa mozione per le motivazioni che abbiamo
esplicitato e non per altre che in qualche maniera ci sono state
messe in bocca.
Qui non c'è nessuno che è adepto di cancel culture, di
cancellazione della cultura del passato. Si fanno delle valutazioni
sulla cultura, si è perfettamente consapevoli di quello che la posa
di croci o di altri simboli religiosi ha rappresentato nel passato,
nella nostra cultura come in altre culture, ma respingiamo con
forza quanto in qualche maniera si è voluto forzatamente farci
dire.
Il collega Manfrin ha pronunciato il suo secondo intervento con
molta enfasi. Io mi sono anche chiesta a un certo punto se il
collega Manfrin ha partecipato al dibattito qui dentro o se pensava
di essere da un'altra parte, perché nessuna delle persone che ha
parlato qui oggi ha fatto dei riferimenti alla volontà di
cancellare quei segni del passato. È stato detto che sono dei segni
da rispettare. Personalmente ho detto che sta a chi è nel suo
territorio, è nelle comunità, fa parte delle associazioni, di
sistemarli quando hanno bisogno di manutenzione, che poi è quanto
ha detto anche poco fa il Presidente.
Il discorso sulla posa di nuovi simboli, di nuove croci,
eccetera eccetera, è altra cosa ed è su quello che soprattutto
credo vada fatta una riflessione che, per quello che mi riguarda, è
una tendenza a dire "Meglio di no". Non mi sono tanto riferita al
rispetto delle persone quanto a quello della montagna. Io credo che
la montagna sia un santuario naturale, soprattutto per chi crede, e
se un tempo era necessario marcare in qualche maniera la forza
della propria fede, dell'appartenenza religiosa anche attraverso
dei simboli che erano imponenti - perché poi è stato anche fatto
questo, le statue del Redentore, una più alta dell'altra eccetera
eccetera - credo che oggi non ci sia bisogno di questo, ma si
potrebbero utilizzare altre forme di testimonianza, sia del
rispetto della cultura cristiana del passato, sia, per chi è
religioso, forme di testimonianza della propria religiosità che
siano molto meno invasive, impattanti, più sobrie, e credo anche
che potrebbero smuovere forse qualche cosa di più nelle persone,
che non elementi monumentali.
Noi non voteremo questa mozione non perché crediamo che occorra
cancellare i segni del passato ma perché bisogna rendersi conto che
ci sono delle situazioni oggi diverse oggettivamente dal
passato.
Si fa una manutenzione di ciò che c'è. La faranno le persone che
sul territorio sanno quello che devono fare, dopodiché sul resto
credo che sia meglio essere davvero più sobri.
Presidente -
Consigliere Restano, ne ha facoltà.
Restano (GM) -
Molte volte i dibattiti in quest'aula si
ricordano perché sono stati utili a chiarire le idee; devo
confessare che per limiti personali oggi, al termine del dibattito,
le idee sono un po' confuse.
Detto questo, vorrei ricordare all'Aula che il 29 di giugno di
quest'anno a Valpelline si è tenuta una serata dove si è parlato di
montagna. Uno scrittore alpinista belga, Bernard Marnette, ha
presentato il proprio libro che racconta della Valle d'Aosta e
delle imprese alpinistiche, soprattutto dei preti alpinisti.
In tale occasione sono intervenuti i due famosi parroci
alpinisti, che hanno trattato proprio dell'argomento in
questione.
Ebbene, uno di questi due parroci si è soffermato sul
significato delle croci in montagna che oggi (magari mi è sfuggito)
non è stato ricordato in questa sala; soprattutto riguarda e
interessa il tempo in cui si sono raggiunte per la prima volta
queste vette o soprattutto quando è stata celebrata la prima messa
in cima a una vetta.
Lo ricordo anche con piacere, perché uno dei parroci alpinisti è
stato l'Abbé Henry, che è nato a Courmayeur ma è vissuto per oltre
48 anni a Valpelline e da lì ha scritto molta della storia
dell'alpinismo e dei preti ai primi del '900.
Certo è che raggiungere una vetta e celebrare una messa ai primi
del '900 è diverso che farlo in data odierna, è una cosa
completamente diversa - l'ha ricordato il collega Distort -
all'epoca la croce veniva portata a spalle in cima a una vetta
importante e montata in vetta. Oggi viene portata con altri mezzi,
quindi il significato è completamente diverso nel descrivere
l'impresa e soprattutto nel compierla.
Detto ciò, quanto ho potuto apprendere e capire in
quell'occasione - proprio dai parroci e preti alpinisti - è che è
importante mantenere le attuali croci, ma soprattutto ponderare
bene ciò che viene fatto oggi in montagna e il significato che si
vuole dare alla presenza di questi simboli.
Non ci si è soffermati - e guardo la collega Minelli - su
bivacchi e rifugi, perché in quell'occasione si parlava d'imprese e
di simboli religiosi in vetta.
Per quanto ho capito in occasione di quella serata e ho potuto
capire oggi, il mio voto sarà di astensione.
Presidente -
Consigliere Baccega, ne ha facoltà per
dichiarazione di voto.
Baccega (FI) -
Direi che questa mozione ha animato il
dibattito in modo significativo e ci ha fatto capire che ci sono
delle divergenze che, secondo noi, sono anche esasperate per certi
aspetti.
Abbiamo valutato con attenzione questa mozione, abbiamo dei
valori, valori che Forza Italia si porta dietro, che sono valori di
libertà, sono valori cristiani, quindi riteniamo che l'impegno di
questa mozione ci sia tutto.
Per questo noi sicuramente voteremo a favore di questa
mozione.
Presidente -
Consigliere Manfrin per dichiarazione di
voto.
Manfrin (LEGA VDA) -
Non avrei voluto intervenire,
ritenevo di aver esplicitato il mio pensiero nel mio intervento, ma
una collega, che non citerò per non innescare dei fatti personali,
ha detto che probabilmente io non ho ascoltato il dibattito.
Nel dire questo, ha detto che nel mio secondo intervento io
avrei asserito qualcosa di differente, quindi ricordo alla collega
che sono intervenuto una volta sola, quindi probabilmente chi non
ha ascoltato il dibattito non sono io, ma a questa collega - così
distratta dal dibattito e da quello che si è detto - mi piacerebbe
ricordare un passaggio.
Ho detto che una questione particolarmente importante era la
differenza fra il rimuovere le croci esistenti e il non installarne
di nuove; queste sono due cose differenti, ma ho anche detto, in
maniera molto chiara, che chi sostiene in maniera furbesca la
questione del "Non bisogna installarne di nuove, ma le vecchie per
carità", obiettivamente sta utilizzando un mezzo subdolo per
cominciare a introdurre quel sistema che è proprio quello che è
stato poi esplicitato. Le nostre belle montagne che non hanno
niente, così gli togliamo tutto quanto, così ritornano ai loro
fasti e ai loro splendori.
Consiglierei a questa collega di provare adesso magari a dire
che: "Le strade in montagna sono belle, però non costruiamole di
nuove e poi magari anche quelle che ci sono facciamo in modo che
scompaiano, così la montagna rimarrà inalterata e ce la guardiamo
da sotto perché senza strade non ci si può più salire".
Magari potrebbe essere un consiglio e una nuova iniziativa che
potrebbe portare avanti, noi ovviamente - a quello che è stato
giustamente definito la finestra di Overton - si dice una cosa:
l'obiettivo non è quello, è un altro, ma è un modo per cominciare a
parlarne. Ovviamente non ci siamo e riconfermo il voto favorevole a
questa mozione.
Presidente -
Consigliere Distort per dichiarazione di
voto.
Distort (LEGA VDA) -
Io posso già dirmi particolarmente
soddisfatto che per tutto questo tempo l'Aula abbia preso
seriamente in discussione questo argomento. Sono sicuro che
qualcuno ci giudica e dice: "Ma voi siete stati tutto questo tempo
in Consiglio regionale a parlare di croci sì o croci no". Questo
rivela il fatto di quanto sia importante l'identità e la cultura,
anche perché tutto il futuro è costruito sulla base di chi siamo, è
un po' come dire: "Il futuro è un sapore antico, un albero può
permettersi di crescere solo ed esclusivamente perché ha delle
radici".
Io vorrei comunque fare solo due considerazioni ancora come
dichiarazione di voto, oltre a questa della soddisfazione, e
ringraziare tutti coloro che hanno partecipato al dibattito. Vorrei
ricordare due cose, anzi tre.
La prima, probabilmente è un caso che il titolo di questo punto
n. 11 è "Simboli cristiani". Caso nel senso che c'è qualcuno che ha
redatto questo titolo sintetizzando in questo modo.
La parola "Simbolo" è la parola tecnica che si è sempre usata
per esprimere il "Credo". Il "Credo" si chiama, in termine più
corretto, il simbolo della fede.
Il "Credo" rappresenta i valori che noi ci portiamo dentro e in
base ai quali noi costruiamo il nostro agire quotidiano, in
qualunque confessione religiosa.
Questa è la prima riflessione, quindi mi sembra abbastanza
significativo che di fronte a questo termine, "Simboli", ci sia
qualcuno che abbia manifestato una propria posizione e chi invece,
con tutta una serie di giustificazioni, va a esprimere una
posizione di astensione.
Altro elemento è un elemento di coerenza. Io adesso non vorrei
mettere in difficoltà due persone, però questo è quanto. Siccome
l'attività del Consiglio si esprime per atti, io mi ricordo
perfettamente un'iniziativa presentata dal gruppo Pour l'Autonomie
sulla valorizzazione dei simboli cristiani nell'ambito delle nostre
montagne, lungo i percorsi. Mi ricordo che era stata espressa e
narrata, quindi presentata molto bene, dal collega Rollandin, e non
avevo assolutamente dubbi che l'avrebbe presentata bene, perché è
una persona che crede profondamente a questi valori.
Per cui io mi chiedo come mai oggi, in che modo oggi Pour
l'Autonomie prenderà una posizione diversa rispetto a quanto loro
stessi, in questa legislatura, hanno presentato.
Per concludere, ribadisco quanto contenuto nella preghiera
dell'alpino, in quanto sono alpino: "Rendi forte le nostre armi
contro chiunque minacci la nostra patria, la nostra bandiera, la
nostra millenaria civiltà cristiana".
È chiaro che nessuno sta minacciando, ma il non prendere
posizione per tutela futura, non è tanto diversa da una minaccia
rimandata.
Presidente -
Se non ci sono altre dichiarazioni di voto,
mettiamo in votazione la mozione. Non vedo richieste, la votazione
è aperta. La votazione è chiusa.
Presenti: 35
Votanti: 9
Favorevoli: 9
Astenuti: 26 (Aggravi, Barmasse, Bertin, Bertschy, Brunod,
Carrel, Caveri, Chatrian, Cretier, Grosjacques, Guichardaz Erika,
Guichardaz Jean-Pierre, Jordan, Lavevaz, Lucianaz, Malacrinò,
Marguerettaz, Marzi, Minelli, Padovani, Planaz, Restano, Rollandin,
Rosaire, Sapinet e Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK