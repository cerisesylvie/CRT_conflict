Consiglio Regionale della Valle d'Aosta - Oggetto del Consiglio n. 1364 del 14 giugno 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque minerali e termali
Precedente
Successivo
Resoconto integrale del dibattito dell'aula
Oggetto del Consiglio n. 1364 del 14 giugno 1995 - Resoconto
SEDUTA ANTIMERIDIANA DEL 14 GIUGNO 1995
OGGETTO N. 1364/X Intervento finanziario della Regione per
consentire lo sfruttamento di una sorgente di acque minerali in
Comune di Cogne. (Interpellanza)
Interpellanza Considerata l'indubbia importanza che riveste lo
sfruttamento economico delle risorse naturali della Valle d'Aosta,
nonché l'utilizzo a tal scopo delle forze economiche presenti nella
nostra regione;
Preso atto che nella vallata di Cogne è stata individuata una di
tali risorse, espressamente una sorgente di acqua minerale che
potrebbe essere utilizzata e messa in commercio con grande
beneficio per la comunità valdostana;
Verificato che l'Ente Parco Gran Paradiso ha dato alla società
"Sorgenti Gran Paradiso" i permessi necessari alle opere di
captazione dell'acqua minerale di Cogne, operazione che ha
richiesto tre anni di lavoro e ha comportato alla società un onere
di trecento milioni;
Tenuto conto che le richieste della società "Sorgenti Gran
Paradiso" alla Regione si limitano alla ristrutturazione di un
immobile di proprietà regionale, espressamente il capannone che
ospitava le rubinetterie "Coros", e alla realizzazione di una
condotta idrica, i cui costi complessivi si aggirerebbero intorno
ai due miliardi;
Evidenziata inoltre l'importanza, per l'intero comprensorio
della vallata di Cogne, dell'iniziativa sia dal punto di vista
industriale sia da quello occupazionale, fatto rilevante data
l'attuale crisi di tutti i settori economici;
il sottoscritto Consigliere regionale
Interpella
la Giunta regionale per sapere:
1) se l'Amministrazione regionale è interessata a sostenere
economicamente tale operazione che riveste grande importanza
commerciale quanto turistica ed occupazionale;
2) se la Regione, tramite la Finaosta, è intenzionata a
predisporre un finanziamento alla società "Sorgenti Gran Paradiso"
al fine di rendere utilizzabile l'immobile per gli scopi di
imbottigliamento e magazzino dell'acqua minerale, tenuto comunque
conto che l'investimento in questione non dovrebbe superare la
cifra di due miliardi (necessari alla ristrutturazione
dell'immobile e alla predisposizione della condotta dell'acqua
dalla sorgente allo stabilimento, opere che resteranno di proprietà
regionale) e che i costi di impianto e di avviamento del progetto
saranno sostenuti completamente dalla società in oggetto;
3) i tempi entro i quali si intende dare attuazione al progetto
di finanziamento, nel caso la Regione voglia dare il proprio
consenso e contributo a tale meritevole iniziativa.
F.to: Lanièce
Presidente Ha chiesto la parola il Consigliere Lanièce.
Lanièce (GA) Stiamo attraversando, dal punto di vista economico,
tempi alquanto difficili. Tranne la voce isolata di qualche attento
osservatore della realtà valdostana, tutti si preoccupano di
promettere e di ribadire una ripresa dell'economia e dell'impresa
privata, che a me invece sembra ben lontana dal nostro territorio.
Qualche segnale in verità c'è, comunque, in questa direzione.
L'interpellanza che ho presentato vuole infatti segnalare la
possibilità di mettere in atto, seppure in una piccola realtà, una
iniziativa privata che, con una minima partecipazione della
Regione, potrebbe gettare un ponticello verso questa tanto attesa
ripresa dell'economia.
L'Amministrazione regionale si è trovata più volte al tavolo
delle trattative con enti privati, società imprenditoriali, per
accordare finanziamenti, impostare cordate, realizzare business;
quanti di questi affari sono poi andati positivamente in porto, o
meglio, più realisticamente, quanti hanno portato reale beneficio
economico ed occupazionale alla Valle d'Aosta?
Stiamo assistendo ad un paradosso: da una parte ci viene detto
che l'imprenditoria sta "rimontando la crisi", d'altra parte
vediamo crescere il numero dei disoccupati, fatto questo dimostrato
dall'impressionante numero di domande presentate ai concorsi
regionali.
La proposta della società Sorgenti Gran Paradiso non toglie
nulla alla volontà della pubblica amministrazione di trovare una
soluzione al problema lavoro, semmai può rappresentare un piccolo
ma significativo contributo. Visto l'esempio negativo dato dalle
Acque minerali Monte Bianco, credo valga la pena di verificare la
richiesta della società Sorgenti Gran Paradiso, richiesta
senz'altro umile e ragionata, tenuto conto delle prospettate
opportunità occupazionali ed economico-turistiche. Si chiede
solamente la messa a punto di una struttura, ove potrebbero
lavorare almeno una decina di persone. I vantaggi economici di tale
impresa potrebbero benissimo essere di gran lunga superiori alle
aspettative, e comunque senz'altro superiori ai costi
dell'operazione.
Per tornare alle acque minerali, qualcuno dovrebbe dirci come
mai la sorgente Monte Bianco non è ancora operativa, nonostante
l'avvenuto stanziamento dei fondi necessari; quali sono i motivi
che impediscono la messa sul mercato dell'acqua minerale Monte
Bianco? Forse i costi troppo elevati, una politica di marketing
sbagliata troppo superficiale? Ma restiamo alla questione
strettamente relativa a questa interpellanza, ovvero il progetto
Sorgenti Gran Paradiso. La situazione attuale può essere così
riassunta: la società Sorgenti Gran Paradiso ha ottenuto dall'ente
Parco del Gran Paradiso i permessi necessari alle opere di
captazione, operazione che ha richiesto tre anni di lavoro. Sono
stati ripristinati i lavori originari di captazione ed è stata
creata una nuova e più capace captazione con perforazioni,
necessaria a sopportare la capacità produttiva prevista. Tali
lavori hanno comportato una spesa di circa 300 milioni; da due anni
sono in corso le attività di analisi chimica e biologica delle
acque, nonché il controllo geologico del territorio circostante per
l'ottenimento della licenza di imbottigliamento.
La richiesta originale prevedeva l'erogazione di un
finanziamento da parte dell'Amministrazione regionale, destinato a
coprire le spese di ristrutturazione dell'edificio, di acquisto e
di installazione degli impianti di imbottigliamento. Alla luce
delle richieste di garanzia reali pervenute da parte della
Finaosta, pari al finanziamento concesso, la richiesta è stata
riproposta nei termini che seguono: ristrutturazione dell'immobile
di proprietà dell'Amministrazione, ex rubinetteria Coros, che
comunque resterà tale anche dopo la ristrutturazione, nonché la
realizzazione di una condotta idrica, spese che saranno a carico
dell'Amministrazione regionale per un importo che si aggira sui 2
miliardi. La realizzazione degli impianti di imbottigliamento e di
immagazzinamento sarà invece completamente a carico della società
Sorgenti Gran Paradiso, che farà uso di opportuni mezzi finanziari
per mezzo della controllante SVEA per un importo pari a 5-6
miliardi.
Attualmente la discussione in corso con i funzionari della
Finaosta verte sul potenziale di vendita delle Sorgenti Gran
Paradiso in Valle e fuori Valle. A questo proposito vale la pena di
indicare come i recenti sviluppi della società SVEA influiscano
positivamente su questo punto. La SVEA potrebbe coprire
direttamente il territorio della Valle d'Aosta, consentendo con una
aggressiva politica di marketing di acquisire una quota importante
del mercato interno. I soci tecnici della SVEA, la FINAB,
potrebbero coprire adeguatamente con le loro strutture in essere
l'area dell'Italia settentrionale.
Vorrei riassumere alcuni punti cardine dell'operazione:
l'importanza di un progetto in grado di avviare un nuovo settore in
Valle d'Aosta produttivo e commerciale, con la creazione di nuovi
posti di lavoro, minimo 10 posti di lavoro; il fatto importante che
l'operazione non grava sulle casse della Regione grazie alla
capacità di autofinanziamento della SVEA, che si accolla
completamente i costi di impianto e di avviamento del progetto,
dopo aver sostenuto il già gravoso e lunghissimo avvio; la
richiesta si limita quindi alla riattivazione di un edificio, di
proprietà dell'Amministrazione regionale, chiuso ed inutilizzato da
molti anni e alla canalizzazione idrica assimilabile ad un normale
acquedotto. A questo punto mi chiedo perché non si possa venire
incontro ad un progetto che, con un investimento minimo, potrebbe
dare lavoro a dei Valdostani e produrre un'attività commerciale a
tutto vantaggio del comprensorio di Cogne, con conseguente
vantaggio turistico, nonché dell'Amministrazione regionale e della
Valle d'Aosta intera.
Reputo quindi, signor Assessore e signor Presidente, la proposta
delle Sorgenti Gran Paradiso un'occasione da non perdere per lo
sviluppo economico e turistico della Valle d'Aosta. Se a voi non
sembra così, vorrei che me ne illustraste i motivi.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) La prima domanda dell'interpellante è se
l'Amministrazione è interessata a sostenere economicamente
un'operazione che riveste un'importanza commerciale, turistica ed
occupazionale.
L'Amministrazione regionale è indubbiamente interessata a
promuovere iniziative economiche, che consentano l'incremento e lo
sviluppo dell'occupazione, in modo particolare quando queste
iniziative prevedono un razionale ed efficace utilizzo delle
risorse locali.
Ciò premesso, ogni nuovo progetto imprenditoriale deve essere
attentamente analizzato, allo scopo di valutarne le possibilità di
riuscita e di consolidamento.
Il progetto imprenditoriale Sorgenti Gran Paradiso è stato
quindi scrupolosamente vagliato in collaborazione con Finaosta,
onde verificarne i punti di forza e quelli di debolezza. Il
progetto è stato anche variato, come è stato riferito da Lanièce,
però dall'esame effettuato il giudizio è che l'idea imprenditoriale
sicuramente è valida, ma che necessita ancora, al fine di poter
avere un giudizio positivo, di un impegno da parte dei promotori
dal punto di vista finanziario complessivo e di una strategia
commerciale e promozionale meglio definita.
É vero che il mercato delle acque minerali è sicuramente in
crescita; c'è però una concorrenzialità particolarmente agguerrita,
ed allora, per fare un esempio, diciamo che le previsioni di
vendita in Valle d'Aosta sono circa tre volte superiori ai consumi.
Cioè loro hanno preventivato nei loro progetti di vendere in Valle
d'Aosta una quantità che, riferita ai consumi effettivi, è tripla.
Questo per dire che il progetto necessita di un
approfondimento.
Ci può essere quindi un sostegno dell'Amministrazione regionale
a questo progetto, e in questo senso ci sarà nelle prossime
settimane un incontro con la società, se si riuscirà a superare
questi due punti, che sono un impegno ulteriore da parte della
società per ciò che riguarda il suo intervento come investitore, e
un chiarimento sulla strategia commerciale, proprio per evitare che
l'iniziativa prenda magari il via ma poi si areni per strada.
In questo senso c'è il suggerimento di cercare un ulteriore
partner commerciale, che possa assorbire la produzione e
partecipare in aggiunta ai soci attuali al finanziamento.
Presidente Ha chiesto la parola il Consigliere Lanièce.
Lanièce (GA) Prendo atto della risposta dell'Assessore Mafrica.
Prendo atto altresì della disponibilità, che ha dimostrato nel suo
intervento, di vagliare attentamente questo progetto, un progetto
che reputo importante perché non richiede un grosso intervento
finanziario da parte della Regione; si tratta di 1 miliardo, 1
miliardo e mezzo, tenuto conto che comunque con questa cifra si
mette a norma un edificio di proprietà regionale, che potrebbe
essere utilizzato per qualsiasi iniziativa, e si crea una condotta
idrica che serve sempre a livello comunale. Sappiamo che nel Comune
di Cogne questo edificio "ex rubinetteria Coros" è fatiscente,
quindi l'intervento servirebbe a mettere a norma un edificio, e, in
quanto tale, si tratta quindi di un intervento più che mai
opportuno.
Ribadisco l'importanza di tenere conto di questa iniziativa,
perché è una iniziativa economica, che porta vantaggi turistici al
comprensorio di Cogne tenuto conto che la produzione totale sarà di
circa 20 milioni di bottiglie all'anno e non apporterà quindi un
grosso traffico sulle strade di Cogne; inoltre con questa
iniziativa si garantisce la possibilità di occupazione per 10
persone e pertanto, vista l'attuale situazione di crisi
occupazionale, rappresenta un aspetto importantissimo.
Vorrei proprio che l'Assessore cercasse di fare tutto il
possibile per condurre in porto questa iniziativa ed anche per dare
risposte nei termini più brevi possibili, perché questa iniziativa,
che poteva essere partita già da tempo, è ancora ferma, per cui
l'invito è di cercare di accelerare al massimo i tempi, vista
l'importanza occupazionale e industriale dell'iniziativa.
Ovviamente è giusto che ci sia il vaglio della Finaosta, però
vorrei che ci fosse da parte dell'Assessore una particolare
attenzione a questo progetto e quindi mi fa piacere sapere che ben
presto ci sarà un nuovo incontro con i responsabili della
società.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK