Consiglio Regionale della Valle d'Aosta - Oggetto del Consiglio n. 3116 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3116 del 10 gennaio 2024 - Resoconto
OGGETTO N. 3116/XVI - Interrogazione: "Ricadute dell'attività
della società Raccordo Autostradale Valle d'Aosta sul bilancio
regionale".
Bertin (Presidente) -
Punto n. 15. Risponde il Presidente
della Regione.
Testolin (UV) -
La collega chiede se gli ultimi cinque
bilanci della società RAV S.p.A. si sono chiusi in attivo o in
perdita e con quali entità.
Per quanto riguarda il primo quesito, la società RAV S.p.A. ha
chiuso l'esercizio 2022 con un utile pari a 5.850.226 euro, mentre
gli esercizi relativi agli anni 2021, 2020, 2019 e 2018 si sono
chiusi in negativo, per la precisione: nel 2021 è risultato di meno
5 milioni, nel 2020 meno 4 milioni e 905, nel 2019 meno 44.559, nel
2018 meno 1 milione e 842 mila euro. Questi dati sono peraltro
inseriti nella deliberazione approvata da questo Consiglio
regionale, oggetto 293316, in data 22 novembre 2023.
Sull'argomento la società ha comunicato che i bilanci RAV
scontano in misura preponderante il consistente investimento per la
realizzazione dell'autostrada stessa, che causa un valore di
ammortamenti stimabili in circa 17 milioni annui, che incide
fortemente sul risultato di esercizio, fino ad averlo portato in
perdita negli esercizi precedenti. Inoltre la società ha segnalato
come il traffico contenuto e i mancati o ritardati riconoscimenti
tariffari non permettono ad oggi una gestione a livello di margine
operativo sufficiente per evitare il rischio di perdita a livello
di utile netto. Nel 2022 il riorientamento di alcuni investimenti
previsti anche nei prossimi anni verso una logica di manutenzione
evolutiva, tale cioè da aumentare significativamente la vita utile
delle opere d'arte oggetto degli interventi, e quindi
capitalizzabili, ha registrato un utile di esercizio pari a circa
5,9 milioni di euro. Nel 2023, secondo la società, il predetto
riorientamento degli investimenti consentirà di chiudere senza
particolari squilibri l'esercizio, che ha peraltro risentito della
chiusura del Traforo del Monte Bianco per circa otto settimane.
Seconda domanda: "quali sono le ricadute in positivo e in
negativo sull'attività di RAV S.p.A. sul bilancio regionale". Da un
punto di vista contabile, non si verificano ricadute finanziarie
dirette per gli azionisti in positivo o in negativo a seguito dei
risultati della RAV, tuttavia occorre precisare che nel caso in cui
un organismo partecipato presenti un risultato di esercizio
negativo, l'Ente pubblico partecipante è tenuto ad accantonare in
misura proporzionale alla quota di partecipazione l'importo
corrispondente in apposito fondo vincolato del bilancio di
previsione dell'anno successivo, come disposto dal TUSP. La natura
di tale accantonamento ha il solo effetto di contrarre la capacità
di spesa dell'Amministrazione. La relazione diretta che si instaura
tra le perdite registrate dalle società partecipate e la
consequenziale contrazione degli spazi di spesa effettiva
disponibile, a preventivo per gli enti pubblici proprietari, ha
l'obiettivo di una maggiore responsabilizzazione degli enti
pubblici partecipanti nel perseguimento della sana gestione delle
partecipazioni societarie. A ciò si aggiunga comunque che
l'articolo 14, comma 5, del TUSP prevede il cosiddetto "divieto di
soccorso finanziario" nei confronti di società partecipate in caso
di registrazione di perdite per i tre esercizi consecutivi, salvo
casi specifici previsti dalla norma. Le norme richiamate sono
dunque finalizzate alla dinamica salvaguardia degli equilibri
finanziari, ma non comportano l'automatico obbligo di ripiano delle
perdite o l'assunzione dei debiti della partecipata. Il fondo
perdite risultante dal rendiconto del 2002 è pari a complessivi
euro 13.072.309, che non comprende evidentemente solo questa
società ma l'intero panorama delle società partecipate. Nel caso di
specie, avendo la stessa RAV S.p.A. registrato un risultato
d'esercizio positivo per il 2022, l'Amministrazione, prendendo a
riferimento l'importo della perdita ripianata della società
derivante dalla destinazione dell'utile a tale scopo, ha reso
disponibile una parte corrispondente proporzionale alle perdite
della società RAV S.p.A. alla propria quota di partecipazione, cioè
il 42.
Terza domanda: "se corrisponde al vero che RAV S.p.A. deve
realizzare lavori di manutenzione straordinaria sull'autostrada che
gestisce per 84 milioni di euro". Riguardo a questo punto, la
società segnala che gli impegni futuri sono riferiti a interventi
di adeguamento delle infrastrutture alle nuove normative vigenti.
Rivestono particolare importanza in tal senso gli interventi di
messa in sicurezza delle gallerie della tratta ai sensi del decreto
legislativo 264/2006 e quelli di potenziamento della tratta
suggeriti da un contesto generale caratterizzato dalla
rivisitazione delle modalità d'ispezione, di indagine e analisi
dello stato delle opere, come indicato nelle nuove linee guida per
la classificazione e gestione del rischio per ponti, viadotti e
gallerie, emanate dal Ministero delle infrastrutture e trasporti
nel 2022. A ciò si aggiunga quanto detto in riferimento agli
interventi di manutenzione evolutiva che innalzano la durabilità
delle opere o la sicurezza per i quali conseguentemente è stato
previsto un trattamento contabile come investimenti. Nell'ultimo
piano economico-finanziario, presentato alla fine dell'esercizio
2023 al MIT, nel periodo 2024-2032, cioè fino alla scadenza della
concessione, sono stati previsti interventi per circa 120 milioni
di euro.
Presidente -
Per la replica, ha chiesto la parola la
consigliera Minelli, ne ha facoltà.
Minelli (PCP) -
Ringrazio il presidente Testolin per la
risposta. Le chiedo poi, se è possibile, avere anche i dati,
soprattutto l'ultima parte che lei ci ha spiegato, altrimenti andrò
a riascoltare poi il suo intervento. Prendiamo quindi atto di
queste informazioni che saranno oggetto di attenta valutazione e
anche di riflessione da parte nostra, perché riteniamo che la RAV
rappresenti soltanto un pezzo di quel sistema di infrastrutture per
la mobilità e per il trasporto, che, a nostro avviso, andrebbe
riesaminato nel suo complesso criticamente. È rilevante comunque
l'informazione che lei ha dato che, a parte l'anno 2022, vede -
come sapevamo, ma era una conferma che cercavamo - i bilanci
costantemente in passivo e che quindi l'autostrada ovviamente non
si regge con i pedaggi pur cari che pratica. È stata poi
evidenziata la cifra dei lavori previsti che ammontano, da quello
che lei ci ha detto adesso, a 120 milioni; noi eravamo rimasti alla
dichiarazione dell'Assessore che l'ha preceduta con la delega alle
partecipate del 2022, che parlava di 84 milioni, quindi parliamo di
quasi 40 milioni in più. Lei ha evidenziato che si tratta di
adeguamenti normativi per quello che riguarda la sicurezza, ma ha
anche detto che i costi che in qualche modo gravano su questi
bilanci attuali, sono ancora legati alla costruzione
dell'autostrada che è avvenuta decenni fa. Direi che sono delle
informazioni importanti per valutare ancora oggi la sostenibilità
di un'opera che è stata realizzata non senza perplessità e
opposizioni, comunque valuteremo queste informazioni di cui la
ringraziamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK