Consiglio Regionale della Valle d'Aosta - Oggetto del Consiglio n. 314 del 10 giugno 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 314 del 10 giugno 1982 - Resoconto
OGGETTO N. 314/VII - PROBLEMI CONCERNENTI I "COUPONS" PER
L'ACQUISTO DI CARBURANTE DA PARTE DI TURISTI
STRANIERI.-(Interpellanza).
PRESIDENTE:
Do lettura dell'interpellanza presentata dal
Consigliere Berti:
INTERPELLANZA
AVUTA notizia dell'intenzione espressa dai gestori delle pompe
di erogazione del carburante di non accettare i "coupons"
rilasciati agli stranieri sia perché ne sono posti in circolazione
parecchi contraffatti, sia perché i gestori sono tenuti a
trascrivere sui buoni stessi notizie relative alle targhe dei
veicoli incorrendo spesso, specie nei momenti di maggior afflusso
di clientela, in involontari errori che sono penalizzati con
sanzioni che vanno dalle 500 mila lire ai cinque milioni di
lire;
CONSIDERATA che la Valle d'Aosta, con i trafori ed i valichi
alpini, è punto di convergenza di una clientela turistica estera
sempre in crescita e che l'azione annunciata dai gestori delle
pompe di erogazione del carburante arrecherebbe un danno d'immagine
notevole, annullando gli stessi sforzi compiuti dalla Regione in
azioni promozionali tendenti ad acquisire un sempre maggior numero
di turisti stranieri;
INTERPELLA
gli Assessori al Turismo e all' Industria e Commercio per
sapere se sono a conoscenza della circostanza e quali azioni
intendono intraprendere per evitare i negativi riflessi all'azione
annunciata dai gestori di pompe di distribuzione del carburante ed
in particolare se non ritengono necessario un intervento in sede
Ministeriale, per ottenere la stampa dei "coupons" su carta
filigrana rendendo difficile la falsificazione e far si che le
notizie relative alle targhe dei veicoli che fruiscono della
facilitazione siano trascritte al momento del rilascio da parte
dell'Ente emittente, ENIT o ACI.
PRESIDENTE:
Ha chiesto di illustrare l'interpellanza il
Consigliere Berti, ne ha facoltà.
BERTI - (Art. e Comm. Vald.):
Ho voluto porre questa
interpellanza per tutte quelle difficoltà che possono derivare dal
disservizio che hanno annunciato i distributori di pompe di
carburante verso i coupons che rilasciano gli organi competenti,
l'ENIT e l'ACI, ai turisti stranieri, in quanto non hanno nessun
utile nel fare quel servizio e tra l'altro alcuni di quei tagliandi
sono stati perfino falsificati. Vorrei sapere dall'Assessore se ha
avuto dei contatti e cosa intende fare per evitare l'interruzione
di servizio verso gli stranieri, in quanto a giorni c'è di nuovo
l'emissione dei "coupons".
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
La preoccupazione del Consigliere Berti
è anche la mia e quella dell'Assessorato. I "coupons" per il
prelievo del carburante agevolato da parte dei turisti stranieri,
rilasciati in forza della legge 22.2.1982 e del relativo decreto
27.4.1982, sono confezionati su carta filigranata e muniti di
numero di targa al momento dell'emissione da parte degli uffici
incaricati. Vengono così a cadere le perplessità espresse dai
Sindacati dei distributori di carburante che avevano provocato
quello sciopero di 24 ore. Le Organizzazioni sindacali interpellate
hanno assicurato che, considerata la maggiore sicurezza ottenuta
con l'adozione della carta filigranata, nessuna azione verrà
intrapresa contro l'emissione dei "coupons".
PRESIDENTE:
Ha chiesto di parlare il Consigliere Berti
per la replica, ne ha facoltà.
BERTI - (Art. e Comm. Vald.):
Sono soddisfatto della
risposta datami dall'Assessore; se è vero quello che ha detto,
questo era quanto la categoria chiedeva, e cioè che ci fosse la
carta filigranata con i numeri di targa al momento
dell'emissione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK