Consiglio Regionale della Valle d'Aosta - Oggetto del Consiglio n. 21 del 11 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 21 del 11 luglio 2018 - Resoconto
OGGETTO N. 21/XV - Interrogazione: "Iniziative per la
sostituzione della plastica monouso con materiale compostabile o
riciclabile nelle sagre e feste enogastronomiche".
Rini (Président) -
Point 7 à l'ordre du jour, pour la
réponse la parole au l'assesseur Gerandin.
Gerandin (MOUV') -
Leggendo questa interrogazione, ho
riportato indietro le lancette almeno di cinque anni, quando sono
stato qua dentro, perché è stato uno degli argomenti trattati in
più occasioni in questo contesto. La problematica che sollevate è
assolutamente degna di avere al più presto una soluzione.
Farò una premessa per illustrare quello che si è fatto o si è
cercato di fare in questi anni per ovviare a questa situazione, in
funzione di che cosa soprattutto dovremmo fare, perché penso che
l'impegno vero, in tutto questo contesto, sia capire se tra tutti
riusciremo a trovare una soluzione.
Per quello che riguarda la Regione, con il Piano regionale di
gestione dei rifiuti approvato con legge regionale n. 22/2015 ha
approvato altresì il programma regionale di prevenzione dei rifiuti
che riporta, tra gli altri, l'adozione di misure volte a rendere
sostenibile la gestione delle manifestazioni organizzate da enti e
soggetti vari nell'arco dell'anno, quali: fiere, feste patronali,
sagre ed altro. Già a partire dal 2011 sono stati predisposti
documenti vari (regolamenti, decaloghi, volantini, guide) volti a
fornire tutte le indicazioni tecnico-operative finalizzate a
favorire una corretta gestione dei rifiuti durante lo svolgimento
di dette manifestazioni. Al fine di ricordare la necessità di una
corretta gestione dei rifiuti sono state poi emanate delle
circolari rivolte ai Comuni e a qualunque altro soggetto
interessato all'organizzazione di manifestazioni in cui possono
essere prodotti rifiuti, prevedendo altresì la stretta
collaborazione del soggetto che organizza la manifestazione con il
sub-ATO di riferimento e l'impresa. Tutta la documentazione
predisposta dalla Regione, che viene regolarmente aggiornata,
tenuto conto dell'evoluzione normativa in materia di rifiuti, è
pubblicata sul sito internet della Regione nella sezione
"ambiente". Con nota del 19 giugno 2015 (n. 4887) sono state
fornite puntuali indicazioni in merito a tali aspetti. In ogni
caso, con una circolare del 23 giugno 2015 (nel disciplinare in
merito all'attuazione del regolamento regionale n. 2/2007 sui
requisiti delle attrezzature per la somministrazione temporanea di
alimenti e bevande in occasione di manifestazioni aperte al
pubblico su area pubblica o privata quali: sagre, feste paesane,
eventi sportivi, religiosi, politici in cui è preparata, cucinata,
somministrata, distribuita qualsiasi sostanza alimentare) la
Regione ha specificato che, come previsto nell'allegato C del
regolamento stesso, i piatti, i bicchieri e le posate utilizzate
devono essere preferibilmente monouso e, in tal caso,
preferibilmente compostabili e che dal primo gennaio 2011 tali
stoviglie dovranno essere esclusivamente monouso e
compostabili.
A fronte di tali disposizioni, si è dovuto, in una fase
transitoria, disporre che l'utilizzazione di stoviglie utilizzate
in maniera biodegradabile (compostabile) poteva diventare un
problema dall'avvio, a giugno 2015, della raccolta differenziata
della frazione organica dei rifiuti domestici assimilati, in quanto
l'impianto di trattamento Maserati di Piacenza,
-
presso cui
tale frazione di rifiuti viene conferita ai fini della produzione
di compost, destinando i rifiuti organici della raccolta
differenziata alla produzione di compost di qualità
-
ha
posto il vincolo che la presenza di mater-bi e di altri materiali
non compostabili nella frazione organica non deve superare i limiti
a seguito dei quali vengono applicate delle penalità economiche.
Per la frazione organica, se le percentuali di materiale non
compostabile sono superiori al 10 percento, il corrispettivo è di
105 euro per ogni tonnellata; se sono inferiori al 10 percento, il
riconoscimento è 165 euro per ogni tonnellata. Per cui cambia il
costo.
In considerazione di quanto sopra, pertanto, la Regione ha
prontamente provveduto a fornire tutte le indicazioni tecniche e
operative per modificare la modalità di utilizzazione dei piatti,
bicchieri e stoviglie nell'ambito di fiere e sagre indicando
puntualmente l'utilizzo di materiale compostabile, il cui
quantitativo prodotto nell'ambito di ciascuna manifestazione deve
assicurare il rispetto dei vincoli al momento posti dall'impianto
di recupero.
Questa è la risposta tecnica. Per quello che riguarda la
problematica, è chiaro che in questo momento penso che
l'eliminazione della plastica monouso dalle sagre dovrebbe essere
un obiettivo non rimandabile. Questo lo abbiamo scritto. Abbiamo
anche un regolamento regionale, bisogna capire se poi i regolamenti
scritti siano il mezzo più efficace, perché bisognerebbe che poi a
ogni regolamento ci fosse una sorta di condivisione anche da una
parte un po' più ampia a quella che organizza gli eventi. Per cui
un'idea che mi era venuta era quella di provare a superare il
regolamento, mettendo al centro della discussione l'attuale
regolamento, magari attivare una tavola rotonda in cui siano
presenti organizzatori, tecnici dell'Assessorato, associazioni
ambientaliste e la allargherei volentieri ai membri della III
Commissione per capire se riusciamo a uscire da questo impiccio.
Anche perché, leggendo tutto questo, probabilmente neanche il
mater-bi è la soluzione per ovviare a tutte queste problematiche.
Probabilmente sarebbe più opportuno avviare una campagna dove
l'utilizzo di stoviglie lavabili sia un percorso più consono
all'ottenimento del risultato, perché altrimenti rischiamo di avere
delle soluzioni assolutamente parziali e di non risolvere un
problema che è assolutamente sentito. Lo dico perché, bastasse
cambiare Assessore per risolvere il problema... ne abbiamo cambiati
quattro, ma il problema rimane!
(
Dalle ore 10:22 riassume la presidenza il Presidente
Fosson
)
Fosson (Presidente) -
Per la replica la parola alla
consigliera Pulz.
Pulz (IC) -
Ringraziamo molto l'assessore Gerandin per la
sensibilità dimostrata e anche il precedente Consiglio per il
lavoro svolto per quella che è stata definita una delle più gravi
emergenze ambientali dei nostri tempi, ovvero l'inquinamento da
plastica monouso che sta devastando i mari e sta riempiendo il
pianeta, in quanto non entra nel circuito del riciclo ma va ad
alimentare gli inceneritori. Auspichiamo che possa essere
realizzato quanto l'Assessore ci stava dicendo, cioè questo tavolo
di lavoro. Non abbiamo capito quale sarà la tempistica e credo che
sia essenziale capire con quale organizzazione potremo lavorare su
questo punto, perché di fatto il problema forse si può risolvere
con una buona organizzazione, ampiamente collaudata già
dall'associazione "Valle Virtuosa", dotando i luoghi delle
manifestazioni enogastronomiche e i vari eventi di cassonetti
differenziati con colori, descrizioni intuitive e personale
volontario, che peraltro è già in parte formato, proprio per il
presidio dei punti di conferimento.
C'è anche da richiedere certamente uno sforzo di tipo economico
da parte dell'Amministrazione forse per immagazzinare queste
stoviglie in mater-bi, in cellulosa compostabile; se non è questa
la soluzione - come sembrava dirci l'Assessore - possiamo trovare
un'alternativa: stoviglie riciclabili, lavabili con sistemi
abbastanza facili da mettere in atto o - perché no? - magari
possiamo anche pensare di sostituire queste stoviglie con il legno,
che tra l'altro farebbe onore alla nostra tradizione.
Questo sforzo, anche economico, che chiediamo
all'Amministrazione presenta senz'altro numerosi vantaggi.
Innanzitutto in termini di facili misure antinquinamento. Proprio
due giorni fa mi è capitato tra le mani uno studio dell'Università
degli Studi di scienze gastronomiche di Pollenzo, in cui è messo in
evidenza come cento chili di stoviglie compostabili avviate al
trattamento evitano di immettere in atmosfera sessanta chili di
CO2. È un dato che forse non ci dice niente, ma, per rendere
l'idea, vi posso anche dire che questi sessanta chili di CO2
equivalgono a sei auto che percorrono cinquanta chilometri o
all'energia consumata da 365 lampadine da cinquanta watt accese
tutto il giorno. Quindi un risparmio di un certo livello. Invece
dobbiamo notare che in alcuni grossi eventi che caratterizzano
l'estate, ma non solo, e che si svolgono sul nostro territorio
emergono palesi contraddizioni. Vorrei portarvi due esempi per
tutti: l'ex Trofeo Topolino che ora si chiama "Snoopy" che da anni
richiama numerosissimi piccoli calciatori e loro famiglie: dove
vengono consumati i pasti, volontari e Alpini sorvegliano la
raccolta differenziata e tutto funziona bene, mentre tutto attorno,
dove privati vendono cibi e bibite, l'area verde di Gressan si
trasforma in un campo di battaglia. La stessa situazione si
riscontra per la manifestazione "Celtica", dove si potrebbero
evitare alcuni quintali di rifiuti destinati alla discarica, se la
raccolta differenziata fosse presidiata con rigore dai volontari
della festa.
Il secondo grande vantaggio che vediamo è l'impatto educativo
sui cittadini se li si educa all'uso di materiali alternativi
biodegradabili, riciclabili e lavabili. Finalità che la politica
non deve mai dimenticare in quanto ha sempre la responsabilità di
farsi garante delle necessarie trasformazioni culturali e, se
possibile, di anticiparle, a cominciare dalle piccole scelte
quotidiane come quella di mettere a disposizione in quest'aula la
nostra buonissima acqua di montagna, tra l'altro in queste eleganti
caraffe che non deturpano le fotografie e le riprese video, cosa
che invece succede spesso durante le conferenze con l'uso delle
bottigliette di plastica monouso. Queste buone pratiche
-
se
diffuse e se noi per primi daremo il buon esempio, magari anche
negli uffici di via Piave
-
serviranno ad esempio ai Comuni,
alle Pro loco e ai singoli cittadini che si abitueranno così a
praticare un'efficace raccolta differenziata presso il loro
domicilio, secondo gli obblighi di legge a cui l'Unione europea
giustamente ci richiama.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK