Consiglio Regionale della Valle d'Aosta - Oggetto del Consiglio n. 2621 del 23 febbraio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2621 del 23 febbraio 2017 - Resoconto
OGGETTO N. 2621/XIV - Interpellanza: "Accordo tra Ministro
della salute e Assessori regionali in merito all'obbligatorietà
delle vaccinazioni".
Rosset (Presidente) -
Punto n. 13 dell'ordine del giorno.
Ha chiesto la parola il collega Roscio, ne ha facoltà.
Roscio (ALPE) -
Questa nostra iniziativa che doveva
essere discussa un paio di Consigli fa, poi è stata rinviata,
quindi alcune cose sono successe nel mentre, deriva da una notizia
apparsa sulla stampa che parlava del piano nazionale delle
vaccinazioni. Un piano che prevede di incrementare l'obbligatorietà
delle vaccinazioni per l'accesso alle scuole per i bambini delle
materne e delle elementari, prevede l'aumento del numero delle
vaccinazioni, con un fine condivisibile di riuscire ad aumentare la
percentuale di copertura della popolazione. Ora però sappiamo che
alcune controindicazioni anche sulle vaccinazioni ci sono,
incrementando il numero aumenta questa probabilità di
controindicazioni. Il tema noi riteniamo che sia molto delicato,
perché, al di là della parte esclusivamente medica, esclusivamente
tecnica, vi sono tutta una serie di altre implicazioni che
riguardano sfere molto private, sfere etiche, sfere personali dove
le posizioni delle famiglie non sono tutte identiche. La notizia
però annunciava che dall'incontro tra il Ministro Lorenzin e i
rappresentanti, gli Assessori delle autonomie speciali si era
trovato un accordo per estendere questo piano di vaccinazioni ed
estenderne quindi l'obbligatorietà. Sempre da quell'articolo di
giornale emergeva come invece alcune Regioni, come, per esempio, la
Lombardia, avevano ritenuto di dissociarsi. In allora, non c'era
stata nessuna smentita né da parte del Ministero, né da parte
dell'Assessorato, se non pochi giorni dopo un mezzo articolo che
abbiamo trovato su una testata locale, che diceva che la questione
non era proprio posta in questi termini, per cui noi siamo qui a
chiedere alcune questioni all'Assessore: la prima è se questo
incontro è avvenuto, se l'Assessore era presente e qual è stata la
posizione in quell'occasione. Di seguito noi abbiamo visto che vi
sono state alcune iniziative di informazione, ma noi chiedevamo in
allora cosa si era fatto per coinvolgere le famiglie, perché si
andasse verso una scelta consapevole e non imposta. Infine che
intenzioni si hanno riguardo all'obbligatorietà delle vaccinazioni
a livello della nostra Regione e non a livello nazionale.
Presidente -
Ha chiesto la parola l'Assessore Laurent
Viérin, ne ha facoltà.
Viérin L. (UVP) -
Un po' in modo conseguente rispetto al
14 ottobre, quando avevamo discusso in quest'aula il tema delle
vaccinazioni, concordo con il collega che si è un po' superata, ma
sia anche utile discutere di questa tematica proprio per
ripercorrere quello che noi abbiamo fatto, al fine di arrivare sia
ad una dovuta informazione che a delle determinazioni concrete.
Intanto la questione del piano nazionale vaccini era ferma da
alcuni anni e finalmente ad inizio anno si è sbloccata con questo
famoso accordo con le Regioni, al fine di delegare poi ad ogni
Regione la parte regionale di programmazione. Nessuna operazione
quindi è stata fatta fino ad allora se non che la codificazione in
Valle d'Aosta della tematica passa attraverso il gruppo regionale
vaccini, c'è stata il 25 gennaio la convocazione del gruppo vaccini
- quindi antecedente all'iniziativa che è stata depositata -
proprio per coinvolgere e dibattere non solo politicamente, perché
la questione dei vaccini non è solo una scelta politica o
amministrativa, ma deve essere e nascere da una condivisione
politica, amministrativa, tecnica degli operatori del settore.
Ci siamo un po' interrogati e ciò che è uscito da quella
riunione era di sollecitare a livello nazionale la parte politica
(Governo) per dire che la questione dell'obbligatorietà o meno dei
vaccini negli asili-nido non può essere affrontata da ogni singola
Regione da un punto di vista politico, ma deve essere condivisa da
un punto di vista politico e tecnico con un'idea di completezza
anche a livello nazionale. Questo è stato il nostro punto di vista
che abbiamo trasferito alla Conferenza, nella quale non ero
presente, nel senso che era il giorno del Consiglio regionale, ma
il nostro pensiero è stato comunque trasferito. Il 25 gennaio c'è
stato un incontro - che, tra l'altro, è avvenuto in serata - ma non
tanto tra gli Assessori tutti e il Ministro, ma tra il nostro
collega alla sanità Saitta, che ha partecipato per conto delle
Regioni essendo il Coordinatore politico della Commissione salute,
e il Ministro. In quell'incontro è stato relazionato in merito
considerato che durante la seduta della Commissione salute del 1°
febbraio si era deciso di porre questo argomento. A smentita di
quanto pubblicato sui giornali, sia il Ministro Lorenzin che il
dottor Saitta comunque hanno precisato che non si è raggiunto
nessun accordo circa l'approvazione di una legge nazionale, ma è
stata portata l'idea eventualmente di agire - e il Governo l'ha
recepita - con una legge nazionale sul tema delle vaccinazioni e
legato ai percorsi scolastici, quindi è leggermente diverso
rispetto a quello che anche noi avevamo letto dagli organi di
informazione. Quello che è avvenuto quindi è avvenuto in una fase
interlocutoria, dove la Ministra si è riservata di portare la
questione all'attenzione del Ministro all'istruzione e della
ricerca scientifica e del Governo, quindi è
une affaire à
suivre
.
Al di là di questo, che è più il
volet
a livello
nazionale, per quanto riguarda la seconda domanda: "quali sono
state le modalità di informazione e di coinvolgimento delle
famiglie", in quella riunione del gruppo vaccini del 25 gennaio
abbiamo deciso di lavorare sul territorio con delle serate
informative, perché crediamo che il problema delle vaccinazioni, al
di là dei momenti che possono essere più o meno allarmanti in base
alle patologie che si possono sviluppare sul territorio, è una
questione che deve essere affrontata in termini di consapevolezza e
di informazione. A Verrès, nella serata che abbiamo organizzato
l'altra settimana con le amministrazioni comunali e l'azienda, è
stato molto importante informare in una sala gremita, attraverso i
tecnici, come le vaccinazioni negli anni si sono evolute e come
oggi esiste in Valle d'Aosta una situazione molto tranquilla da un
punto di vista della copertura vaccinale, che è l'indicatore che
interessa oggi il mondo scientifico. Si ritiene prioritario rendere
i cittadini consapevoli dell'utilità della vaccinazione per
tutelare la salute individuale e quella della comunità e a livello
di Commissione salute, di concerto con altre Regioni, è stato
richiesto questo avvio di piano di comunicazione nazionale intanto
- al di là di quello che poi noi faremo relativamente alla nostra
Regione - promossa dal Ministero, di concerto con le Regioni, sui
benefici e sulla sicurezza delle vaccinazioni, così come previsto
dal PNV, e anche sui rischi, mettendo la comunità in condizione di
essere informata su tutto ciò che esiste. Oggi quindi il piano
nazionale è il 2017-2019 ed è evidente che l'obiettivo è quello di
rendere comunque univoca l'offerta vaccinale per tutti i cittadini
su tutto il territorio nazionale, anche perché, come lei sa,
esistevano delle previsioni che poi sono state abolite negli anni e
poi sono state ripreviste. Oggi il piano nazionale vaccini, visto
che i vaccini sono previsti nei nuovi LEA che entreranno in vigore,
ci dà la possibilità di dire alla comunità le possibilità in
termini di accessibilità e ciò che l'amministrazione sanitaria e la
sanità valdostana propongono all'utenza.
"Quali sono le intenzioni riguardo all'obbligatorietà delle
vaccinazioni a livello regionale": intanto, essendo le vaccinazioni
parte costituente dei nuovi LEA e considerata la necessità di
eliminare la disparità esistente tra le Regioni, noi riteniamo che
sia necessario un allineamento normativo a livello nazionale, anche
perché le iniziative arrivate dalle Regioni Toscana ed Emilia, che
prevedono questo divieto d'ingresso per i non vaccinati
all'asilo-nido e nella scuola materna, sono iniziative nate in loro
autonomia sulle recenti emergenze sanitarie a seguito del forte
calo delle coperture vaccinali registrato nell'ambito delle stesse
Regioni, quindi sono decisioni che loro hanno assunto e che noi
oggi non riteniamo essere in Valle d'Aosta una strada da
percorrere. Noi riteniamo che l'informazione e la scelta che le
famiglie hanno...devono essere delle scelte consapevoli e devono
essere delle scelte avendo tutti gli strumenti per decidere sapendo
i rischi esistenti in caso di mancata vaccinazione, ma anche quelli
che ci possono essere con i vaccini. Oggi quindi si coglie
l'occasione per ribadire che le nostre coperture sono buone e che
le evidenze sono tali da creare una situazione di tranquillità, non
ci sono allarmismi in Valle d'Aosta. I nostri operatori, in
sinergia anche con i medici del territorio, i medici di medicina
generale, con la sanità territoriale, con tutte le professionalità
presenti sul territorio, oggi stanno creando una sinergia utile ad
informare e ad agire in modo puntuale. Gli ultimi dati sulle
coperture vaccinali della prima infanzia vedono la Valle d'Aosta
leggermente al di sotto della soglia del 95 percento per le
vaccinazioni obbligatorie, ma il livello nazionale è di 93,4,
quindi in Valle d'Aosta la copertura è leggermente al di sotto del
95 percento.
Esiste comunque - questo per tranquillizzare la comunità - per
legge, tramite l'autorità locale, la possibilità di instaurare in
qualsiasi momento, se ci dovessero essere delle problematiche,
l'obbligo vaccinale in una comunità se fosse scientificamente
provato un rischio imminente per la salute pubblica - cosa che oggi
non c'è assolutamente - e che fosse cagionato da una malattia
prevenibile con la vaccinazione. Oggi quindi diciamo che, al di là
della mediatizzazione di quello che è avvenuto, non esiste nessuna
problematica in Valle d'Aosta e la situazione è monitorata
costantemente da tutti gli attori che lavorano in questo senso.
Presidente -
Ha chiesto la parola il collega Roscio, ne
ha facoltà.
Roscio (ALPE) -
Grazie, Assessore, per la risposta che,
da un lato, riteniamo comunque importante aver dato per fare
chiarezza perché le notizie emerse avevano suscitato una certa
preoccupazione nelle famiglie sull'onda dell'emozione, per esempio,
per quanto riguarda i casi di meningite che vi sono stati,
sull'onda dell'emozione di quello che è successo in alcuni
territori nazionali, anche la Valle d'Aosta va in quella direzione,
perché l'articolo menzionava: "incontro tra Ministro e Assessori
alla salute regionale delle Regioni autonome: accordo trovato,
quindi obbligatorietà per accedere agli asili", quindi la
preoccupazione era legittima.
A noi sembra che quanto ci ha detto sia condivisibile, cioè il
fatto di prevedere dei momenti di informazione per le famiglie, per
la popolazione, in modo che si possa andare veramente non ad
un'imposizione e si possa raggiungere magari un fine condivisibile:
quello della copertura della popolazione. Non si vada quindi verso
un'imposizione, ma verso quello che lei, Assessore, ha detto, ossia
una scelta consapevole: che si sappia esattamente quali sono i pro,
quali sono i rischi e le possibilità di reazioni alla vaccinazione,
in modo che le famiglie possano scegliere in tutta tranquillità
senza avere questa spada di Damocle sulla testa, che invece li
spinge fortemente...perché poi sappiamo che dire a dei genitori con
dei bambini piccoli e che devono comunque portarli all'asilo che
c'è un obbligo diventa una cosa un po' delicata, e si potrebbero
avere delle reazioni.
Ci sembra che la posizione assunta dalla Regione Lombardia fosse
corretta: quella di condividere il problema, condividere la
necessità di una copertura della popolazione, ma senza un obbligo.
Noi quindi siamo soddisfatti della risposta, nel senso che la
smentita c'è stata e non c'è questo rischio di andare incontro
anche proprio a delle scelte etiche personali, dove invece non
bisogna avere delle interferenze, dove ognuno può essere libero di
scegliere, una volta informato, quello che meglio ritiene.
Presidente -
Il punto n. 14 è rinviato alla seduta
pomeridiana.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK