Consiglio Regionale della Valle d'Aosta - Oggetto del Consiglio n. 50 del 9 febbraio 1973 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 50 del 9 febbraio 1973 - Resoconto
OGGETTO N. 50/73 - Proposta di legge concernente:
"Modificazioni e norme di attuazione e di integrazione della legge
regionale urbanistica e per la tutela del paesaggio in Valle
d'Aosta 28 aprile 1960 n. 3". (Rinvio ad una sottocommissione
speciale)
Montesano (P.S.D.I.)
- Prima di dare la parola al
Consigliere Manganone, io non ho bisogno di ripetere quello che ho
detto ieri in riguardo alle quattro leggi, alle cinque leggi
presentate di iniziativa consiliare, soltanto mi preme far presente
che anche per questa legge manca completata la norma
finanziaria.
La parola al Consigliere Manganone.
Manganone (D.C.)
- Io non mi dilungo molto per spiegare o
commentare la legge che il Gruppo democristiano ha presentato
perché di tempo, stamattina, ne abbiamo consumato a
sufficienza.
Mi rifaccio un po' ai discorsi che sono sempre avvenuti in
questa Assemblea e sulla necessità di avere una regolamentazione
urbanistica regionale.
Adesso finalmente dopo due anni e mezzo, la legge è arrivata in
Aula, noi stiamo a vedere quali saranno le posizioni politiche dei
vari Gruppi, rivaluteremo adesso e rivaluteremo in futuro; mi preme
dire che la legge, secondo me, sarà l'indicazione e la sicura guida
nella redazione degli strumenti urbanistici regionali e comunale,
secondo le esigenze della nostra comunità e quindi un
indispensabile strumento di orientamento, di lavoro, di
programmazione e di salvaguardia e tutela del territorio della
nostra Regione.
Mi pare che la nostra legge abbia recepito molto dal contenuto
della relazione fatta dall'Assessore Milanesio nella seduta del 15
gennaio 1973 e, quindi, noi attendiamo il pensiero, attendiamo la
posizione, soprattutto la scelta politica dei vari Gruppi.
Montesano (P.S.D.I.)
- Chi chiede la parola? Bene,
qualcuno bisogna che rompa il ghiaccio e prenda in esame questa
legge avviando la discussione, come dice? Ramera, lei?
(Ramera
in lontananza:
tutti d'accordo) ...Sì, ma io non sono
d'accordo, eh già perché per poter mandare avanti in procedura
questa legge, dicevo e l'ho accennato, manca la norma
finanziaria.
Manganone (D.C.)
- L'importante è che si concordi sul
contenuto, poi approviamo la parte...
Montesano (P.S.D.I.)
- Sì, ma se nessuno prende la parola
non so come la concordi, la rileva lei!
Manganone (D.C.)
- Sono un idealista!
Montesano (P.S.D.I.)
- Allora due parole le dice
l'Assessore Milanesio.
Milanesio (P.S.I.)
- Io faccio in questo momento un
intervento di carattere interlocutorio perché quanto la Giunta
pensava, lo ha già espresso nelle Commissioni consiliari. L'ho
espresso io a nome della Giunta alla Commissione degli Affari
Generali del 19 luglio 1971, del 1° luglio 1971 e poi c'è stata
anche una decisione del 23 settembre 1971 della Commissione Affari,
Finanze.
Io voglio solo fare una osservazione agli organi della
Presidenza del Consiglio: sarebbe opportuno, quando un disegno di
legge è di iniziativa consiliare, che venisse accompagnato dai
pareri che sono stati espressi nelle Commissioni, a esempio dalla
Giunta, dai rappresentanti della Giunta, di modo che tutti i
Consiglieri possano farsene un'idea  perché io ho allegato
agli atti della Commissione, dopo averne dato lettura, un parere
abbastanza lungo, abbastanza preciso, abbastanza puntuale nel
quale, tra l'altro, si respingeva, almeno da parte della Giunta, si
respingeva questa proposta di legge con una serie di motivazioni
abbastanza precise.
Ora non so, tedierei probabilmente il Consiglio dando lettura di
quello che è il verbale della Commissione Finanze e Affari
Generali, io non è che non voglio ripetermi ma scusatemi, a un
certo punto sarò costretto, quando dovrò intervenire a nome della
Giunta per porre il pensiero della Giunta, io leggerò quanto ho
detto alla Commissione Finanze, Affari Generali.
Questo poteva essere evitato se, accanto al disegno di legge di
Manganone, veniva presentato anche il verbale della Commissione
Affari Generali, Finanze, dove erano espresse chiaramente queste
posizioni, tra l'altro per iscritto, quindi.
Montesano (P.S.D.I.)
- Altri che prendono la parola?
Io volevo soltanto precisare, per informazioni assunte adesso,
che la Commissione Affari Generali, la quale è investita anche dei
problemi dell'urbanistica, non ha mai espresso un parere al
riguardo, quindi alla Presidenza del Consiglio, che ha un fascicolo
di atti, non è pervenuto alcun documento al quale accennava
l'Assessore Milanesio, anche perché noi dovevamo avere una risposta
sul parere, il quale non è mai stato espresso.
Milanesio (P.S.I.)
- Allora leggo il verbale della
Commissione Affari Generali del 19 luglio 1971, verbale che mi è
stato trasmesso dal funzionario Pramotton della Presidenza del
Consiglio: "All'ordine del giorno figurano... presenti: Caveri,
Andrione, Balestri, Chantel, Germano; intervengono alla riunione
anche il presidente della Giunta Dujany, l'Assessore Milanesio, il
Consigliere Manganone, limitatamente alla discussione dell'oggetto
n. 3 dell'ordine del giorno".
Ecco, io, a questo punto, evidentemente dico, io leggo quello
che dico, questo è un progetto di legge vecchio, abbastanza vecchio
che era stato fatto da diversi Consiglieri, non è un parto autonomo
della fantasia della D.C., beh, qui lasciamo perdere le battute
polemiche! Comunque, morale della favola, a un certo punto dico:
signori, io qui ho un parere scritto che è espressione della Giunta
dove leggo, do lettura di tutto questo parere che è abbastanza
lungo e che era abbastanza organico, nel quale esprimo le ragioni,
punto per punto, per cui la Giunta ritiene di respingere il
progetto di legge Manganone.
Montesano (P.S.D.I.)
- Io desidero fare...
Milanesio (P.S.I.)
- Io non sono il lettore di questo
Consiglio, abbiamo già detto prima che dobbiamo cercare di evitare
che i Consiglieri...
Montesano (P.S.D.I.)
- Eh no Milanesio, bisogna che
precisi qui: quella che tu stai esponendo è la raccolta della
seduta, non è il parere e cioè a dire: è il dattiloscritto che è
stato rilevato dal magnetofono ma non c'è nessun parere, non c'è
nessun verbale, quindi non bisogna trasformare in verbale quella
che è la raccolta dattiloscritta della registrazione magnetofonica
della seduta; sono due cose diverse.
Allora vuoi precisare, Milanesio? Quello lì non è un verbale, è
la raccolta di quello che avete detto nella seduta.
Milanesio (P.S.I.)
- Scusate, io volevo fare presente
solo questo sul piano procedurale, sul piano della opportunità del
dibattito e della sua proficuità: è stata presentata una proposta
di legge, è stata discussa, esaminata e discussa in una seduta
della Commissione, in più sedute, comunque, in una seduta della
Commissione Affari Generali e Finanze, il Presidente della Giunta e
il sottoscritto, che rappresenta la Giunta, hanno espresso le
opinioni della Giunta, presentando una memoria scritta che io, tra
l'altro, ho letto e difatti è riportata nel verbale e poi ho
chiesto che venisse acquisita agli atti; agli atti non c'è,
comunque c'è quello che ho letto e dovrebbe essere, virgola più,
virgola meno, uguale al dattiloscritto che era in mio possesso.
Ora, io penso che, per evitare di far perdere del tempo al
Consiglio, sarebbe stato opportuno allegare alla proposta di legge
del Consigliere Manganone anche l'opinione espressa ufficialmente
dalla Giunta regionale in sede di Commissione Finanze, Affari
Generali e Urbanistica, quando si è esaminato questo disegno di
legge. Vero è che la Commissione poi non è giunta a una decisione o
perlomeno la Commissione è giunta a una decisione interlocutoria
nella seduta del 23 settembre del 1971 e leggo la brevissima
decisione: "Oggetto n. 4 - Proposta di legge di iniziativa del
Consigliere Manganone ecc. ecc. - segue discussione breve; questa
era l'ultima seduta nel corso della quale il Presidente Caveri, al
quale si associa il Consigliere Geramno, prospetta l'opportunità
che venga demandato a una Commissione ristretta, della quale faccia
parte il Dottor Barbagallo - esperto in materia giuridica -
l'incarico di esaminare la proposta di legge del Consigliere
Manganone, di studiare quali siano le possibilità e i poteri della
Regione Valle d'Aosta per quanto concerne il problema
dell'urbanistica e di concretare e formulare un disegno di legge in
materia che possa servire di base alla Commissione per
l'elaborazione di un disegno di legge da sottoporre all'esame e
all'approvazione del Consiglio".
Questa è la conclusione in data 23 settembre del 1971 e la
Commissione mi pare che decida unanimemente: "La Commissione
unanime, consenziente il Consigliere Manganone, concorda sulla
proposta del Consigliere Presidente Caveri. La seduta termina alla
19,45".
Manganone (D.C.)
- Le perifrasi dell'Assessore Milanesio
sono sempre tanto belle però il contenuto è sempre diverso perché,
e la memoria non mi fa difetto, Milanesio un attimo fa ha detto che
la Giunta aveva respinto questa legge, invece abbiamo sentito nel
deliberato di quel verbale, che la Giunta, che la Commissione
avrebbe demandato il parere a un'altra Commissione. È stato fatto
questo?
Quindi io smentisco nel modo più deciso che non siamo mai
entrati nell'esame di articolo per articolo di questa nostra legge,
mai, questo per la verità storica!
Milanesio (P.S.I.)
- Sono costretto adesso a essere
noioso e allora chiedo venia al Consiglio e prego l'Avvocato Caveri
di darmi quel verbale; io leggerò, allora, anche se questo...
certo, leggo un verbale ufficiale della Commissione Finanze, Affari
Generali alla quale hai partecipato anche tu, dove erano presenti
Caveri, Andrione, Balestri, Chantel, Germano, il Presidente e io e
tu per... ma non è vero! Io invito allora, se non ti ricordi, io ti
invito a prendere visione...
(voce del Consigliere Manganone)
...
Ti invito a prendere visione di questo verbale
dattiloscritto, dopo di che, se hai cambiato idea, possiamo
continuare la discussione se no io do pedestremente lettura di
questo verbale.
Montesano (P.S.D.I.)
- La parola al Consigliere
Andrione.
Andrione (U.V.)
- Per essere stato presente a quella
discussione, per avere espresso a titolo personale delle riserve
sul contenuto della legge, mi sembra che oggi non si debba
riprendere la discussione del contenuto della legge e cioè dire:
"Sull'articolo 1 il Consigliere Dolchi pensa questo, sull'articolo
1 il Consigliere Andrione pensa quest'altro", mi sembra che qui di
debba fare, innanzitutto, una questione di metodologia e cioè noi,
il nostro Gruppo, come principio è favorevole a che si addivenga a
una legge urbanistica regionale; l'abbiamo detto in quella
discussione, l'abbiamo ripetuto diverse volte in Consiglio, ora
questa legge deve avere dei contenuti che, secondo noi, devono
essere discussi prima in sede di Commissione e poi in sede di
organi tecnici. Poi bisognerebbe, come abbiamo già detto quando c'è
stata quella famosa discussione sulle premesse al Piano Regolatore
generale, bisognerebbe che la Giunta venisse con un progetto di
legge e che spiegasse a ogni articolo quali sono state le scelte
tecniche e giuridiche che giustificano quel dato tipo di
impostazione.
Qui, invece, ci si rifiuta di fare la discussione, ci si rifiuta
di approfondire il problema dell'urbanistica e, come dicevo l'altra
volta e non voglio ripetermi perché sarei ancora più noioso di
Milanesio, si cercano degli alibi, si parla cioè di urbanistica e
non si fa niente in materia ed è questa la questione che noi
vorremmo che fosse affrontata dal Consiglio.
Caveri (U.V.)
- Contrariamente ad alcune affermazioni un
po' avventate fatte in questo Consiglio un momento fa, risulta dal
verbale che ho letto or ora, verbale della seduta, che la
Commissione Affari Generali ha esaminato questo progetto di legge e
risulta dal verbale che ciascuno dei membri della Commissione ha
esposto il suo parere. Ora dico, non c'è stato un parere univoco
della Commissione perché ciascuno aveva il suo punto di vista ma la
Commissione Affari Generali ha esposto il suo parere; prevalevano
però i pareri contrari, se ben ricordo, a questo progetto di legge,
per cui era stato deciso che questa legge fosse mandata per un
esame più approfondito a una Commissione ristretta di persone
specializzate in materia di urbanistica.
Questa è la verità dei fatti, per cui questo andazzo di dire che
la Commissione Affari Generali non fa, non vede, non esprime
pareri, questo andazzo è ormai diventato una moda ma, in questo
caso, è smentito da un verbale.
Io mi ricordo di avere osservato, ma è un po' prematuro quello
che dico perché io volevo solo fare una messa a punto su quello che
aveva fatto al Commissione Affari Generali, che aveva fatto quello
che doveva fare.
Io mi ricordo che, personalmente, avevo espresso il parere che
questo progetto di legge contenesse delle norme puramente
procedurali e ordinatorie e che non contenesse nessuna norma di
merito, almeno poche norme di merito.
Ogni membro della Commissione Affari Generali ha espresso, ha
dato il suo parere, quindi, quando non c'è un parere univoco,
concorde della Commissione, rimangono i pareri di ogni membro della
Commissione.
Montesano (P.S.D.I.)
- Altri interventi? Non ci sono
altri interventi, io chiedo al Consigliere Manganone quali proposte
fa per la sua legge.
Mappelli (D.C.)
- Se ho capito bene, intanto mi dispiace
Milanesio quando tu fai il processo di chi ha scritto o non ha
scritto, questo è semplicemente, da parte tua, una questione per
prendere delle posizioni, per giustificare la tua posizione poco
chiara nei confronti della responsabilità nel portare avanti il
problema urbanistico, indipendentemente dalla nostra legge; noi
credevamo di avere, questo l'ho già detto in questo Consiglio a suo
tempo, cioè tre anni fa, di aver portato un contributo in questo
senso, che poi sia tutto da cambiare, da modificare, da
ricominciare da capo, è un altro discorso ma questo stava a te,
dunque questa tua inerzia, questa tua incapacità di affrontare e
risolvere i problemi ancora una volta lo confessano quando, anziché
parlare della legge urbanistica, vai in cerca di chi ha scritto o
ha steso la legge stessa, fa ridere, è un senso di
irresponsabilità, è un modo per sfuggire a quelle che sono le tue
responsabilità.
Comunque lasciamo da parte queste cose ed entriamo nel merito
della legge urbanistica.
Se la Commissione, in base a quel verbale che volevi o non
volevi leggere, non ha nessuna importanza, comunque il Consigliere
Caveri, come Presidente della Commissione Urbanistica, ha chiarito
cioè che, a un determinato momento, era stata demandata questa
legge a una Commissione, io chiedo, ed è qui che voglio la risposa,
la famosa Commissione di cui tu hai letto il verbale, scusa
Milanesio, che hai letto nel verbale successivo cioè quello dove
c'era anche, mi sembra, il Signor Barbagallo, ecc. ecc. è stata
portata questa legge a questa Commissione? L'ha cambiata? Visto che
questa legge così com'è non va secondo il tuo punto di vista,
proponi una legge urbanistica? Questo è il discorso.
Montesano (P.S.D.I.)
- Chi chiede la parola?
Per chiarimenti, la parola all'Assessore Milanesio.
Milanesio (P.S.I.)
- Io non vorrei che qui si giocasse,
come sempre, a fare dello scarica barile, io devo dare atto che
questo disegno di legge è stato presentato dal Consigliere
Manganone, devo dare atto che la Commissione Finanze, Affari
Generali ne ha discusso, mi pare in più di una seduta addirittura e
comunque la discussione ha occupato interamente la seduta e ognuno
dei Consiglieri ha espresso le sue opinioni; io, a nome della
Giunta, ho presentato una relazione lunga, esauriente e puntuale
che è a verbale, fra l'altro, e che ho qui in copia perché questa
relazione che io avevo fatto non si riferiva solo a quel disegno di
legge ma ad altri disegni di legge che poi vengono in discussione
anche oggi e che vennero esaminati in una seduta successiva. Ora,
io avevo fatto una osservazione di carattere procedurale prima, non
volevo muovere un rimprovero a nessuno ma volevo dire che sarebbe
stato opportuno, tenuto conto che in questa proposta di legge, che
era una proposta di legge di iniziativa consiliare, sarebbe stato
opportuno che accanto al testo della proposta Manganone e alla
relazione a questo disegno di legge comparissero anche, quanto meno
in forma sintetica, i pareri che erano stati espressi in sede di
Commissione Finanze, Affari Generali dai vari membri e comunque,
almeno ritengo, per una forma di opportunità doverosa, comparisse
almeno il parere che il rappresentante della Giunta aveva espresso
in quella sede perché sappiamo tutto, anche in Parlamento quando vi
è un disegno di iniziativa parlamentare, il rappresentante del
Governo esprime il suo parere; è chiaro che poi, quando va alla
discussione in Aula, vi sarà il disegno di legge di iniziativa
parlamentare e il parere del Governo, poi i Consiglierei
decideranno come meglio credono ma è bene che siano edotti delle
opinioni, dei pareri che sono stati espressi nella discussione in
sede di Commissione.
Ora, aveva prevalso, e ha ragione l'Avvocato Caveri quando
ricorda, aveva prevalso l'orientamento ad approfondire questa
proposta poiché questa proposta, per varie ragioni, non era
ritenuta soddisfacente. Ora non mi si venga a dire che qui voglio
fare il funambulo, che voglio prendere in giro, che voglio fare
delle polemiche, io ho semplicemente sollevato in prima istanza una
questione di carattere procedurale. Adesso, se lo ritenete, se il
Consiglio lo ritiene, io posso entrare nell'esame della proposta di
legge e posso, con l'angolo visuale della Giunta, esprimere
l'opinione nostra e quindi chiedere perché noi non riteniamo che
questo progetto di legge, così com'è, non possa venire
approvato.
Ecco, questo è il discorso: ora, nella seduta della Commissione
del 23 settembre 1971, la Commissione unanime, presente anche
Manganone, decise - leggo il deliberato testuale - "Prospetta
l'opportunità che venga demandato a una Commissione ristretta,
della quale faccia parte il Dottor Barbagallo, esperto in materia
giuridica, l'incarico di esaminare la proposta di legge del
Consigliere Manganone, di studiare quali siano le possibilità e i
poteri della Regione Valle d'Aosta per quanto concerne il problema
dell'urbanistica e di concretare e formulare un disegno di legge in
materia che possa servire di base alla Commissione per
l'elaborazione di un disegno di legge da sottoporre all'esame e
all'approvazione del Consiglio. La Commissione unanime,
consenziente il Consigliere Manganone, concorda sulla proposta del
Consigliere Presidente Caveri".
Io, con questo, Manganone, non voglio dire che se questa
Commissione non si è fatta, la colpa è della Commissione; questa
era una proposta di legge tua, di tua iniziativa, stava a te
sollecitare che si componesse questa Commissione, non era la
proposta di legge di iniziativa governativa; noi, io ho sempre
sostenuto e lo ribadisco, che noi volevamo prima affrontare il
problema del Piano Urbanistico regionale e, sulla sorta di quello,
arrivare alla presentazione di una legge urbanistica. Questa tesi
è, tra l'altro, contenuta nel verbale stesso della Commissione, è
una tesi che ha sempre informato la nostra attività.
Quindi non era certo all'esecutivo, non spettava certo
all'esecutivo sollecitare la costituzione di questa Commissione o
costituirla; noi abbiamo sempre voluto delle opinioni precise in
materia e, quindi, va da sé che questo disegno di legge noi non lo
possiamo approvare e riteniamo che le procedure per arrivare alla
formulazione del disegno di legge debbano essere diverse, le ho
anche illustrate nell'altra seduta, quando abbiamo parlato del
Piano Urbanistico regionale o di quella che è stata considerata
l'introduzione alla bozza del Piano Urbanistico regionale.
Ecco, queste opinioni sono state sempre da me espresse in modo
lineare, mi pare che non si possa equivocare su quello, io non ho
voglia di polemizzare con nessuno, voglio semplicemente dire che,
se oggi le ragioni procedurali consentono che questo disegno di
legge venga in votazione, la Giunta voterà contro per le ragioni
che ha espresso nella seduta della Commissione Finanze, Affari
Generali e che, se il Consiglio vuole che io le riesprima, queste
considerazioni, le riesprimo in questa seduta, oggi.
Ramera (D.C.)
- A me questa discussione stupisce per i
modi contorti coni quali, a un certo momento, si smentisce quello
che si è detto prima, la terza volta si smentisce quello che si è
detto la seconda e la prima; io confesso che ne capisco poco di
questo sistema.
Sono tre anni che questo progetto di legge è stato presentato;
tra i motivi addotti dalla Giunta per ritardare l'esame di questo
progetto di legge in Commissione Affari Generali, Urbanistica e
Finanze, almeno così mi consta, ci sarebbe sempre stata la
giustificazione che era allo studio da parte dell'esecutivo di
analogo provvedimento; dopo tre anni noi veniamo in Consiglio,
abbiamo questo allegato n. 10 senza alcun parere, viene in
Consiglio perché sono scaduti determinati termini concessi al
nostro Regolamento ma, come ha detto bene l'Assessore Milanesio, al
Parlamento quando esiste un provvedimento legislativo di iniziativa
parlamentare, a un certo momento, il Governo lo affianca se non lo
condivide con un disegno di legge governativo, lo ha detto bene
Milanesio, come no?
Milanesio (P.S.I.)
- Esprime un parere.
Ramera (D.C.)
- Ma a un certo momento, qui abbiamo un
documento che viene in discussione dopo l'esame di una bozza di
piano che è l'unica cosa che l'esecutivo ha proposto a questo
Consiglio dopo tre anni di questa partenza nostra; io ritengo che
il Consigliere Manganone, almeno l'ho sentito più volte in
quest'Aula, sollecitare la discussione di questa legge, non credo
che adesso a me, Consigliere, competa non dico il dovere, ma che
abbia io la responsabilità di convocare dei tecnici; ma me li paga
poi la Regione questi tecnici per fare una Commissione di esperti,
allora qui dentro 35 Consiglieri potrebbero improvvisamente fare
tutti e 35 i Governatori della Valle d'Aosta! Ma io vorrei poi
sapere chi paga queste cose, seguendo questo ragionamento! Se la
Commissione ha espresso il parere che questo disegno di legge, a un
certo momento, venisse affrontato da una Commissione ristretta di
esperti, io ritengo che l'esecutivo, se prende per buona una
iniziativa consiliare, sia quello che deve farsi parte promotrice
per un esame di questo genere, ma non adesso scaricare sul povero
Consigliere Manganone che non ha fatto lui la convocazione o non ha
sollecitato! Perché lui l'ha sollecitato da questo banco più volte
e questo l'ho sentito io come l'hanno sentito gli altri ma, a un
certo momento, mi si dica, almeno da parte dell'esecutivo, cosa si
vuol fare di questo documento: è un documento che può servire al
Consiglio? È un contributo che il nostro Gruppo ha certo cercato di
portare alla soluzione di questo problema? Queste sono le domande
che io mi pongo e, se non serve a niente, lo strappiamo così, così
lo strappiamo se non serve a niente ma, se serve a qualche cosa,
l'esecutivo deve dire se abbiamo sprecato del tempo a fare un
disegno di legge o altrimenti abbiamo solo perso del gran tempo e
non veniamo qui a contribuire alla soluzione dei problemi, perché
io avrei preferito che l'Assessore Milanesio o il Presidente o
qualcuno mi dicesse: "D'accordo Signori, voi volete la proprietà di
questo disegno ma noi riteniamo che ci siano delle idee buone che
noi vogliamo portare avanti e le porteremo avanti tutti insieme" ma
non dire niente e polemizzare semplicemente, dopo aver perso tre
anni, questo devo dire.
Milanesio (P.S.I.)
- Io voglio solo sapere se si ritiene
di entrare, da questo momento in avanti, nel merito della legge
presentata...
(voci) ...
No, io ho fatto delle premesse di
carattere generale, ho fatto delle osservazioni e chiedo al
Presidente del Consiglio se questa legge, così com'è proposta, se
l'iter che ha seguito può consentire oggi una deliberazione di
questo Consiglio, una deliberazione in senso positivo o negativo;
chiedo quello prima perché, se ostano delle questioni di carattere
procedurale, è inutile che stiamo qui a, diciamo così, a menare il
can per l'aia; se non vi sono ostacoli di natura procedurale, io
allora illustro, a nome della Giunta, l'opinione della Giunta
regionale sul merito del disegno di legge.
Montesano (P.S.D.I.)
- Ecco, prima di dare la risposta
all'Assessore Milanesio da parte del Presidente, do la parola al
Consigliere Manganone; siamo in una fase, diciamo così, preliminare
della discussione quindi, perciò...
Manganone (D.C.)
- Siamo in una fase di degradazione
morale inconcepibile, in questa fase siamo qui dentro. Ma io non
voglio più polemizzare con l'Assessore Milanesio perché non ha
memoria. Ma quante volte l'ho sollecitata, caro Milanesio, questa
legge! Ogni volta che mi sono alzato e ho parlato a questo
microfono, io ho sollecitato questa legge. Se c'è qualcuno che non
ha proprio fatto niente, questa è la Giunta perché la Giunta aveva
quell'incarico di portare questo testo all'esame di quella famosa
Commissione; ma io voglio solo fare una proposta conciliativa.
Dujany (D.P.)
- Quale incarico ha assunto la Giunta?
Manganone (D.C.)
- la Commissione, non lo so, comunque
l'esecutivo l'ha avuto l'incarico; non mi si venga qui a dire che
io, Consigliere, dovevo pungolare l'esecutivo, ma sono cose da
pazzi! Ecco qui la degradazione morale che abbiamo ma non voglio
entrare in commento perché sono in fase conciliativa e, quindi, io
proporrei questo: visto che la Commissione a cui si allude nel
verbale del 1971 non ha ancora espresso il suo parere, diamo 15
giorni di tempo a questa Commissione di esprimere il parere su
questa legge e, sperando che la legge con la procedura di urgenza,
ritorni in Aula; ecco la mia proposta conciliativa. Mi pare di aver
portato, con questa proposta, anche il contributo nostro
dell'opposizione.
Montesano (P.S.D.I.)
- L'Assessore Milanesio ha
chiesto...
Si è chiesto al Presidente del Consiglio il suo parere, per
favore un po' di silenzio, il suo parere in merito all'iter
procedurale di questa legge.
Io domando anzi, più che domandare, chiedo e comunico al
Consiglio regionale le ragioni per cui questa legge viene in Aula
soltanto in questa seduta, cioè perché dal 1970 questa legge non è
mai pervenuta in Aula?
Non è mai pervenuta in Aula perché, e lo ripeto, perché non si
devono scaricare le colpe sulla Presidenza del Consiglio, in quanto
che la Presidenza del Consiglio non ha ricevuto mai un parere, anto
è vero che la Commissione ha deciso di affidare l'esame di questa
legge a una Commissione ristretta, la quale Commissione ristretta
avrebbe poi dovuto dare il parere alla Commissione globale che è
quella degli Affari Generali e dell'Urbanistica, la quale, a sua
volta, l'avrebbe fatta pervenire alla Presidenza del Consiglio.
Perché dico questo? Perché, naturalmente, tutti gli elaborati
legislativi, i regolamenti, i progetti di ordine generale, i quali
vanno alle Commissioni, al momento in cui ritornano alla Presidenza
del Consiglio con un parere, qualunque esso sia, discorde,
difforme, favorevole, negativo, la Presidenza del Consiglio porta
il disegno di legge o il Regolamento in Aula.
Non l'ha portato mai perché non ha potuto portarlo per ragione
di mancanza di parere e lo porta oggi in virtù della modifica
dell'articolo 21 del Regolamento, che porta le scadenze di tre
mesi, scaduti appunto il 23 di gennaio, per la presentazione in
Aula.
Quindi io non è che devo fare il difensore della Giunta in
questo momento, la Giunta non c'entra niente con la questione
procedurale, la questione procedurale è tutta inserita nell'ambito
della Presidenza del Consiglio e della Commissione Affari
Generali.
Ora, arrivati a questo punto, bisogna ribadire che la
Commissione Affari Generali decise per fare esaminare il progetto
di legge da una Commissione ristretta e qui mi riallaccio alla
proposta Manganoni: si vuole dare corso a questa decisione della
Commissione Affari Generali?
Cioè a dire di fare esaminare il progetto di legge da una
Commissione ristretta? È questo che io desidero domandare al
Presidente della Commissione Affari Generali, questa Commissione è
stata nominata o non è stata nominata? La si vuol nominare se non è
già stato fatto? Si vuol far esaminare questo progetto dalla
Commissione ristretta? E allora sì, possiamo dare una risposta
sull'iter procedurale, Assessore Milanesio, che il disegno di legge
va ad avviare, a prendere nel corso di questa discussione perché,
se deve essere esaminato da una Commissione ristretta, lo si
esamini e allora la si rimanda alla prossima seduta, ma se, invece,
si fa cadere questa decisione della Commissione Affari Generali
sulla composizione della Commissione ristretta, allora può anche
essere esaminato nella seduta odierna, salvo quello che io ho detto
in precedenza, che manca la norma finanziaria alla quale di dovrà
provvedere da parte del proponente della legge.
Detto questo, io attendo appunto una decisione che il Consiglio
vorrà prendere per poter poi, diciamo così, arrivare a una
decisione sul seguito che dovremo dare alla discussione della
legge.
Mappelli (D.C.)
- No, io, cioè mi vien da ridere, mi vien
da ridere perché nessuno ha il coraggio di dire che non vi è una
volontà politica da parte della Giunta, ancora una volta, di
affrontare il problema dell'urbanistica in Valle d'Aosta; questa è
la verità, perché la prova quando Milanesio un momento fa
sottolineava che la Giunta non è stata investita, ecc... Milanesio,
io nel 1970 al mese di luglio ho presentato due progetti di legge e
l'Assessore Benzo che è lì, cosa ha fatto? Chiediglielo se non è
così, ha preso questa legge perché vi era la volontà per quella dei
patronati, ha preso le prime due righe dell'articolo 3 e l'ha
spostato e l'ha portato all'articolo 2 o ha creato un nuovo
articolo che fosse, e l'ha fatta sua e l'ha portata e l'abbiamo
votata perché vi era una volontà elettorale, chiamala politica, per
portare avanti questo problema; mentre tu non sai neanche che c'è
questa legge, quando tu, in questa sede, ogni qualvolta che abbiamo
parlato dell'urbanistica, quando si votava la questione del
bilancio, hai detto che era allo studio una legge urbanistica e non
credo che tu ti riferivi a quella bozza, evidentemente, perché
quella non è una legge urbanistica.
Insomma, non giriamoci intorno, dite che non volete affrontare
questo problema e buona notte e allora avete una posizione chiara,
diversamente lo dite ugualmente perché non sapete a chi scaricare;
adesso dovrebbe andare di nuovo alla Commissione Affari Generali
quando questa ha già deliberato, comunque messo a verbale, che una
Commissione di tecnici avrebbe dovuto analizzarla o comunque
esaminarla, questo nel settembre 1972, dopo due anni che dormiva
nel suo cassetto.
Ora, ancora una volta, questo noi dobbiamo prendere atto: che
non vi è una volontà politica per affrontare questo problema ma non
c'è mica niente di strano, ma questa è la verità, on ci
scandalizziamo mica perché dopo tre anni che si ha il coraggio di
venire ancora a dire all'amico Manganone che non ha sollecitato, ma
chi doveva sollecitare? Io che non sapevo manco cosa aveva
deliberato la Commissione Urbanistica?
Abbi pazienza! Questo significa non essere responsabili nel
proprio settore, non avere una volontà politica di affrontare un
determinato problema, allora lo si dica e ne prendiamo atto.
Caveri (U.V.)
- Contrariamente a quello che è stato
inesattamente detto e ripetuto in quest'Aula un momento fa,
ribadisco che la Commissione Affari Generali ha esaminato questa
proposta di legge e che ogni membro di questa Commissione ha
espresso un parere; poco interessa che la maggioranza dei membri di
questa Commissione ha dato un parere contrario a questa proposta di
legge, questo lo dico non per polemica, non per dare addosso al
Consigliere Manganone, ma per l'obiettività delle cose.
Quindi noi avremmo potuto benissimo mandare in Aula questa
proposta di legge, mandare in Aula, cioè chiedere al Presidente del
Consiglio di mandare in Aula questa proposta di legge; mandare
questa proposta di legge in quella situazione che si era
determinata allora, voleva dire ghigliottinare questa legge per un
senso così, non so come devo chiamare, non so se umanitario o di
equità o di fair play, chiamiamo piuttosto per uno spirito di fair
play, non abbiamo senz'altro voluto bocciare  questa legge e
abbiamo trovato l'accorgimento diplomatico che questa proposta di
legge fosse esaminata più attentamente da una sottocommissione.
D'altra parte, in una materia così tecnica e così specializzata,
perché qui tutti pontificano di urbanistica ma sappiano benissimo
che è una materia di una difficoltà estrema e legiferare in materia
di urbanistica non è facile, per cui, effettivamente, era opportuno
che questa sottocommissione di specialisti, di giuristi, esaminasse
questo problema.
Quindi oggi la situazione come si pone? Secondo il mio modesto
avviso è questa: che il Consiglio dovrebbe dire, il Consiglio e la
Giunta dovrebbero dire se sono d'accordo con quella tale proposta
fatta dalla Commissione Affari Generali, cioè che questa proposta
di legge Manganone venga esaminata da una sottocommissione.
Se il Consiglio è d'accordo, allora non rimane che questo: che
la Giunta nomini la sottocommissione e questa sottocommissione
esaminerà la proposta Manganone e così si risolve il problema
perché altrimenti oggi il Consiglio non è preparato a esaminare
questa proposta di legge perché, insomma, la materia è talmente
difficile, perché qui oramai incomincia a prevalere una faciloneria
che fa spavento, che tutti pontificano in materia e sono molto
difficili.
Quindi quella tanto diffamata Commissione Affari Generali, la
tanto diffamata Commissione aveva in realtà assunto un
provvedimento saggio, a me pare, non perché io sia il Presidente di
questa Commissione Affari Generali, mi pare che la soluzione
adottata allora dalla Commissione Affari Generali sia ancora oggi
la migliore soluzione che si possa seguire e che è la proposta del
buonsenso e del realismo.
Montesano (P.S.D.I.)
- Io concordo pienamente con quello
che, in sostanza, ha detto il Presidente della Commissione Affari
Generali, la quale Commissione non è stata mai diffamata dalla
Presidenza del Consiglio anzi, è stata sempre, nel limite del
possibile, difesa anche per il fatto della mole di lavoro che la
Commissione ha, Commissione di prima categoria detta da alcuni,
vero?
Ora, io desidero precisare all'Avvocato Caveri soltanto questo:
che siccome siamo nell'ambito di Commissioni consiliari e la
sottocommissione, chiamiamola così, cioè quella che dovrebbe
esaminare il progetto di legge, deve emanare dal Consiglio, dal
Presidente del Consiglio e quindi dalla Commissione Affari
Generali, cioè la Giunta non c'entra per questo lato, in quanto che
sono Commissioni consiliari permanenti quindi, a parte il fatto che
io non mi illudo che questa sottocommissione possa in 15 giorni,
così come la richiesta di Manganone, esaminare questo problema,
però io concordo pienamente, credo che il Consiglio nella grande
maggioranza, penso, spero anche che il Gruppo democristiano e il
proponente Manganone acconsenta a questo, la legge venga demandata
all'esame di questa Commissione di esperti, chiamiamola, con la
partecipazione del proponente Consigliere Manganone e con la
partecipazione dell'Assessore Milanesio - prego Milanesio di
sentire quella che è la mia proposta - cioè a dire con la
partecipazione dell'Assessore Milanesio quale rappresentante della
Giunta e in rappresentante in proprio con l'Assessore al
Turismo.
Ora, Avvocato Caveri, bisogna trovare il modo di nominare questa
Commissione.
Caveri (U.V.)
- Io voglio fare una osservazione a quello
che ha detto lei un momento fa, bisogna vedere che razza di
sottocommissione vogliamo fare perché se è una sottocommissione di
Consiglieri e allora può essere competente, come lei dice, la
Commissione Affari Generali ma se, invece, è una Commissione di
esperti, non so poi chi li paga questi esperti? Il Presidente della
Commissione Affari Generali paga gli esperti?
Montesano (P.S.D.I.)
- No, no, mi scusi, io vengo sempre
avanti col Regolamento, ogni Commissione ha la facoltà e quindi il
Presidente della Commissione ha la facoltà di nominare degli
esperti, uno o due esperti, quindi è sua facoltà; per quello che
riguarda le spese ci pensiamo noi, in quanto che il
Regolamento...
Caveri (U.V.)
- Noi? Cosa vuol dire noi?
Montesano (P.S.D.I.)
- Noi Consiglio.
Caveri (U.V.)
- Perché io non vorrei ricevere le parcelle
degli esperti in materia urbanistica e doverle pagare poi, dato le
tariffe che vigono!
Montesano (P.S.D.I.)
- Il pensiero della Commissione qual
era? Di fare una Commissione ristretta di Consiglieri o di
esperti?
Caveri (U.V.)
- Mista.
Montesano (P.S.D.I.)
- Allora io propongo di prendere
contatto con lei per cercare di nominare, da parte sua, questa
sottocommissione composta e da Commissari della Commissione Affari
Generali e da un esperto, per lo meno. Concorda?
Caveri (U.V.)
- Io vorrei che lei mi precisi la faccenda
del pagamento delle parcelle.
Montesano (P.S.D.I.)
- Il pagamento delle parcelle è
derivante dal contenuto del nostro Regolamento perché ogni
Commissione...
Caveri (U.V.)
- Quindi è la Presidenza del Consiglio che
ci pensa?
Montesano (P.S.D.I.)
- No, noi facciamo una nota al
Presidente della Giunta, ecco prova ne è, per esempio, che noi
abbiamo fatto una Commissione speciale questa volta per l'esame
della 865, abbiamo chiamato, con l'autorizzazione del Consiglio,
abbiamo chiamato un esperto che è il Professor Predieri.
Ora, il Professor Predieri non lo paga il Consiglio regionale o
la Presidenza del Consiglio, che non ha in bilancio questo
capitolo, ma lo paga la Giunta per segnalazione nostra e così di
potrebbe fare per la sottocommissione. D'accordo?
Caveri (U.V.)
- Va bene, va bene, allora dico una cosa
pratica, se permette. Siccome il 12 di febbraio è convocata la
Commissione Affari Generali per esaminare due problemi, un il
problema delle Comunità Montane e l'altro degli asili nido,
potremmo, in quella sede, arrivare alla nomina di questa
sottocommissione.
Montesano (P.S.D.I.)
- D'accordo. Accetta questa
soluzione, Consigliere Manganone?
Manganone (D.C.)
- L'accetto ben volentieri.
Milanesio (P.S.I.)
- A me interessava che venissero
chiariti alcuni aspetti che sono stati chiariti sia al Presidente
della Commissione Finanze e Affari Generali perché non è opportuno,
non è giusto che si cerchi di tirare in ballo la responsabilità
della Giunta quando si stratta di proposte di iniziativa
consiliare; la Giunta, comunque, ripeto, ha espresso una opinione
su questo disegno di legge che è una opinione negativa sul disegno
di legge presentato, quindi non è che noi non vogliamo dire quello
che pensiamo, lo ribadisco in questa sede, è una opinione negativa;
però il problema urbanistico sussiste, è un problema
importantissimo e io ritengo che non si può liquidare come
proponeva Mappelli che dice: "Noi presentiamo un disegno di legge:
voi che avete la volontà politica, se ce l'avete, ne presentate
subito un altro", sarebbe bello, Mappelli, se il mondo
potesse...
Montesano (P.S.D.I.)
- Milanesio non accendere i fuochi,
eh!
Milanesio (P.S.I.)
- Voglio dire che questa è una materia
sulla quale Governi, partiti e opinione pubblica discutono dalla
legge urbanistica del 1942, che discutono e non sono riusciti a
trovare delle soluzioni accorte, non credo che si possa risolvere
semplicisticamente facendo un collage di disegni di legge presi qua
e là e poi presentandolo come un parto originale della
fantasia.
Montesano (P.S.D.I.)
- Non entriamo nel merito, ti
prego!
Milanesio (P.S.I.)
- A ogni buon conto, a nome della
Giunta dichiaro la disponibilità di far parte di una Commissione
che esamini, come decise la Commissione Finanze e Affari Generali,
che esamini il problema della necessità di fare una nuova legge
urbanistica per la nostra Regione, sulla quale noi abbiamo delle
opinioni da esprimere, vogliamo portare in questa Commissione;
comunque per me è incidentale che questo esame parta dal testo di
legge presentato da Manganone, è incidentale perché questo testo di
legge per la Giunta, non può essere la base.
Montesano (P.S.D.I.)
- Va beh, questo lo dirai in
Commissione.
Milanesio (P.S.I.)
- Lo dico qui, qui mi accusano di
reticenza, no, sono stato accusato di reticenza, allora parlo.
Montesano (P.S.D.I.)
- Allora chiudiamo questo argomento
e passiamo, con le conclusioni a cui è giunto il Presidente del
Consiglio e il Presidente della Commissione Affari Generali, per il
giorno 12. Passiamo all'argomento dell'oggetto n. 11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK