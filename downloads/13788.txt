Consiglio Regionale della Valle d'Aosta - Oggetto del Consiglio n. 278 del 24 novembre 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 278 del 24 novembre 1993 - Resoconto
OGGETTO N. 278/X - Verifica della sussistenza dei presupposti
per l'even­tuale scioglimento del Consiglio regionale della Valle
d'Aosta. (Reiezione di risoluzione)
Risoluzione - Il Consiglio regionale
Considerate le recenti vicende giudiziarie che vedono coinvolti
alcuni componenti del Consiglio regionale della Valle d'Aosta;
Tenuto conto che nei confronti di uno di essi pende l'accusa di
"scambio elettorale politico mafioso, fattispecie di reato che
sa­rebbe stata consumata, in concorso con un altro candidato
dell'Union Valdôtaine, in occasione delle ultime consultazioni
regionali al fine di procacciare pacchetti di voti a proprio
van­taggio e, di conseguenza, al movimento politico di
appartenen­za;
Ritenendo quindi inevitabili i riflessi negativi di tale
compor­tamento sul complessivo esito elettorale del 30 maggio
scorso, in quanto tutte le forze politiche avrebbero subìto gli
effetti dell'in­quinamento del voto;
Ritenute la moralità e la correttezza qualità imprescindibili
all'interno di qualsiasi assemblea elettiva, per arginare quel
fe­nomeno di degenerazione della politica che spesso caratterizza
molti organi istituzionali del nostro Paese;
Ravvisata la necessità che il Consiglio non possa restare
indif­ferente innanzi a tali gravi fatti o quantomeno minimizzare
l'accaduto;
Impegna
il Presidente della Giunta regionale, nella sua funzione di
Pre­fetto, a rendere noti agli organi competenti del Consiglio dei
Ministri e del Parlamento tutti i fatti relativi alle vicende
giu­diziarie di cui in premessa che possano avere rilevanza circa
la sussistenza dei presupposti per l'eventuale scioglimento del
Consiglio regionale della Valle d'Aosta.
F.to: Tibaldi - Linty - Bavastro.
Presidente -
Ha chiesto la parola il Consigliere
Tibaldi.
Tibaldi (LN) -
Ho ascoltato con attenzione
l'intervento del Presidente della Giunta: sotto certi aspetti è
condivisibile, si parla di riafferma­zione di valori e di principi,
di distinzione fra i valori e i prin­cipi e i portatori dei valori
e dei principi, che sono comunque le persone.
É ovvio che la risoluzione che oggi abbiamo presentato come
Gruppo consiliare stride con i concetti autonomistici, ne siamo
pienamente consapevoli; nell'impegno che si chiede al Presi­dente
della Giunta si fa riferimento ad un dovere di informa­zione che il
Presidente della Giunta ha nei confronti di deter­minati organi di
controllo. Non è vero però che l'articolo 48 dello Statuto speciale
lascia al Consiglio regionale la sovranità sull'eventuale ipotetica
dissoluzione, perché l'articolo 48 de­manda ad organi, che sono
statali, la valutazione e l'intervento in sede regionale,
prevedendo lo scioglimento del Consiglio qualora sussistano
determinati presupposti. Quindi, un piccolo intervento correttivo
nei confronti di quanto detto dal Presiden­te.
É ovvio che si tratta di una risoluzione, dicevo, che lede
questo principio di autonomia o meglio un certo nostro risvolto
auto­nomistico, e come ripeto, ne siamo perfettamente al corrente.
Però mi sembra che non possa passare inosservato, o perlome­no
debba comunque essere riferito agli organi competenti una
determinata vicenda, un determinato atteggiamento che si è
consumato nei mesi scorsi, o per essere più precisi durante la
campagna elettorale, nella nostra Regione.
Fra quei principi e quei valori che il Presidente della Giunta
di­ce che dobbiamo riaffermare con pieno vigore, secondo noi sta
innanzitutto il valore e il principio del diritto di voto. Diritto
di voto che è la massima espressione della democrazia, in
qual­siasi sistema che sia minimamente organizzato. Diritto di voto
che è stato in questo caso inficiato da cause - anche riprenden­do
l'intervento dell'Assessore Louvin - che sì sono state messe in
atto da determinate persone (e sappiamo che quindi la
re­sponsabilità è personale), ma che comunque (come ho detto nel
mio intervento e ci tengo a ribadirlo) hanno fatto comodo (non ho
detto: ne discende una responsabilità oggettiva) ad un intero
movimento.
Mi sembra che il filo conduttore, il principio comune a tutti
gli interventi che sono stati fatti oggi in aula, a prescindere
dalle differenze di appartenenza alla maggioranza o alla minoranza,
sia quello che tutti qua dentro crediamo in un rinnovamento che sia
innanzitutto morale. Certo, l'insegnamento non può venire da
nessuno di noi, cioè nessuno di noi può farsi maestro di
moralizzazione, però tutti assieme possiamo contribuire ad
innescare questo meccanismo di vera e propria riforma della
politica. Come ripeto, politica non intesa più in senso di potere,
politica non più intesa in senso di tornaconto personale, ma
politica intesa soprattutto in senso di servizio e di
responsabi­lità nei confronti della collettività.
Ecco perché noi, in forza di queste considerazioni, che penso
siano condivise da buona parte, o spero da tutti qua dentro,
presentiamo questa risoluzione, che non chiede grosse cose.
Sollecitare il Presidente della Giunta regionale in qualità di
Prefetto mi sembra che non sia una cosa fuori dal mondo.
Non vogliamo colpirlo nella sua personalità, vogliamo
semplicemen­te invitare questo Consiglio regionale ad impegnare il
Presi­dente della Giunta a compiere un atto che secondo noi è
dovuto, d'ufficio: quello di rendere noti agli organi competenti
del Mi­nistero quali sono i fatti che si sono verificati
ultimamente in Valle d'Aosta, che non possono essere assolutamente
sottovalu­tati, e mi è parso che solo alcune forze politiche
abbiano cercato di minimizzare la questione, altre invece hanno
effettuato pro­fonde riflessioni ed hanno analizzato la questione
in maniera più costruttiva.
Quindi, invitare il Presidente della Giunta non in qualità di
organo politico - perché qui altrimenti ci sarebbe un'altra
contraddizione, in quanto il Presidente della Giunta come organo
politico è esponente di quella forza politica alla quale
appartengono queste persone - ma in qualità di Prefetto come organo
del Ministero dell'interno nella nostra Regione, ad informare gli
organi centrali competenti.
Penso che solo a questi organi che sovrintendono al regolare
funzionamento di tale assemblea, si possa dare mandato di
analizzare se esistono o meno i presupposti per un eventuale
scioglimento. Non è che si chiede uno scioglimento immediato, si
chiede solo la buona volontà dell'assemblea e la buona volontà del
prefetto, in quali­tà di massimo tutore dell'ordine pubblico.
Sulla base di quanto detto chiedo che la risoluzione presentata
dal nostro Gruppo consiliare venga messa ai voti.
Presidente -
Pongo in votazione la risoluzione in
oggetto.
Esito della votazione
Presenti: 31
Votanti: 30
Favorevoli: 2
Contrari: 28
Astenuti: 1 (Chiarello)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK