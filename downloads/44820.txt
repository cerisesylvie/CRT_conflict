Consiglio Regionale della Valle d'Aosta - Oggetto del Consiglio n. 1747 del 14 luglio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1747 del 14 luglio 2022 - Resoconto
OGGETTO N. 1747/XVI - Ritiro di mozione: "Impegno per
l'individuazione di risorse per sostenere la candidatura di Aosta
Capitale della Cultura 2025".
Bertin (Presidente) -
Punto n. 59. Si è prenotata per
illustrare la mozione la consigliera Erika Guichardaz, ne ha
facoltà.
Guichardaz E. (PCP) -
Questa mozione nasce a seguito
dell'iniziativa presentata nello scorso Consiglio dove richiamavamo
una delibera votata all'unanimità dal Consiglio comunale di Aosta
il 6 aprile, che prevedeva la proposta di candidatura di Aosta come
capitale della cultura 2025.
Come abbiamo sottolineato all'interno di quell'interpellanza,
tra i criteri per poter avere qualche chance di diventare capitali
della cultura, vi è anche la promozione e la valorizzazione
d'iniziative in collaborazione con altri enti e sotto questo punto
di vista basta guardare le attuali capitali della cultura per
vedere che sia Procida, capitale di quest'anno, ma anche Pesaro che
sarà l'anno prima di noi, hanno ottenuto comunque ingenti somme in
previsione di questa candidatura.
Quindi riteniamo che quest'iniziativa del Comune di Aosta sia un
volano importante per tutta la regione perché teniamo conto che
diventare capitale della cultura comunque non porterà solo ad Aosta
una grande visibilità ma, molto probabilmente, a tutta la
regione.
Crediamo che sotto questo punto di vista un cofinanziamento o
comunque delle iniziative da parte della Regione possano in qualche
modo aiutare questa proposta di candidatura e questo è
semplicemente per riconoscere l'importanza di quest'iniziativa e
delle sue possibili ricadute.
Presidente -
Apriamo la discussione generale. La
discussione generale è aperta. Se qualcuno vuole intervenire in
discussione generale si prenoti. Non vedo richieste di intervento,
la discussione generale è chiusa. Per il Governo, per la replica,
l'assessore Jean-Pierre Guichardaz.
Guichardaz J. (FP-PD) -
Sinceramente mi sfugge un po' la
ratio di questa mozione, non capisco intanto cosa c'entrino i fondi
dell'avanzo di bilancio per sostenere la candidatura di Aosta
capitale della cultura 2025, visto che l'eventuale dossier di
candidatura è, almeno fino a prova contraria, a carico del Comune
che si candida e nel caso di Aosta mi risulta abbia peraltro già
stanziato delle risorse.
Mi pare che lei abbia uno strano concetto di utilizzo delle
risorse pubbliche, non so peraltro con quale artificio contabile
potremmo giustificare un esborso per il dossier di candidatura di
un ente locale che - lei sa bene, essendo stata Assessore, se ben
ricordo proprio alla cultura, di un piccolo Comune della Plaine -
interfaccia con la Regione con modalità e procedure che non mi
invento - né io, né lei - ma che sono fissate dalle norme di
riferimento, e lei dovrebbe sapere che l'assestamento stanzia
risorse in conto capitale e che un'eventuale dossier attinge nelle
spese correnti.
Nel caso specifico, le ricordo che la candidatura ad Aosta
capitale della cultura 2025 è stata votata con un ordine del giorno
della minoranza approvato dal Consiglio comunale di Aosta, se ben
ricordo il 6 aprile scorso.
Sa bene che prima di approvare un atto politico che impegna
un'Amministrazione, una Giunta e la sua maggioranza, si devono
valutare molto bene gli oneri dell'operazione, immagino che prima
di votare l'impegno a candidare Aosta città della cultura 2025
siano stati fatti tutti i passaggi del caso con gli uffici e che
siano state verificate la fattibilità tecnica e finanziaria proprio
della candidatura, quantomeno delle fasi prodromiche che, lei sa
bene, non garantiscono in alcun modo il buon esito della
candidatura, che è cosa molto complessa, è un'operazione che
richiede tra l'altro passaggi politici con il territorio e le
istituzioni, un'adeguata presentazione alla Commissione, una
progettualità molto dettagliata e che non si riduce solo al
semplice dossier o a generici impegni.
Sabato scorso c'è stato un interessante incontro con il Sindaco
di Pesaro, che è la città della cultura 2024, capitale italiana
della cultura 2024, organizzato proprio dal Sindaco di Aosta e
Dall'assessore Samuele Tedesco al quale, peccato, non avete
partecipato ma che sarebbe stato utile occasione proprio per capire
quale dovrebbe essere il ruolo della Regione, degli Enti locali,
degli sponsor, delle Istituzioni, delle Associazioni culturali e
della miriade di soggetti che nel caso specifico la città di Pesaro
ha coinvolto proprio nella costruzione del dossier di
candidatura.
La Regione Marche, nel caso specifico - ma vale per tutti i
livelli regionali, a detta del Sindaco Ricci - sarebbe intervenuta
con uno stanziamento, mi pare di ricordare di circa un milione di
euro, credo tramite una legge speciale ma solo dopo la
presentazione della candidatura e la vittoria della città di
Pesaro, e questo per azioni promozionali pubblicitarie da attivarsi
proprio a seguito del riconoscimento da parte del Ministero e della
Commissione del prestigioso marchio, proprio quello di "Pesaro
città della cultura 2024".
Non mi risulta francamente che le regioni abbiano dato risorse
alle città candidate per la costruzione del dossier, poi magari
vengo smentito e allora mi piacerebbe capire attraverso quale
artificio contabile, soprattutto se queste risorse sono state date
attraverso l'assestamento.
Aosta ci ha coinvolti, come ho già avuto modo di dire in
occasione di una vostra precedente iniziativa, e abbiamo già fatto
svariate riunioni per capire come collaborare affinché la
candidatura sia costruita in modo efficace e interessante, abbiamo
dato la nostra piena disponibilità mettendo a disposizione ogni
nostra informazione, professionalità e i nostri contatti, anche per
questa fase preventiva, individuando soggetti che lavoreranno
fianco a fianco e che già stanno lavorando con il Comune per
costruire un dossier che tenga conto anche del patrimonio artistico
culturale che è in capo alla Regione e che naturalmente insiste su
Aosta.
Anche l'esperienza dei nostri funzionari dirigenti, nello
specifico settore della progettazione, è preziosa per la
predisposizione di un dossier che abbia qualche speranza di
attirare l'attenzione della Commissione di valutazione nazionale e,
perché no, noi speriamo anche che possa vincere.
Per quanto ci riguarda, posso confermare la piena disponibilità
da parte delle nostre strutture e la disponibilità che già è
assolutamente in essere, tra l'altro abbiamo fatto già diverse
riunioni, sia politiche che tecniche, credo tre o quattro fino ad
ora, strutture che ringrazio perché, come ho detto rispondendo a
un'altra interpellanza, le nostre strutture sono continuamente
sollecitate a fare delle cose nuove, a supportare progetti e
obiettivi che in questo caso, tra l'altro, sono stati evidenziati
con due mesi successivi rispetto all'approvazione di quest'ordine
del giorno, perché noi abbiamo avuto la richiesta di riunione da
parte del Comune più o meno due mesi dopo l'approvazione
dell'ordine del giorno.
Riguardo alla mozione ci asterremo per i motivi che ho esposto e
anche per una questione di rispetto istituzionale, visto che il
Comune ha una sua autonomia operativa e finanziaria, il dialogo con
noi è continuo e non mi pare che finora ci siano state remore a
chiedere la nostra collaborazione; anche noi, le assicuro, siamo
stati assolutamente proattivi visto che vincere un titolo così
importante, come ricordava lei prima, significa ricadute positive,
non solo per la città ma per tutta la regione.
Le dico sinceramente, e qui chiudo, che se fossi nel Sindaco o
nell'Assessore ma anche solo se appartenessi alla maggioranza del
Comune di Aosta, un po' mi turberebbe leggere una mozione come
quella che avete presentato, oltre che essere, così un po' strana,
in riferimento per esempio alle risorse dell'assestamento,
sembrerebbe mettere sotto tutela quasi un'amministrazione locale,
di cui peraltro credo che dei vostri rappresentanti facciano parte,
dando la sensazione di un'entità che opera con avventatezza e
superficialità e che quindi, all'atto dell'approvazione dell'ordine
del giorno, non avesse chiara anche la copertura di tipo economico,
copertura che mi risulta, da quello che peraltro è stato detto dal
Sindaco, essere stata stanziata.
Non credo che il Sindaco e la maggioranza, in questo caso,
comunque facciano delle cose così in maniera avventata senza avere
le spalle coperte quantomeno nelle fasi istruttorie.
Ciò non toglie comunque che nelle fasi successive, così come
abbiamo più volte detto al Sindaco, ma immagino che siate state
informate, perché so che vi tengono costantemente informate, noi ci
saremo, faremo la nostra parte, cercheremo, anche attraverso gli
strumenti più opportuni, nel caso in cui anche solo la città di
Aosta rientrasse nella rosa delle prime dieci città, noi ci saremo
per operare insieme alla città di Aosta nella costruzione anche
proprio di un percorso di avvio promozionale della città ma anche
di miglioramento, come peraltro stiamo già facendo, del nostro
patrimonio culturale.
Presidente -
Si è prenotato per dichiarazione di voto il
consigliere Aggravi.
Aggravi (LEGA VDA) -
Non voglio intromettermi nel dialogo
tra due componenti della stessa maggioranza del Comune di Aosta, a
meno che non ci siano delle novità, e della passata maggioranza di
questo Consiglio, ma oggi abbiamo già avuto modo di approfondire, e
penso che tutti noi abbiamo un po' visto e capito, che la sinistra
è molto unita in Valle d'Aosta; questo ci fa ben sperare,
soprattutto rispetto a quello che sta succedendo a Roma in questo
momento. Al di là di questo, e ricordando che la nostra
rappresentanza in Consiglio ad Aosta ha sostenuto questa
candidatura e sostiene questa candidatura, volevo anche io, a nome
del gruppo, puntualizzare la dichiarazione di voto che, in realtà,
non è legata alla questione della candidatura di Aosta, ma visto
che, e me lo consentirà la collega Minelli che è sempre molto
precisa e puntuale sulle diciture e sulle impegnative delle mozioni
degli altri, oggettivamente analizzando anche noi
quest'impegnativa, non abbiamo compreso come si possa assegnare i
fondi dell'avanzo di bilancio in rendiconto a sostegno di questa
candidatura. A meno che non ci siano delle opere necessarie o degli
investimenti necessari, ma a questo punto chiediamo lumi a chi di
dovere di spiegarcelo, sinceramente non vediamo nessun tipo di
commissariamento, Assessore, ma su di lei non vado oltre perché
oggi ne ha già prese abbastanza. Sinceramente, è capitato in varie
occasioni che in Consiglio, come nei vari enti locali, ci si scambi
delle impegnative che penso alla fine abbiano tutte un nobile -
almeno la gran parte - obiettivo di cercare di portare o risorse o
intendimenti utili alla stessa realtà.
A fronte di questo, ci dispiace un po' ma, ripeto, è soprattutto
una questione tecnica, perché non riusciamo a comprendere quale sia
il modo e la finalità soprattutto di quest'eventuale assegnazione
di fondi. Detto questo, ci asterremo sulla mozione.
Presidente -
Consigliera Erika Guichardaz, ne ha
facoltà.
Guichardaz E. (PCP) -
Effettivamente ha ragione il
consigliere Aggravi. Naturalmente ci rendiamo conto di non aver
scritto l'impegnativa in modo corretto, dall'altra parte accogliamo
con favore quanto detto dall'assessore Guichardaz, anche se sotto
questo punto di vista, Assessore, vorrei semplicemente sottolineare
che il Sindaco di Pesaro, che conosco personalmente e bene, ha più
volte sottolineato invece il fatto che la Regione ha partecipato
anche nella fase preliminare sostenendo la candidatura della città.
Quindi, alla luce comunque dell'errore fatto nell'impegnativa,
ritiriamo la mozione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK