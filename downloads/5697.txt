Consiglio Regionale della Valle d'Aosta - Oggetto del Consiglio n. 120 del 27 ottobre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 120 del 27 ottobre 1983 - Resoconto
OGGETTO N. 120/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Ritengo doveroso, aprendo i lavori di questa
adunanza di rivolgere un pensiero alle numerose vittime del tragico
attentato perpetrato sabato sera contro il contingente americano e
francese della forza nazionale di pace operante in Libano.
Il bilancio della tragedia è tremendo, circa 300 morti e
numerosi feriti. La notizia di tale barbaro atto che dimostra la
precisa volontà, da parte di qualcuno, di ostacolare con tutti i
mezzi possibili la ricerca di una soluzione negoziata che metta
fine alla guerra civile che da anni insanguina il Libano, ha colto
di sorpresa il mondo intero, le coscienze civili e democratiche che
guardavano con fiducia all'inizio; ormai prossimo, dei lavori della
conferenza di riconciliazione tra le parti in lotta.
Dicevo, sdegno e commozione, perché in Libano è anche presente
un contingente di soldati italiani per la cui sorte abbiamo
trepidato tutti, quando abbiamo appreso dagli organi di
informazione la notizia del terribile attentato.
Al di là di quelle affermazioni che si fanno a caldo, quando si
sentono tali dolorose notizie, penso che in un momento grave per le
conseguenze per la pace come quello che stiamo vivendo, occorre
l'azione unitaria di tutti i paesi democratici e civili per isolare
i fautori di tensioni ed i seminatori di odii.
Penso di interpretare il pensiero dell'assemblea tutta, porgendo
ai familiari delle vittime di tale esecrabile atto, la più completa
solidarietà di questo consesso; solidarietà agli Stati Uniti
d'America, alla Francia i cui soldati muoiono lontani dal proprio
Paese per cercare di garantire stabilità e pace in Libano che da
anni è in preda ad una assurda guerra civile.
Colleghi Consiglieri, vorrei brevemente ricordare l'attività
degli organi consiliari dal 6 ottobre ad oggi.
In data 7 ottobre Franco De Grandis ha partecipato a Torino,
presso la sede del Consiglio regionale del Piemonte, ad una
riunione dei Presidenti dei Consigli regionali, convocata per
l'esame di alcuni problemi che interessano il funzionamento degli
istituti regionali.
Sabato 8 ottobre ho avuto modo di incontrare i dirigenti
dell'Association Levalloisiens d'origine valdôtaine, numerosi
esponenti della comunità valdostana presenti a Levallois.
L'incontro è stato particolarmente cordiale ed ha costituito
l'occasione per rinsaldare i legami tra gli emigrati valdostani ed
il Consiglio regionale.
Ho pure preso contatto con il Sindaco di Levallois, Patrick
Balkany, il quale mi ha manifestato la piena disponibilità per un
incontro fra una delegazione del Consiglio regionale ed il Comune
di Levallois per un esame dei numerosi problemi che assillano la
comunità valdostana operante in questo Comune della "banlieu"
parigina.
I dirigenti dell'A.L.O.V. mi hanno presentato delle proposte
operative per incrementare gli scambi fra la Valle d'Aosta che ho
provveduto a trasmettere al Presidente della Giunta e agli
Assessori, ai componenti dell'Ufficio di Presidenza e ai Capigruppo
consiliari.
Mercoledì 12 ottobre una delegazione consiliare dei Capigruppo
ha effettuato una visita alle carceri giudiziarie di Aosta.
Sempre in tale data, ho provveduto all'insediamento della
Consulta regionale per la condizione femminile.
Sempre in tale data ho avuto un incontro con il deputato
dell'assemblea regionale di Cantabria, Manuel Pardo Castillo,
latore di un messaggio del Presidente dell'assemblea regionale di
Cantabria, nel quale si sostiene la necessità di uno scambio di
informazioni sugli ordinamenti delle due Regioni che molte affinità
hanno in comune. L'esponente spagnolo ha dimostrato particolare
interesse all'instaurarsi di più stretti legami di collaborazione
fra le nostre due Regioni.
In data 14 ottobre il Consigliere Tonino ha partecipato a Roma
ad una manifestazione per la siderurgia.
L'On.le Dujany ha comunicato a questa Presidenza che la
Commissione al Bilancio della camera dei deputati, in sede di esame
della proposta della conversione in legge del Decreto legge 12
settembre 1983 n. 463, recante misure urgenti in materia
previdenziale, sanitaria e per il contenimento della spesa
pubblica, nonché la proroga di alcuni termini, ha approvato un
emendamento proposto dallo stesso Deputato della Valle d'Aosta per
il differimento dei termini di delega al Governo per completare i
trasferimenti di funzioni amministrative alla Regione Valle
d'Aosta, ai sensi dell'art. 72 legge 16 maggio '78, n. 196 e
dell'art. 2 della legge 5 agosto '81, n. 453.
In data 19 ottobre una delegazione del Consiglio regionale ha
incontrato nello stabilimento ILSSA-Viola Pont-Saint-Martin le
maestranze dell'azienda.
Infine vorrei ricordare brevemente un avvenimento di politica
internazionale di cui hanno parlato diffusamente gli organi di
informazione di tutto il mondo. Voglio solo ricordare il
significato che riveste per tutte le coscienze civili e
democratiche del mondo, l'attribuzione del premio Nobel per la pace
'83 a Lech Walesa, intrepido difensore dei diritti della classe
lavoratrice polacca.
Non possiamo che esprimere tutto il nostro compiacimento per il
giusto riconoscimento dell'operato di un uomo che si batte in
condizioni difficili per il riscatto dei lavoratori, per le libertà
sindacali e politiche che il regime comunista di Varsavia cerca di
reprimere. Speriamo, come ha detto Walesa, che questo Nobel possa
spianare la strada ad una soluzione pacifica dei problemi che
travagliano la Polonia.
Infine devo comunicare che il Direttore del servizio di
Segreteria del Senato della Repubblica ha comunicato a questa
Presidenza che la petizione al Parlamento Europeo ed al Parlamento
italiano per la riforma democratica della comunità stessa, è stata
annunciata all'Assemblea del Senato, nella seduta dell'11 ottobre e
l'ha assegnata alla III^ Commissione permanente, competente per
materia.
La parola al Consigliere Mafrica; ne ha facoltà.
MAFRICA - (P.C.I.):
Il Presidente del Consiglio ha
ricordato che nei giorni scorsi è stata insediata la Consulta
femminile. Devo dire che ho appreso con stupore che l'Ufficio di
Presidenza abbia ammesso, tra le rappresentanti femminili, anche
quella del Movimento Sociale.
Mi sono stupito perché la norma, all'art. 3 della legge che
istituisce la Consulta femminile, stabilisce che facciano parte
della Consulta femminile i rappresentanti dei partiti democratici e
antifascisti. Ora si potrebbe disquisire a lungo sugli orientamenti
del Movimento Sociale Italiano, ma sicuramente non può essere
definito partito antifascista.
Credo che questo non possa essere sostenuto da alcuno: ecco
perché non capisco come mai l'Ufficio di Presidenza, di cui fanno
parte autorevoli esponenti di partiti antifascisti e del quale fa
parte anche l'estensore materiale della legge, non abbia rilevato
questa incongruenza.
Io penso che l'esame sia stato fatto in modo frettoloso, cosa
che può capitare a causa di tutte le incombenze che hanno i
Consiglieri comunali, regionali, le Commissioni e lo stesso Ufficio
di Presidenza. Pertanto invito l'Ufficio di Presidenza a
riesaminare, ai sensi dell'art. 4 della legge, i requisiti dei
componenti la Consulta femminile.
PRESIDENTE
: La parola al Consigliere Aloisi, ne ha
facoltà.
ALOISI - (M.S.I.):
Ritengo che questa presa di posizione
da parte di un partito, quale è quello comunista, che si definisce
esso stesso democratico - il che mi meraviglia in modo particolare
- prenda spunto da questa composizione della Consulta femminile
creando dei presupposti di discriminazione verso una forza
politica.
Io ritengo che l'obiettivo di questa Consulta femminile sia
quello di discutere nell'ambito regionale i problemi della donna,
per cui penso che tra le donne non ci sia e non ci debba essere
alcuna discriminazione perché le donne di destra, come quelle di
sinistra, e del centro, hanno tutte gli stessi problemi, le stesse
esigenze, le stesse necessità.
Quindi ritengo questo atteggiamento, da parte del Partito
Comunista, un atteggiamento provocatorio e vorrei soprattutto
sottolineare una cosa: il Movimento Sociale Italiano è un partito
che è rappresentato nel Parlamento nazionale, è un partito
rappresentato nel Parlamento Europeo, è un partito che ha tutte le
caratteristiche e le carte in regola per essere un partito
democratico.
Considerato che c'è una famosa legge (Scelba) che vieta la
ricostituzione del partito nazionale fascista in Italia, e visto
che il movimento sociale italiano ha tutte le carte in regola
perché ai sensi di quella legge non può essere incriminato e non
può essere accusato di volere ricostituire il partito fascista, e
visto inoltre che è rappresentato nel parlamento e nelle
istituzioni di questa Repubblica che si definisce democratica, esso
deve avere tutti i diritti e i doveri degli altri partiti.
Quindi, sotto questo aspetto, rigetto nel modo più assoluto
questa provocazione portata avanti dal Partito Comunista.
PRESIDENTE
: La parola al Consigliere Riccarand, ne ha
facoltà.
RICCARAND - (N.S.):
Anche io vorrei intervenire sulle
comunicazioni del Presidente del Consiglio.
Mi associo alla richiesta del Capogruppo comunista, rispetto
alla interpretazione distorta che è stata fatta della legge
regionale, la quale usa una espressione molto chiara:
"Rappresentanti di partiti e di organizzazioni democratiche e
antifasciste".
Non dice che devono essere organismi distanti dal fascismo, ma
antifasciste, usando un termine molto chiaro, che implica un
atteggiamento attivo nei confronti del fascismo.
Quindi il fatto che il Movimento Sociale Italiano sia presente
nel Consiglio regionale, nel Parlamento Europeo e in quello
italiano non cambia assolutamente niente rispetto alla norma della
legge che ha un significato ben preciso.
Il Consiglio regionale ha voluto, con una norma ben precisa -
che poteva non esserci ma che c'è nella legge e finché c'è va
rispettata - che in questo organismo fossero presenti delle donne
rappresentanti di organismi attivamente antifascisti.
Non credo che il Movimento Sociale possa essere considerato tale
perché più volte ha fatto professione di dichiarato fascismo. "Il
fascismo é qui" ha detto Almirante nell'ultimo Congresso del M.S.I.
e dalle parole del Consigliere Aloisi non è mai venuta una parola
chiara per dire "Noi siamo antifascisti". Io vorrei sentirle queste
parole dal Consigliere Aloisi come le vorrei sentire dal Segretario
del M.S.I..
In questo caso non ci sono possibilità di scelta, è stato fatto
un errore madornale da parte del Presidente del Consiglio e questo
errore va corretto, altrimenti non viene rispettata la legge.
Oppure, se la maggioranza di questo Consiglio ritiene che sia
sbagliata la legge, allora va modificata. Ma finché la legge
prevede quella norma attiva, bisogna che sia applicata.
Inoltre vorrei intervenire anche su un altro aspetto: ho notato
che il Presidente del Consiglio ha parlato ed ha condannato,
giustamente, la morte nel Libano e l'attentato terroristico che ha
provocato molte vittime fra i soldati americani ed i soldati
francesi, così come ha parlato del premio Nobel che, giustamente, è
stato dato a Lech Walesa e di tante altre cose che sono successe
nel mondo.
Credo però che il Presidente del Consiglio debba tenere un
atteggiamento molto più corretto e saper essere un pochino più
oggettivo anche nelle sue comunicazioni e non condannare e
denunciare solo gli atti di violenza che si operano nel mondo e che
sonò di matrice dei cosidetti paesi a regime comunista.
In questi giorni noi abbiamo un episodio di violenza
internazionale estremamente grave e cioè l'invasione, da parte
delle truppe americane, di un'isola del Mar dei Caraibi,
Grenada.
Se si vuole parlare di queste cose, soprattutto nel momento in
cui le comunicazioni le fa il Presidente del Consiglio, il quale
dovrebbe rappresentare tutto il Consiglio, si facciano le
comunicazioni su tutti i fatti gravi che sono successi in questo
lasso di tempo e che noi dobbiamo condannare. Credo che si debba
condannare l'attentato terroristico di Beiruth con la stessa forza
con la quale dobbiamo condannare l'invasione americana a Grenada.
Non possiamo condannare l'uno e non l'altro.
Chiedo quindi che il Presidente del Consiglio, che più volte ha
assunto questo tipo di atteggiamento, cerchi di essere più
obiettivo e più equilibrato nel momento in cui fa delle
comunicazioni che coinvolgono tutto quanto il Consiglio e non solo
il partito e la maggioranza di cui il Presidente fa parte.
PRESIDENTE:
Se nessun altro prende la parola sulle
comunicazioni vorrei dire due cose. Per quanto riguarda la Consulta
femminile, è già pervenuta una lettera da parte della
rappresentante del Partito Comunista, una certa signora Calligaris,
ed ho già provveduto a convocare l'Ufficio di Presidenza mettendo
all'ordine del giorno questa richiesta. Questo Ufficio, se lo
riterrà, lo prenderà di nuovo in esame, dal momento che questo
stesso Ufficio, nella sua totalità, aveva, in un primo tempo,
deciso di accettare la rappresentante del Movimento Sociale
Italiano come rappresentante della Consulta femminile.
Essendo pervenuta questa richiesta, la porremmo in discussione e
valuteremo la cosa.
Per quanto riguarda poi le questioni di cui ha parlato il
Consigliere Riccarand, le rigetto facendo una brevissima parentesi,
affermando cioè che, per altri motivi, era mia intenzione portare
il discorso sulla questione dell'isola di Grenada nelle
comunicazioni del prossimo Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK