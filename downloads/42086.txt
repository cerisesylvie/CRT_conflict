Consiglio Regionale della Valle d'Aosta - Oggetto del Consiglio n. 1041 del 24 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1041 del 24 ottobre 2019 - Resoconto
OGGETTO N. 1041/XV - Interpellanza: "Modalità attuative
dell'efficientamento energetico dei fabbricati di proprietà
regionale".
Rini (Presidente)
- Torniamo al punto n. 52 all'ordine
del giorno. La parola al Vicepresidente Distort per
l'illustrazione.
Distort (LEGA VDA)
- Quando ero al liceo e studiavo
latino, con i miei compagni di scuola ci divertivamo su una frase
che avevamo trasformato in "
repetita iuvant exi stufant
".
Spero di rimanere nella prima parte della proposizione "repetita
iuvant" e non cadere in quella anche "se stufano". Per cui repetita
iuvant, il tema dell'energia, il tema dell'ambiente, il tema delle
emissioni.
Come ho già detto in altri interventi, l'ambito delle emissioni
viene diagnosticato attraverso delle percentuali e noi ci
accorgiamo - da quanto riferiscono gli studi - che ai fabbricati,
agli edifici, siano essi civili o assimilabili agli edifici, tanto
di proprietà pubblica quanto di proprietà privata, che tutto questo
insieme - che in campo tecnico si chiama "lo spazio costruito per
contenere volumi fruibili all'interno" - incide per il 40 percento
nelle emissioni. Secondo qualcuno è per il 37, 36, 38 percento, ma
senza eccedere e senza allontanarci dalla coerenza stretta dei
numeri, possiamo comunque immaginare che un 40 percento è una fetta
estremamente grande. Se poi consideriamo che c'è anche una grande
fetta nell'individuazione delle emissioni prodotte dalle aziende,
dalle strutture di produzione di energia elettrica, perché
chiaramente non tutta l'energia elettrica - dico un'ovvietà ma mi
pare opportuno ricordarlo - viene prodotta attraverso
l'idroelettrico, ma tanta energia elettrica viene prodotta dal
termoelettrico. Noi immaginiamo un quadro estremamente impattante e
allora poter agire sulla diagnosi degli edifici e, di conseguenza,
mettere in atto misure di efficientamento energetico sugli edifici,
risulta immediatamente un percorso più che logico, urgente,
fondamentale, funzionale, efficace.
Ci sono delle iniziative sia europee sia statali; per il quadro
del clima e dell'energia 2030 il Consiglio europeo dà direttive
molto chiare e parla di una riduzione del 40 percento delle
emissioni di gas serra rispetto ai livelli del 1990. Questo lo
abbiamo detto in più riprese e in più ambiti. Si individua
l'obiettivo di migliorare del 27 percento l'efficienza energetica
rispetto allo scenario tendenziale Primes 2007. Sono valori che per
gli esperti in materia dicono tantissimo, ma per capire
ulteriormente andiamo a vedere cosa è successo il 20 marzo scorso,
quando il Governo statale ha presentato il Piano nazionale
integrato per l'energia e il clima 2030 in cui le parole chiave che
si sono riprodotte nella linea del repetita iuvant erano
"efficienza energetica, fonti rinnovabili". Si evidenzia che il
patrimonio edilizio esistente, sia di proprietà pubblica che
privata, consuma - come ho detto poco fa -, secondo una fonte ENEA
del 2014, circa il 40 percento dell'energia consumata ed in egual
misura produce il 40 percento delle emissioni di CO2. La riduzione
di consumo energetico è la strada individuata per mitigare i
cambiamenti climatici in atto e moderare i prezzi dell'energia,
quindi diminuire gli effetti sull'atmosfera e moderare i prezzi
dell'energia vuol dire anche mettere in moto meccanismi
estremamente virtuosi per un'intera collettività dal punto di vista
economico e rimodulando la dipendenza energetica da fonti
fossili.
L'amministrazione pubblica ha, tra i suoi compiti, il ruolo di
tracciare le linee guida nelle buone pratiche, dando altresì, nello
specifico, l'esempio attraverso la corretta gestione dell'impatto
energetico del proprio patrimonio edilizio. Si tenga conto che ogni
buon progetto deve essere preceduto da una buona analisi, e in tal
senso così si colloca la Diagnosi Energetica, che è proprio una
procedura codificata - tra l'altro prevista esattamente per gli
enti pubblici, per le pubbliche amministrazioni -, è una procedura
di analisi dello
status quo
del sistema edificio-impianto
che permette l'individuazione degli interventi di miglioramento
della prestazione energetica dei fabbricati accompagnati da
un'analisi costi-benefici consentendo una classificazione degli
stessi in ordine di priorità decrescente. È una linea di analisi
approfondita, analisi scientifica, analisi statistica, è quello che
né più né meno farebbe la signora Maria in casa propria, che va ad
individuare quanto sta consumando e come potrebbe spendere ed
investire i suoi soldi, chiedere dei prestiti per ovviare ad
emorragie di spesa energetica.
Alla luce di tutto questo esprimo i punti dell'interpellanza che
rivolgo al Governo e chiedo: primo, se esiste un censimento
energetico degli edifici di proprietà regionale, attualmente in
uso, con evidenza dei rispettivi costi di esercizio ed
individuazione di un relativo piano di efficientamento energetico
dei fabbricati stessi, eventualmente in ordine di cronoprogramma.
Immagino qual è la conoscenza del Governo, dell'Assessorato
competente o degli Assessorati competenti della situazione
energetica attuale. Come stanno i nostri edifici, gli edifici di
proprietà pubblica, quanto consumano, quanto costano, che cosa si
potrebbe fare per razionalizzare ed efficientare la loro
funzionalità? Il secondo punto è corollario del primo: con quali
modalità esecutive si intende procedere nell'attuazione degli
efficientamenti e con quali canali economici si intendono reperire
le risorse; quindi, fatta l'analisi, come si intende procedere. Nel
caso invece di assenza delle azioni sopra esposte, quindi se non
esiste un piano di conoscenza analitica della situazione dei nostri
fabbricati e, di conseguenza, non esiste un programma di azioni, la
domanda allora è se si intende a questo punto procedere ad un
approfondimento in tal senso, con quale procedura e con quali
tempi.
Presidente
- La parola all'Assessore Testolin per la
risposta.
Testolin (UV)
- Intanto ringrazio il collega Distort per
l'interpellanza posta nei termini che ha voluto esprimere nella sua
presentazione, anche perché ci dà modo di dare una visione
complessiva del percorso fatto da qualche anno a questa parte ad
oggi e che dà pure contezza del lavoro e dell'attenzione che c'è
stata nel tempo verso questa tematica.
Con la prima domanda i Consiglieri interpellanti chiedono
appunto "
se esiste un censimento energetico degli edifici di
proprietà regionale, attualmente in uso, con evidenza dei
rispettivi costi di esercizio ed individuazione di un relativo
piano di efficientamento energetico dei fabbricati stessi in ordine
di un cronoprogramma
". In merito a quanto chiesto, si evidenzia
come al fine di predisporre un piano di efficientamento energetico
degli edifici dell'Amministrazione regionale nell'ambito della
programmazione POR FESR 2007-2013 la Regione, avvalendosi del
Coenergia di Finaosta ha finanziato, oltre alla realizzazione di
audit
e certificazioni energetiche su edifici di proprietà
degli enti locali nell'ambito dei bandi attivati con deliberazione
di Giunta del 2010 e del 2011, la realizzazione di diagnosi e
certificazioni energetiche su edifici di proprietà della Regione.
Tale attività ha preso avvio nell'ambito della scheda operazione
relativa al sostegno del centro di osservazione e attività
dell'energia quale centro di competenza per il trasferimento verso
gli attori della filiera costruttiva locale di conoscenze avanzate
sulla riqualificazione energetica degli edifici approvata con
deliberazione del 2014. Il progetto ha visto una prima analisi del
patrimonio edilizio pubblico, ovvero una raccolta delle
informazioni a disposizione e relativa sistematizzazione ed
analisi, nonché l'effettuazione della diagnosi della certificazione
energetica su un campione molto significativo, costituito da ben
101 edifici regionali oltre che da 70 edifici degli enti locali. In
seguito all'analisi dei risultati sono poi state redatte due prime
graduatorie separate per quanto concerne gli edifici regionali e
quelli di proprietà degli enti locali attraverso l'adozione di
specifici criteri per individuare su quali edifici potesse
risultare prioritario effettuare interventi di efficientamento
energetico.
Si segnala, dando così anche parziale e anticipata risposta al
secondo quesito di questa interpellanza come proseguendo con tale
approccio graduale nell'ambito del programma FESR 2014/2020 sono
stati destinati 11 milioni e 252 mila euro sull'asse 4 volti alla
riqualificazione energetica delle strutture edifici pubblici -
proprio per andare anche incontro ad una segnalazione, un
desiderata della collega Russo, che ieri all'interno del panorama
delle valutazioni sul discorso climatico aveva sottolineato questa
possibilità attraverso l'asse 4 del FESR -, subordinando
espressamente l'individuazione degli stessi alla verifica dei
benefici attesi, sia in termini di risparmio energetico
potenzialmente conseguibili, sia in termini di riduzione delle
emissioni climalteranti oltre che fondati sulle risultanze di
diagnosi energetiche. A tal fine, con la deliberazione della Giunta
regionale n. 1255 del 2016, è stato approvato il progetto
strategico efficientamento energetico degli edifici pubblici con
l'obiettivo di ridurre i consumi di energia e le emissioni di gas
climalteranti negli edifici esistenti della pubblica
amministrazione prevedendo interventi di riqualificazione
energetica. Pare in ogni caso a tal proposito opportuno ricordare
che gli interventi di efficientamento energetico seguono l'usuale
programmazione dei lavori pubblici attraverso l'inserimento nel
piano triennale e devono essere armonizzati, laddove necessario,
con altri interventi di carattere prettamente edilizio che
insistono sul medesimo edificio.
La graduatoria energetica inizialmente proposta è stata
condivisa con le diverse strutture regionali coinvolte a vario
titolo nella gestione degli stabili regionali, anche con la
collaborazione del nucleo di valutazione e verifica delle opere
pubbliche. Alcuni interventi non hanno evidenziato particolari
problemi e sono stati realizzati celermente, mentre altri sono in
fase di attuazione. In altri casi sono emerse delle problematiche
per quanto concerne la loro cantierabilità, mentre talvolta è
emersa l'opportunità di integrare gli interventi individuati nelle
diagnosi energetiche secondo una logica prettamente costi-benefici
con ulteriori interventi volti a massimizzare il risultato
energetico ed a rispondere ad ulteriori problematiche evidenziate
dalle strutture, così come la necessità di rispettare gli
indicatori e i
target
fissati dalla programmazione. In altri
casi sono invece state approfondite problematiche legate alla
necessità dell'effettuazione di analisi sismiche al fine di
escludere l'attivazione di interventi non compatibili con eventuali
successivi interventi strutturali, come ad esempio i cappotti
termici. Partendo da questo gruppo di edifici e prendendo in
considerazione altri edifici pubblici per i quali vi erano già
progettazioni disponibili, nonché i vincoli e le problematiche
sopra riportate, sono stati individuati gli edifici da includere
nel progetto strategico di cui sopra allocando completamente i
fondi su diversi edifici regionali aventi diverse destinazioni
d'uso. L'attuazione del progetto strategico è stata dunque
demandata a specifici progetti integrati e relativi agli interventi
di efficientamento dei singoli edifici individuati, le cui schede
progetto integrato sono state approvate dalla Giunta regionale e
hanno consentito l'attivazione dell'
iter
di ottimizzazione
energetica dell'edificio al quale si riferiscono. Il risultato
dell'attività svolta ha portato alla selezione di tredici edifici
sui quali poter intervenire con le risorse a disposizione. Di tali
interventi sette risultano conclusi e uno è realizzato per circa il
60 percento. Per quanto concerne gli altri progetti, alcuni sono in
fase di progettazione, altri in fase di realizzazione e un
progetto, secondo il percorso prima evidenziato, è in fase di
approfondimento tecnico per gli aspetti relativi alle analisi
sismiche.
In riferimento alla seconda richiesta "
con quali modalità
esecutive si intende procedere nell'attuazione degli
efficientamenti e con quali canali economici si intendono reperire
le risorse
" e al successivo quesito già esplicitato dal collega
Distort, si rende noto come oltre agli 11,2 milioni di euro a
valere sul FESR, già richiamati nella risposta al primo punto,
siano in corso i tavoli di lavoro per la definizione delle azioni
relative alla nuova programmazione europea 2021/2027 nella quale
saranno nuovamente previste le risorse destinate a tale settore.
Inoltre, al fine di ottimizzare i tempi di raccordo con la nuova
programmazione e di valorizzare eventuali economie derivanti dai
progetti in corso di realizzazione, quindi di poter recuperare
queste economie, saranno previsti già dal 2020 dei fondi aggiuntivi
della Regione, cosiddetti
overbooking,
che consentiranno di
pianificare nei prossimi anni ulteriori interventi su edifici
pubblici, il che permetterà, per conto suo, anche di avanzare
progressivamente sugli utilizzi dei fondi europei nella nuova
programmazione e poterli scontare su queste opportunità di risorse
messe nuovamente a disposizione. È poi stata prevista in seguito ad
un confronto con il CELVA e dalla raccolta di dati sui possibili
interventi programmabili dei Comuni l'apertura ad inizio 2020 di un
bando rivolto esclusivamente agli enti locali per gli immobili di
loro proprietà. Gli interventi specifici dovranno essere
selezionati e pianificati sulla base dell'esperienza della presente
programmazione considerando, sì, gli aspetti energetici, ma tenendo
in considerazione la moltitudine di esigenze trasversali che
impattano su un intervento edilizio nel suo complesso. A tal fine
si ritiene opportuno utilizzare in modo efficace la cabina di regia
del nucleo di valutazione e verifica delle opere pubbliche
promuovendo trasversalmente, ove è possibile, l'efficientamento
energetico degli edifici da inserire nel piano dei lavori
pubblici.
Infine, come segnalato dalle strutture, sono in corso degli
approfondimenti per verificare la fattibilità della creazione di
una piattaforma destinata al complessivo censimento energetico
degli immobili regionali alla mappatura degli interventi effettuati
sugli stessi. Tale banca dati potrà essere condivisa fra tutte le
strutture interessate ed essere alimentata dalle stesse per
consentire, oltre all'ottimizzazione dell'utilizzo dei dati stessi,
la proposizione ed il monitoraggio di interventi coordinati e
trasversali, direi proprio nell'ottica di andare a creare quelle
sinergie e quelle opportunità e possibilità di avere un quadro
molto chiaro, per poi capire come e dove intervenire, nonché le
tempistiche necessarie per poterlo fare.
Spero che la risposta abbia dato comunque una panoramica più
ampia e più puntuale possibile di questo percorso interessante che
è ancora ampliabile in futuro.
Presidente
- La parola al Vicepresidente Distort per la
replica.
Distort (LEGA VDA)
- Grazie, Assessore, io parto dal
finale. Lei ha usato parole magiche nel finale: "intenzione,
ampliare", adesso le ripeterò probabilmente non con la fedeltà
assoluta, però ampliare l'approfondimento in evoluzione, quindi
pensare che ci sia un piano che viene sottoposto a verifica ed
evoluzione. Questa è la strada. Il problema è sicuramente
verificare che questa strada venga percorsa, è assolutamente
importante, perché sennò io mi contraddirei rispetto alle
constatazioni dei precedenti interventi in cui ho sottolineato la
stragrande importanza di una strategia di piano, una pianificazione
e quindi, come tale, voglio rimanere coerente con me stesso e
voglio prendere le informazioni che lei mi ha dato, Assessore,
sotto il profilo di una risposta affermativa rispetto ai quesiti
posti.
È chiaro che, così come è stato difficile per me presentare
questo tema in dieci minuti, immagino sia stata un'avventura per
lei darmi una risposta in dieci minuti. Pertanto questa
consideriamola come una prima puntata, una puntata collaborativa,
ma una puntata anche ispettiva, che non mancherà del ruolo
reciproco ed è esattamente nel gioco del ruolo reciproco e dei
propri ruoli di Governo e opposizione che può nascere quel
dibattito che avrà alla fine un unico vincitore che è la comunità.
Effettivamente il pensare agli investimenti, quando noi vediamo
annualmente - ovviamente quest'anno lo dovremo ancora vedere - che
nel nostro bilancio generale l'85 percento di tutte le somme
presenti in bilancio vanno a finire in spese correnti - il
precedente Assessore, collega Aggravi, mi corregga se sbaglio - e
che solo il 15 percento ottimisticamente viene utilizzato in
investimenti, è sicuramente disarmante. In una situazione del
genere - le dico che prima ho citato la signora Maria con tutto
rispetto e, anzi, approfitto per salutare tutte le signore Maria,
ma lo cito veramente come esempio nella saggezza popolare -, il
pensare che la signora Maria utilizzi l'85 percento delle risorse
semplicemente per far fronte e tappare dei buchi, è veramente
scoraggiante. La dinamica dei costi-benefici va quindi attuata
attraverso strumenti che esistono. Mi ha fatto piacere leggere
alcune iniziative che sono poste in atto: il progetto strategico di
efficientamento energetico, i tavoli di lavoro (con tutte le dovute
considerazioni già fatte sui tavoli di lavoro), la piattaforma del
censimento energetico degli edifici, che è interessante.
Il mio ruolo e del gruppo che rappresento sarà pertanto quello
di rimanere alle sue calcagna per far sì che questi intendimenti si
attuino nel migliore dei modi, ovviamente nel bene esclusivo della
Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK