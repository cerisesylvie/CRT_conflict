Consiglio Regionale della Valle d'Aosta - Oggetto del Consiglio n. 2342 del 18 dicembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula
Oggetto del Consiglio n. 2342 del 18 dicembre 1996 - Resoconto
SEDUTA ANTIMERIDIANA DEL 18 DICEMBRE 1996
OGGETTO N. 2342/X Proposta di legge: "Modificazioni alla legge
regionale 17 marzo 1986, n. 6 (Funzionamento dei gruppi
consiliari), già modificata dalla legge regionale 21 dicembre
1990,
n. 78".
Articolo 1 1. L'articolo 4 della legge regionale 17 marzo 1986,
n. 6 (Funzionamento dei Gruppi consiliari), come modificato
dall'articolo 1 della legge regionale 21 dicembre 1990, n. 78, è
sostituito dal seguente:
"Articolo 4
(Contributi finanziari)
1. I contributi finanziari per gli oneri di funzionamento dei
Gruppi consiliari e per le spese di aggiornamento, studio e
documentazione, compresa l'acquisizione di consulenze, nonché per
l'organizzazione di convegni e conferenze per diffondere le
conoscenze sull'attività dei Gruppi stessi e promuovere la
partecipazione sulle questioni di competenza del Consiglio
regionale, sono erogati a favore dei rispettivi capigruppo nelle
seguenti misure fisse mensili:
a) lire 1.800.000 per componente, fino al quinto;
b) lire 1.300.000 per componente, dal sesto al decimo;
c) lire 1.100.000 per componente, a partire dall'undicesimo.
2. L'ammontare dei contributi di cui al comma 1 può essere
aggiornato ogni due anni, con deliberazione dell'Ufficio di
Presidenza del Consiglio, in relazione all'aumento dei prezzi al
consumo per le famiglie di operai ed impiegati accertato
dall'Istituto nazionale di statistica nel mese di dicembre,
rispetto al mese di dicembre del precedente biennio."
Articolo 2 1. In deroga a quanto previsto all'articolo 1,
limitatamente alla decima legislatura:
a) ai Gruppi composti da un solo consigliere esistenti alla data
del 30 giugno 1996 è attribuito l'importo di lire 2.500.000 fisse
mensili;
b) in caso di aggregazione tra Gruppi successiva alla data del
30 giugno 1996, al Gruppo risultante dall'aggregazione è
attribuito, qualora più favorevole, un contributo pari alla somma
dei contributi spettanti a ciascuno dei gruppi aggregati ai sensi
dell'articolo 4 della legge regionale 6/1986, come modificato
dall'articolo 1 della legge regionale 78/1990.
2. L'aggiornamento previsto dall'articolo 4, comma 2, della
legge regionale 6/1986, come modificato dalla presente legge, non
si applica nel corso della decima legislatura.
Articolo 3 1. I contributi sono erogati, nella misura e con le
modalità previste agli articolo 1 e 2, a decorrere dal 1° luglio
1996.
Articolo 4 1. La maggiore spesa derivante dall'applicazione
della presente legge, valutata in lire 135.000.000 per l'anno 1997
e in annue lire 90.000.000 per gli anni successivi, grava sul
bilancio del Consiglio regionale ed è ricompresa negli stanziamenti
già iscritti sul bilancio di previsione della Regione per l'anno
1997 e sul bilancio pluriennale della Regione per gli anni
1997/1999 al cap. 20000 (Fondo per il funzionamento del Consiglio
regionale).
Presidente É aperta la discussione generale.
Ha chiesto la parola il Consigliere Florio.
Florio (VA) Non sono firmatario di questo disegno di legge,
perché il nostro gruppo non ne condivide le finalità. Dirò
brevemente perché.
Si approva con questo disegno di legge, che nella sostanza
assorbirebbe gli aggiornamenti Istat, che fino ad oggi non sono
stati fatti valere per scelta specifica di questo Consiglio, una
nuova individuazione dei contributi ai gruppi consiliari.
La ragione di una scelta di questo tipo è riportata chiaramente
nella relazione di accompagnamento, nella quale è detto che non si
vuole penalizzare il tentativo che sembra essere in atto fra alcuni
gruppi di giungere al superamento della estrema frammentazione dei
gruppi consiliari stessi, favorendo quindi l'aggregazione ed
eliminando quegli elementi di ordine finanziario che possono
impedire o rendere più difficoltosa tale aggregazione.
Capiamo la motivazione, ma ci stupisce nello stesso tempo,
perché sono anni che all'interno di quest'aula, nelle commissioni e
negli incontri fra forze politiche discutiamo di riforma della
legge elettorale per tendere alla diminuzione del numero dei gruppi
consiliari, delle forze politiche direttamente rappresentate
all'interno di quest'aula e non si riesce a venirne a capo. Si
trattava di un preciso impegno del programma di questa maggioranza,
programma nel quale venivano individuati alcuni criteri da seguire
per la formulazione della nuova legge elettorale regionale, e siamo
ad un anno e mezzo dalla scadenza del mandato di questa
legislatura, eppure siamo ancora in altissimo mare.
Ci sembra allora che l'utilizzo di questo sistema, pur nella sua
giustificazione per certi versi, però non sia un sistema di piccolo
cabotaggio, che non affronta invece alla radice il problema
politico - questo sì - della riduzione della frammentazione della
rappresentanza politica all'interno di quest'aula.
Annuncio quindi che il Gruppo Verde voterà contro questo disegno
di legge.
Presidente Ha chiesto la parola il Consigliere Tibaldi.
Tibaldi (Ind) Anch'io, quando venne presentata questa proposta
di legge, non la firmai per ragioni che possono considerarsi
analoghe a quelle testé esposte dal Consigliere Florio.
Ci sono da aggiungere due considerazioni. In primo luogo è
brutto che l'aggregazione dei gruppi consiliari venga stimolata da
un incentivo economico, mi sembra un notevole svilimento di quella
che è la funzione politica, cioè l'aggregazione dei gruppi viene
favorita solo e in quanto in questo Consiglio viene premiata con
moneta e quindi ritengo che questo sia un principio non molto
decoroso da sostenere e da avallare per questa istituzione.
In secondo luogo, lo stesso principio contiene una
contraddizione di fondo: non riesco a capire come, se si vuole
perseguire questo incentivo monetario per permettere una maggiore
aggregazione dei gruppi, lo possa fare con un criterio che è
decrescente, cioè man mano che i gruppi aumentano, minore è il
contributo economico che viene assegnato ai consiglieri che si
aggregano. É esattamente l'opposto di quello che dovrebbe essere
invece un principio economico, se il Consiglio volesse utilizzarlo,
per favorire l'aggregazione.
Mi sembra che ci sia una contraddizione di fondo là dove si dice
che in tal modo si ritiene possibile favorire una maggiore
aggregazione dei gruppi consiliari. Ritengo che non sia né per le
questioni di principio che ho detto prima, né per questioni di
metodo, questo il sistema per cercare di limitare la frammentazione
dei gruppi all'interno del Consiglio.
Annuncio quindi il mio voto contrario.
Presidente Ha chiesto la parola il Consigliere Chiarello.
Chiarello (RC) Sono uno fra i firmatari di questa legge, che è
partita probabilmente un anno fa con l'intento che è stato espresso
da Florio, di cercare di non danneggiare i gruppi che volevano
unificarsi. Premetto che il gruppo di Rifondazione non ha né degli
aumenti né delle diminuzioni, quindi potevo astenermi dal firmarla.
Ritenevo però che questa legge, che ricordo era partita insieme ad
un'altra che prevedeva il recupero delle spese legali per gli
amministratori che avevano subito dei processi e ne erano usciti
assolti, avesse delle buone intenzioni e favorisse quel consigliere
che dopo un po' che è in Consiglio sente il bisogno di aggregarsi.
Prima sembrava che per aggregarsi si dovesse non perderci dei
soldi, adesso si è arrivati che qualcuno ci guadagna abbastanza
bene anche senza aggregarsi.
Non sono contro in linea di principio, ma non era questo lo
spirito con cui era partita la legge. Abbiamo avuto diverse
discussioni, all'ultima non ho partecipato perché malato, adesso
vedo questa legge, non erano queste le intenzioni che ritenevo
dovesse avere una legge che al massimo doveva non penalizzare
quelli che si aggregavano e non premiare quasi tutti.
Pertanto mi asterrò.
Presidente Se nessuno chiede la parola, dichiaro chiusa la
discussione generale.
Ha chiesto la parola il Consigliere Marguerettaz per
dichiarazione di voto.
Marguerettaz (PpVA) Chiedo scusa al Presidente, ma volevo
sapere, visto che nei fogli che ci sono stati consegnati è
aggregata la tabella, se fa parte integrante.... no? Perché
altrimenti ho visto che c'è un refuso, nel senso che si parla della
nostra forza politica come di Partito Popolare Italiano, e allora
volevo invitare a fare questa correzione tecnica, anche per evitare
che questi soldi possano andare a finire all'amico
Beneforti....
(...Ilarità dell'assemblea...)
... e potrebbero servirgli anche per pagare una campagna
elettorale che a quanto sembra è già iniziata.
Presidente Posso assicurare che correggeremo l'errore tecnico e
che comunque la tabella non fa parte integrante del disegno di
legge.
Pongo in votazione l'articolo 1:
Presenti: 30
Votanti: 28
Favorevoli: 25
Contrari: 3
Astenuti: 2 (Chiarello e Linty)
Presidente Pongo in votazione l'articolo 2:
Presenti: 31
Votanti: 29
Favorevoli: 25
Contrari: 4
Astenuti: 2 (Chiarello e Linty)
Presidente Pongo in votazione l'articolo 3:
Presenti: 31
Votanti: 29
Favorevoli: 25
Contrari: 4
Astenuti: 2 (Chiarello e Linty)
Presidente Pongo in votazione l'articolo 4:
Presenti: 31
Votanti: 29
Favorevoli: 25
Contrari: 4
Astenuti: 2 (Chiarello e Linty)
Presidente Ha chiesto la parola il Consigliere Linty per
dichiarazione di voto.
Linty (LNPIAP) Come è facilmente prevedibile mi asterrò su
questo disegno di legge, così come non l'ho firmato, perché credo
che sia importante il discorso della cosiddetta aggregazione per
evitare la frammentazione dei gruppi consiliari, però non credo che
questo sia fattibile con la tecnica della carota, che cioè parlando
di dotazione dei gruppi si possa facilitare questo.
Credo che una modifica normativa al regolamento interno per il
funzionamento del Consiglio, là dove si potevano mettere dei
vincoli sulla composizione dei gruppi, dicendo ad esempio che un
gruppo consiliare non può essere formato da meno di 3 consiglieri,
avrebbe raggiunto lo stesso obiettivo in maniera meno materialista,
perché cercare di spingere l'aggregazione politica, perché qui si
parla di aggregazione politica e non solo istituzionale, con il
discorso del "guarda che se non ti aggreghi, perdi dei soldi", mi
sembra un tantino a basso livello per quel che riguarda una
istituzione così importante com'è il Consiglio regionale.
Ribadisco il voto di astensione.
Presidente Ha chiesto la parola il Consigliere Chiarello.
Chiarello (RC) Ho già dichiarato che mi astenevo e volevo
confermare quello che ha detto Linty. Avevo addirittura proposto di
diminuire i soldi che prendono i gruppi e di prevedere un
funzionamento diverso degli stessi. Ho detto più volte che ogni
gruppo in altre regioni ha una segretaria ed è distribuito
diversamente, non dico che sia meglio o peggio, ma io vedrei bene
una distribuzione diversa e una strutturazione diversa dei
gruppi.
Si dà atto che, dalle ore 12,54, presiede il Presidente
Stévenin.
Presidente Pongo in votazione la legge nel suo complesso:
Presenti: 32
Votanti: 29
Favorevoli: 26
Contrari: 4
Astenuti: 2 (Chiarello e Linty)
Il Consiglio approva
Presidente Da più parti mi viene richiesto di continuare i
lavori nel pomeriggio alle ore 16. Ricordo ai colleghi che oggi
alle 15,30 nel salone qui sotto, con una piccola cerimonia
semplice, ma significativa, le istituzioni della Regione
procederanno ad un riconoscimento agli atleti olimpionici che hanno
fatto onore alla Valle d'Aosta e allo ski runner che è diventato
campione del mondo.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK