Consiglio Regionale della Valle d'Aosta - Oggetto del Consiglio n. 183 del 12 novembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 183 del 12 novembre 2008 - Resoconto
OGGETTO N. 183/XIII - Interrogazione: "Espletamento da parte
di CVA S.p.a. della gara per la realizzazione del nuovo impianto
idroelettrico di Torrent nel Comune di Pré-Saint-Didier".
Interrogazione
Premesso che CVA S.p.a.
-
ha bandito, il 26 gennaio 2007, una gara (n. 1455) per la
realizzazione della galleria di collegamento tra la vasca di carico
e la centrale del nuovo impianto idroelettrico di Torrent, nei
territori di La Thuile e di Pré-Saint-Didier;
-
ha fissato il termine per la presentazione delle offerte
nel 5 marzo 2007, ore 12.00;
-
ha aggiudicato, l'8 aprile 2008, la realizzazione dei
lavori alla A.T.I. Cogeis S.p.a./ATB Riva Calzoni S.p.a./F.lli Ronc
S.r.l.;
-
nel proprio sito web, sezione "gare pubbliche":
a)
precisa che il tipo di procedura adottata è quella
"negoziata" e che il criterio di aggiudicazione è quello del
"prezzo più basso";
b)
non specifica qual è il valore a base d'asta della
gara;
ciò premesso, i sottoscritti Consiglieri regionali
Interrogano
il Presidente della Regione per sapere:
1) qual era la base d'asta, trattandosi di gara
europea;
2) quali sono stati i soggetti invitati e con quali di essi
si è proceduto a negoziazione;
3) quali sono i prezzi delle singole offerte e di quella
aggiudicataria;
4) qual è l'investimento complessivo previsto per la
costruzione del nuovo impianto idroelettrico di Torrent e quali
sono i tempi previsti per la sua entrata in funzione.
F.to: Tibaldi - Benin - Lattanzi - Zucchi
Presidente
- La parola al Presidente della Regione,
Rollandin.
Rollandin (UV)
- Darò i dati perché credo che siano
quelli che interessano. La base d'asta della gara in questione,
relativa alla galleria e alla condotta, era di 18.777.860 euro,
compresi 280.000 euro per oneri per la sicurezza. I soggetti
invitati, risultati idonei alla procedura di prequalifica sono
stati 4, che sono delle ATI. I soggetti che hanno partecipato alla
gara sono stati 3 delle ATI (poi le do la copia se interessa). Il
soggetto escluso per ragioni tecniche è stata un'ATI sola, quindi
delle 4 che avevano partecipato. La negoziazione è stata condotta
con l'Associazione temporanea di imprese prima in graduatoria,
quindi con la prima delle ATI che avevano presentato la
pre-qualifica. I prezzi delle singole offerte sono stati, per
l'aggiudicataria, di € 24.697.000 compresi oneri per la sicurezza,
per la seconda di € 26.916.000.
Per quanto riguarda gli altri punti, qual è l'investimento
complessivo, il costo complessivo è stato valutato in 41 milioni di
euro dall'analisi della documentazione ordini e appalti emessi e
previsti; risulta da definire l'importo lavori relativo alla strada
di accesso. Faccio presente che il momento in cui c'è stato
l'inizio della gara era il periodo in cui in particolare i prezzi
delle tubazioni in funzione dei materiali avevano avuto un aumento
particolare, solo per chiarimento. Credo di aver dato i
chiarimenti, poi fornirò...
Tibaldi
(fuori microfono)
- ...non ho capito
l'ultima risposta...
Rollandin (UV)
- ... la quarta risposta relativa
all'intervento complessivo? Il costo complessivo dell'intervento è
stato valutato in circa 41 milioni di euro, poi le darò i
dettagli.
Presidente
- La parola al Consigliere Segretario
Tibaldi.
Tibaldi (PdL)
- Per una breve replica, Presidente.
Innanzitutto le devo dire che questa interrogazione è stata
proposta perché, scorrendo le pagine del sito di CVA, che peraltro
sono ricche di informazioni e quindi anche di inviti a gare come
quella citata nella premessa di questa interrogazione, faceva
specie non vedere indicato il prezzo a base d'asta di tale appalto.
Fatta una doverosa istruttoria giuridica, poi ho scoperto che il
prezzo può essere anche non indicato, di conseguenza la cosa
rientra nei canoni della regolarità. Le devo dire che la sua
risposta mi ha incuriosito e mi incuriosisce sotto questo profilo.
Con la prima domanda le chiediamo qual è la base d'asta,
trattandosi di gara europea, se ho capito bene, la risposta è 18,77
milioni di euro circa. Quando alla terza risposta mi dice che i
prezzi delle singole offerte e di quella aggiudicataria sono di
24,7 quella aggiudicataria e di 26,9 la prima esclusa...
(interruzione del Presidente della Regione, fuori
microfono)
... sì... ossia è singolare il fatto che da una base d'asta,
invece di abbassarci, ci alziamo come livello di aggiudicazione. È
vero che c'è la procedura negoziata, perché questa è stata la prima
parte ad evidenza pubblica che serve per verificare se ci sono
delle ditte concorrenti, poi, sulla base della negoziazione, si
sceglie la migliore di queste concorrenti, però è forse la prima
volta che mi capita - probabilmente ad altri colleghi più esperti
di me sarà già capitato - che, rispetto alla base d'asta, vi sia un
incremento di 6 milioni per quanto riguarda l'aggiudicazione,
quando in genere la base d'asta è il tetto massimo al di sotto del
quale si cerca poi di negoziare per risparmiare qualcosa. Ci
riserviamo di approfondire ulteriormente questa modalità che è
singolare, ci permettiamo un consiglio: CVA - lei lo sa - è una
stazione appaltante molto importante in Valle d'Aosta, perché sta
facendo investimenti di tutto rispetto e acquisisce l'interesse di
numerose imprese che vogliono concorrere per fornire beni o
servizi, o in questo caso lavori di una certa complessità...
(nuova interruzione del Presidente della Regione, fuori
microfono)
... esatto, ma infatti... se l'appalto è fatto con evidenza
europea, si va a cercare anche delle ditte che siano in grado di
effettuare le forniture all'altezza della richiesta di CVA, non
vogliamo stravolgere una normativa consolidata e principi di libero
mercato che sono acquisiti da tutti i Paesi che fanno parte della
Comunità. Sarebbe però buona norma, visto che vogliamo essere
all'avanguardia per quanto riguarda la trasparenza dei pubblici
appalti, anche fare in modo che certe informazioni siano conosciute
direttamente e in maniera più immediata da coloro che possono
accedere oggi grazie a internet, o attraverso le altre forme di
acquisizione delle informazioni comuni. Credo che con sistemi
aggiornati e informatizzati come quelli in possesso non solo di
CVA, ma della Regione autonoma Valle d'Aosta sia possibile
conoscere quali sono le basi d'asta, quali sono i soggetti
aggiudicatari e quanti si sono aggiudicati questi appalti nel più
breve tempo possibile. Questo per permettere anche a chi deve
monitorare o vuole monitorare l'attività della pubblica
amministrazione in tutte le sue ramificazioni di sapere come
vengono completate tali procedure.
Credo che in materia di appalti... proprio in questi giorni
abbiamo visto anche qualche evento spiacevole che sta ancora a
indicare che non sempre la trasparenza delle aggiudicazioni è così
lineare, anzi ci sono delle situazioni che sono ancora in ombra,
per cui un consiglio spassionato che ci sentiamo di dare come
gruppo è quello di dare la massima limpidezza all'azione
amministrativa anche quando si tratta di assegnare appalti di una
certa rilevanza come questi, che per la loro dimensione rientrano
nel novero delle iniziative ad evidenza europea e consistono in
cifre milionarie, lei infatti ha ricordato che siamo a 24,7 milioni
per un importo complessivo che andrà fino ai 41 milioni di euro. È
una centrale, sappiamo che costa, è naturale che abbia questi
prezzi, la invitiamo, come garante di una certa situazione, oltre
che responsabile delle partecipate regionali, di farsi promotore di
un servizio che sia più aperto e trasparente a tutti i cittadini e
a tutti coloro che come noi devono svolgere un'attività ispettiva e
di controllo di garanzia sull'attività amministrativa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK