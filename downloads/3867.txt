Consiglio Regionale della Valle d'Aosta - Oggetto del Consiglio n. 140 del 30 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 140 del 30 marzo 1981 - Resoconto
OGGETTO N. 140/81 - COMUNICAZIONI DEL PRESIDENTE DEL
CONSIGLIO.
Presidente
- Le comunicazioni odierne sono piuttosto
numerose, ma comunque fanno parte delle adempienze irrinunciabili e
insostituibili, che alle volte possono anche mettere al corrente i
Consiglieri di elementi e di situazioni che possono poi essere
utili al loro lavoro.
Le comunicazioni riguardano l'attività dell'Ufficio di
Presidenza e delle istanze, a livello consiliare, dall'11 marzo ad
oggi.
Disegni di legge presentati:
Sono stati presentati i seguenti disegni di legge:
- Disegno di legge n. 263, presentato dalla Giunta, concernente
"Modificazioni alla legge regionale 6 giugno 1977, n. 41, recante
la concessione di contributi regionali per l'incremento e il
miglioramento delle attività delle imprese artigiane". Assegnato
alla Commissione Affari Generali e Sviluppo Economico.
- Disegno di legge n. 264, presentato dalla Giunta regionale,
concernente "Modificazioni alla legge regionale 29 novembre 1978,
n. 59, recante la concessione di contributi regionali per
l'incremento ed il miglioramento delle attività delle imprese".
(Aff. Gen. e Svil. Economico)
Disegni di legge non vistati:
Non ha ricevuto il visto il seguente disegno di legge:
- Proposta di legge n. 191, concernente: "Istituzione
dell'anagrafe patrimoniale dei Consiglieri regionali". Ne è stata
data notizia al proponente, collega De Grandis; i colleghi che
desiderano conoscere le motivazioni possono, come per tutta la
documentazione a cui faccio riferimento nel corso di queste
comunicazioni, richiederne copia alla Segreteria della Presidenza
del Consiglio che rilascerà fotocopia.
Disegni di legge vistati:
Hanno riportato il visto i seguenti disegni di legge:
- Disegno di legge n. 209, concernente: "Riapprovazione del
disegno di legge concernente norme per l'esercizio delle funzioni e
delle attività preventive, curative e riabilitative relative alla
salute mentale";
- Disegno di legge n. 255, concernente: "Legge finanziaria";
- Disegno di legge n. 256, concernente: "Approvazione del
bilancio di previsione della Regione per l'anno 1981 e triennio
1981-1983".
Deliberazioni vistate
: 4
Riunioni delle Commissioni:
- Ufficio di Presidenza: 1
- I Commissione - Istituzioni e Autonomia: 1
- II Commissione - Assetto del territorio: 1
- III Commissione - Sviluppo Economico: 2
- IV Commissione - Sicurezza sociale: 2
- Commissione speciale per l'informazione: 1
- Commissione speciale per l'Urbanistica: 1
- Commissione regionale per la casa: 1
L'Ufficio di Presidenza ed i Capigruppo, con la rappresentanza
della Giunta regionale, hanno tenuto numerose riunioni sui problemi
della Cogne, incontrandosi una prima volta con il Consiglio di
Fabbrica, le Organizzazioni sindacali e la FLM e, successivamente,
con la Direzione della Cogne. Infine ha avuto luogo una riunione
fra Capigruppo e forze politiche.
Analoga riunione, con la presenza di numerosi partecipanti in
gran parte lavoratori dell'ILSSA, ha avuto luogo con il Consiglio
di Fabbrica interessato, le Organizzazioni sindacali, la FLM
regionale, e la partecipazione di Amministratori locali di
Pont-Saint-Martin e della zona. Questa riunione è stata tenuta per
l'esame dei provvedimenti concernenti la conservazione dei posti di
lavoro presso lo Stabilimento ILSSA-VIOLA dopo la presa di
posizione della Direzione.
Il Presidente della Giunta regionale della Regione Trentino-Alto
Adige, con lettera in data 9 marzo '81, ha trasmesso a tutti i
Presidenti dei Consigli e delle Giunte delle Regioni a statuto
speciale copia di un disegno di legge-voto presentato dalla Giunta
al Consiglio regionale di quella Regione a statuto speciale,
concernente il concorso dello Stato nelle spese elettorali dei
partiti politici per le elezioni dei Consigli regionali delle
Regioni a Statuto speciale.
Anche il Trentino-Alto Adige, dunque ha iniziato quella
procedura che noi abbiamo già portato avanti con la mozione votata
all'unanimità su questa materia.
Si è svolto a Genova il Congresso nazionale dell'ANPI a cui, in
rappresentanza della Valle d'Aosta, ha preso parte chi vi parla;
era presente una qualificata delegazione.
Les Conseillers Mappelli et Tamone, en tant que représentants de
la Région au sein du Comité mixte paritaire de consultation entre
la Région et l'autorité militaire, prévue par la loi n. 898 du 24
décembre 1976, ont transmis à cette Présidence, avec lettre du 23
mars 1981, le compte rendu de la réunion du dit Comité, qui a eu
lieu vendredi 13 mars dernier.
Les Conseillers intéressés peuvent en prendre vision dans les
bureaux de cette Présidence.
Il Sindaco del Comune di Charvensod, con lettera in data 13
marzo ha trasmesso un odg concernente i problemi delle popolazioni
del Parco Nazionale del Gran Paradiso, approvato all'unanimità dal
Consiglio Comunale nell'adunanza del 28 gennaio 1981.
Chi vuole avere copia o prendere visione di questo provvedimento
può farlo recandosi agli Uffici di questa Presidenza.
Il Sindaco del Comune di Antey-Saint-André, con lettera in data
13.3.81, ha trasmesso copia della deliberazione consiliare tramite
la quale, l'Organo assembleare di quel Comune, ha evidenziato le
proprie conclusioni in merito ad una potenziale probabilità di
soppressione degli Uffici del Registro siti nel Comune di
Châtillon.
A nome dell'Amministrazione comunale, della popolazione
direttamente interessata e suo personale, il Sindaco di
Antey-Saint-André formula voti per un positivo interessamento e una
positiva soluzione del problema.
Anche di questo documento i Consiglieri possono prendere visione
o avere copia all'Ufficio Presidenza del Consiglio.
Ci ha fatto piacere ricevere una lettera del Prof. Massimo Mila
che, come ricorderete ha avuto un gravissimo incidente
automobilistico nel quale ha perso la vita la moglie, il quale ci
ringrazia per l'interessamento avuto nei suoi riguardi, - anche lui
era in pericolo di vita - e ringrazia tutto il Consiglio regionale
che, mio tramite, gli ha rivolto gli auguri di rapida
guarigione.
Mi scrive testualmente: "Non so come esprimere a Lei e al
Consiglio la nostra profonda riconoscenza. Sono un innamorato della
Valle d'Aosta; la Valtournenche dove mia moglie ed io c'eravamo
conosciuti più di 50 anni fa. L'onore che il Consiglio mi ha
rivolto ci tocca nel profondo". E questo potrà forse non solo
piacere all'Assessore Rollandin, ma diventare una nota di ottimismo
in tante manifestazioni di pessimismo; Mila aggiunge "mi è grato
anche dichiarare quanto ho ammirato la modernità degli impianti
dell'ospedale e quanto ho apprezzato le cure solerti e l'ospitalità
umanissima e affettuosa del Reparto Rianimazione dell'Ospedale
regionale".
Infine un'ultima comunicazione che riguarda i lavori del
Consiglio. È una questione abbastanza delicata, mi scuserete quindi
se per questa ultima comunicazione spenderò qualche parola di più.
La comunicazione riguarda la Commissione consiliare speciale
costituita ai sensi del provvedimento consiliare n. 164 del 19
marzo '79, che aveva per scopo la predisposizione di una bozza di
regolamento per l'assunzione di personale da parte della SITAV.
Detta Commissione ha concluso il proprio lavoro presentando alla
Presidenza un proposta di Regolamento accompagnata da una
relazione, da cui risulta che la Commissione ha concluso i suoi
lavori senza la partecipazione dei rappresentanti della SITAV,
dimissionari dall'11 aprile 1980.
Aggiungo che i rappresentanti della SITAV hanno fatto analoga
ufficiale segnalazione alla Presidenza del Consiglio e alla
Presidenza della Giunta.
Poiché l'art. 13 del contratto di rinnovo della concessione per
l'esercizio della Casa da Gioco prevede tra l'altro che il
regolamento per le assunzioni di personale della medesima debba
essere definito dalla SITAV di intesa con l'Amministrazione
regionale, sentite le Organizzazioni sindacali, ed approvato dal
Consiglio regionale, questa Presidenza ha trasmesso la bozza di
regolamento per le eventuali osservazioni sia alla Presidenza della
Giunta regionale che alla SITAV.
Faccio presente che la SITAV, come ho detto poc'anzi, non solo
ha comunicato ufficialmente a suo tempo la non partecipazione ai
lavori dall'11 aprile 1980, ma ha successivamente contestato
l'operato della Commissione che ha concluso i suoi lavori senza
l'intervento dei rappresentanti della Società. Pertanto, essendo
venuta meno quell'intesa sulla bozza di regolamento che era
prevista dal suddetto articolo, la Presidenza del Consiglio ha
ritenuto di non iscrivere per oggi la proposta all'ordine del
giorno, come avrebbe dovuto fare in quanto i lavori sono stati
conclusi e trasmessi ufficialmente alla Presidenza del Consiglio, e
formula voti affinché il Presidente della Giunta regionale, a cui è
stata trasmessa la documentazione, nella sua qualità di legale
rappresentante della Regione si adoperi per il chiarimento
sull'intesa, cioè quella dizione che è richiamata dal contratto.
Confermo che il Consiglio sarà comunque chiamato ad esaminare il
lavoro svolto dalla Commissione.
C'è qualcuno che intende prendere la parola sulle comunicazioni
del Presidente del Consiglio? Nessuno prende la parola.
Passiamo alla trattazione dell'oggetto n. 2
Presidente
- Non ci sono comunicazioni del Presidente
della Giunta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK