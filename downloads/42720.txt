Consiglio Regionale della Valle d'Aosta - Oggetto del Consiglio n. 225 del 14 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
ENTI LOCALI
Comunità montane - Unité des communes
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 225 del 14 gennaio 2021 - Resoconto
OGGETTO N. 225/XVI - Interpellanza: "Motivazioni
dell'esternalizzazione del servizio di assistenza domiciliare
nell'Unité Mont-Emilius".
Marguerettaz (Presidente) -
Punto n. 38 all'ordine del
giorno. La parola al collega Lavy, ne ha facoltà.
Lavy (LEGA VDA) -
Con questa interpellanza volevo portare
all'attenzione dell'aula e del contesto regionale il processo che è
iniziato in una Unité des Communes, la Mont-Emilius, di
esternalizzazione del servizio di assistenza domiciliare, un
servizio che soprattutto in questo periodo si è potuto vedere
fondamentale per il mantenimento e per la cura degli anziani e non
solo degli anziani nelle loro case.
Questo direi che possa creare un precedente, perché comunque si
parla proprio di una esternalizzazione del servizio. La cosa che
però mi preoccupa di più, o meglio, sono due le cose che mi
preoccupano di più: la prima, è la questione essenzialmente di
principio, perché comunque se il pubblico abdica a un suo ruolo, mi
chiedo a cosa serva il pubblico e a cosa servano certe competenze.
D'altro canto, mi preoccupano comunque anche i lavoratori, perché
dalle parole del presidente della Unité des Communes, Michel
Martinet, tratte da
La Vallée
del 24 dicembre, si dice che i
lavoratori saranno progressivamente riassorbiti all'interno delle
microcomunità, quando si verificheranno situazioni di carenza del
personale. Quindi il riassorbimento, almeno dalle parole del
presidente, non è di sicuro automatico.
So benissimo che è un campo che riguarda essenzialmente la
competenza delle Unités des Communes, ma come ho detto, visto che
comunque anche la Regione contribuisce con dei fondi alle Unités
des Communes, è fondamentale porre l'attenzione su questo genere di
servizio.
Non voglio dire che esternalizzare e dare in mano a dei privati
sia per forza ridurre i servizi o declassificare anche la qualità
dei servizi, però per quanto riguarda soprattutto la tutela dei
lavoratori io direi che sicuramente ci potrà essere più
flessibilità per l'assunzione da parte di privati rispetto a ciò
che accade nel pubblico, ma ciò che mi chiedo è la tutela dei
lavoratori, che credo nel privato non sia effettiva quanto avviene
nel pubblico.
Con questa interpellanza chiedo se l'Assessore sia a conoscenza
delle motivazioni con cui si voglia procedere alla
esternalizzazione e, in caso di risposta affermativa, quali siano e
quale sia la posizione del Governo regionale riguardo proprio a
questo processo di esternalizzazione del servizio di assistenza
domiciliare.
Presidente -
La parola all'assessore Barmasse per la
risposta.
Barmasse (UV) -
Come premessa direi che giustamente, come
anche lei Consigliere ha già detto, è più materia di competenza
delle Unités des Communes, poi è ovvio che l'Assessorato in tutto
ciò ha i suoi compiti di vigilanza, di orientamento, indirizzo,
eccetera.
L'interpellanza riguarda la materia dei servizi attribuiti alle
competenze, come dicevamo, degli enti locali. Una doverosa premessa
riguarda il fatto che la materia di cui si tratta è permeata da un
ampio margine di autonomia da parte dell'attore pubblico sulla
scelta dei modelli organizzativi da adottare, gestione diretta o
esternalizzazione, che devono rispondere a un generale principio di
efficientamento della pubblica amministrazione, previsto tra
l'altro dall'articolo 29 della legge 448 del 2001, legge
finanziaria 2002, anche attraverso l'esternalizzazione di servizi
già svolti in via diretta.
Entrando nel merito del quesito, gli elementi conoscitivi
relativi alle motivazioni che hanno portato l'Unité des Communes
Mont-Emilius a decidere di esternalizzare il servizio di assistenza
domiciliare, sono esplicitati nelle premesse alla deliberazione
della Giunta dell'Unité stessa, la quale muove dalla considerazione
delle difficoltà riscontrate nell'erogazione diretta del servizio,
stante la nota carenza di operatori sociosanitari da impiegare per
tale funzione.
Il servizio di assistenza domiciliare è di fondamentale
importanza per gli anziani residenti nel territorio dei dieci
comuni che costituiscono l'Unité, in quanto consente una maggiore
autonomia nella vita quotidiana degli stessi ed evita che, in
mancanza di supporti familiari, gli stessi siano collocati
prematuramente in strutture residenziali che hanno anche costi di
gestione ben più alti. L'esternalizzazione del servizio, che verrà
affidato mediante procedura di appalto, mira quindi a una maggiore
funzionalità del servizio rendendolo più flessibile e idoneo alle
esigenze degli utenti stessi. Infatti, al di là della già
richiamata carenza di OSS, la gestione diretta del servizio
comporta la diretta assunzione del personale con le rigidità
previste dal sistema pubblico, mentre la gestione esternalizzata,
avendo i privati una maggiore libertà di azione nelle assunzioni e
nella gestione del personale, consente una maggiore flessibilità,
necessaria nell'erogazione di tale servizio caratterizzato da
richieste che iniziano e terminano con rapidità.
Appare del tutto evidente che il tema della gestione del
servizio di assistenza domiciliare si inserisce in un contesto più
ampio di gestione dei servizi rivolti agli anziani, sui quali sarà
opportuno procedere a una complessiva revisione. L'Amministrazione
sarà quindi chiamata a rivedere il sistema dei servizi per gli
anziani, che soprattutto durante questi ultimi mesi di pandemia ha
evidenziato difficoltà nel coordinamento dei vari enti gestori.
L'obiettivo di questa Amministrazione è dunque duplice: da un
lato riformare i servizi agli anziani per omogeneizzare i servizi
sociali sul territorio regionale, consapevoli comunque della
diversità tra la
plaine
e le vallate laterali e dall'altro
farlo coinvolgendo tutti i soggetti interessati, la Regione, gli
enti locali, i sindacati e il terzo settore. Sarà quindi necessario
ripensare il modello attuale, individuando i servizi che potrebbero
essere esternalizzati e quelli che invece è opportuno rimangano a
gestione diretta delle amministrazioni pubbliche.
Infine, si ribadisce, come la riforma del
welfare
e della
sanità territoriale siano tra le priorità di questo Assessorato.
C'è già stata anche una delibera in tal senso, perché quello che
noi vogliamo comunque in questo momento - come vedete è intenzione
dell'Assessorato rivedere e fare una riforma del welfare, in
particolare per quanto riguarda il problema del territorio - è di
omogeneizzare sul territorio il tipo di servizio e il tipo di
assistenza. Quindi, al di là del fatto che giustamente le Unités,
in questo momento, possono e hanno il diritto di fare delle scelte
di un certo tipo, come dicevo prima il compito dell'Assessorato è
quello poi di programmare, andare oltre, cercare di omogeneizzare i
servizi possibilmente rendendoli migliori.
Presidente -
Per la replica il collega Lavy.
Lavy (LEGA VDA) -
Grazie Assessore per la risposta.
Diciamo che è quell'ultimo "possibilmente migliori" che mi lascia
un pochino perplesso. Sono totalmente d'accordo sul fatto che una
revisione dei servizi dell'assistenza in generale debba essere
fatta e bisogna comunque conformarsi ai bisogni del territorio
perché, come ha detto giustamente lei, i bisogni della
plaine
e i bisogni delle vallate sono totalmente
diversi.
Per quanto riguarda proprio la questione trattata
dall'interpellanza nel particolare, giustamente per quel genere di
servizio è necessaria una flessibilità che non per forza il
pubblico garantisce. Il problema è che magari una troppa
flessibilità nelle assunzioni può portare anche a una flessibilità
nella qualità dei servizi perché, almeno per quanto riguarda se uno
è assunto a tempo indeterminato nel pubblico, certe qualità che
queste persone possono garantire non credo che, almeno a livello
teorico, possano essere garantite da persone assunte a livello di
privati, anche perché credo che i requisiti siano leggermente
diversi e credo che anche la cura che certe persone abbiano nel
settore pubblico verso certi anziani sia totalmente diversa
rispetto a ciò che accade nel settore privato. Comunque, questo
processo può essere, ed è quello diciamo il dubbio che mi pongo, il
primo di tanti, perché oggi può toccare all'Unité des Communes
Mont-Emilius, domani può toccare alla Grand-Paradis e via
dicendo.
Mi auguro veramente che comunque al di là di tutto si faccia
attenzione sulla tutela dei lavoratori che è fondamentale e che
comunque si metta mano anche a questo genere di sistema, tutelando
sia i lavoratori ma comunque creando o comunque armonizzando questo
sistema al territorio e ai vari territori.
OGGETTO N. 226XVI - Interpellanza: "Notizie in merito al
conferimento di incarichi dirigenziali di I e II livello
dell'Amministrazione regionale".
Marguerettaz (Presidente) -
Punto n. 39 all'ordine del
giorno. La parola al collega Aggravi, ne ha facoltà.
Aggravi (LEGA VDA) -
Vengo a esporre un'interpellanza che
purtroppo è nata vecchia, perché poi nel frattempo sono subentrate
delle ulteriori evoluzioni, però cercherò di tenere conto sia della
prima finalità dell'interpellanza sia di quello che è
successivamente avvenuto.
L'interpellanza richiama la pubblicazione delle delibere di
Giunta 1398 e 1400 del 24 dicembre 2020, relative al conferimento
degli incarichi dirigenziali di primo e secondo livello
dell'Amministrazione regionale. Analizzando in particolare la
pubblicazione della 1400 ho rilevato che, come definito in
premessa, alcuni incarichi dirigenziali di secondo livello sono
stati oggetto di revoca ed in particolare alcuni a far data dal
primo gennaio, tra cui in particolare, mi sono concentrato su
questa struttura, quella relativa al finanziamento del servizio
sanitari investimenti e qualità dei servizi sociosanitari.
Perché mi sono concentrato su questo aspetto? Un po' perché
ovviamente siamo in piena situazione pandemica, un po' perché
giustamente tra le funzioni di questa struttura vi è appunto quella
di programmazione, finanziamento e controllo delle attività del
servizio sanitario, di provvedere agli adempimenti in materia di
certificazione di bilanci, di armonizzazione dei sistemi contabili
della Azienda USL e poi tra l'altro una ulteriore funzione molto
importante che è quella di supportare, finanziare e controllare le
procedure di ampliamento dell'ospedale e gli altri interventi di
edilizia sanitaria, che non sono sicuramente argomenti che in
questo momento particolare non sono
à la une
; poi ci sono
anche altre strutture che riguardano la programmazione europea.
Giustamente mi sono chiesto: come può una struttura così importante
privarsi comunque di una figura apicale di questo tipo, pur
essendoci sicuramente una struttura dietro, ma poi lo vediamo, come
anche in risposta ad alcune iniziative, si dice che ovviamente le
strutture sono oberate e impegnate in tutta una serie di attività.
Ho trovato abbastanza particolare questo aspetto, tenuto poi anche
conto di un principio che è tipico e che ho voluto riportare, un
principio del decreto legislativo 118, che è il principio del
processo di programmazione, cioè io dovrei definire la mia
struttura e i miei bilanci in funzione di una programmazione che
tenga anche conto non soltanto delle necessità attuali, ma delle
necessità future della amministrazione. Ci si priva al primo di
gennaio di una struttura di questo genere, tra l'altro con un lasso
di tempo molto breve tra il 24 dicembre e il fine anno, perché poi
sappiamo come vanno le cose, e quindi giustamente richiedo le
motivazioni che hanno portato, in una situazione di particolare
complessità come quella attuale per l'ambito sanitario, a dar corso
a questa revoca.
Mi sono poi però trovato il 31 dicembre, la scadenza termini era
il in quella data, una nuova delibera di Giunta, la 1443, che in
parte mi specifica e mi risponde già alla mia domanda. Quindi voi
direte: Aggravi fa le domande, si dà le risposte, ma io penso che
sia utile avere la risposta - non so chi mi risponderà - riguardo
al fatto che vi è poi - è anche uscito sui giornali - una missiva
da parte del titolare della sanità in cui si precisa che tale
trasferimento creerebbe gravissime difficoltà di funzionamento del
dipartimento sanità e salute, presso il quale è già vacante la
struttura programmazione sociosanitaria e assistenza ospedaliera, e
di rettificare con urgenza tale deliberazione differendo la
decorrenza del suddetto trasferimento al 31 maggio. Poi il
differimento verrà solo definito di due mesi. Quindi mi sono poi
successivamente detto: "caspita, la domanda era pertinente!",
perché la struttura era più che importante.
Chiederei, visto che nel frattempo c'è stato un aggiornamento,
di avere una risposta che non tenga conto solo della situazione
iniziale che ho citato, proprio perché c'è stata una evoluzione
particolarmente importante. Infatti, nella delibera si trovano poi
delle deliberazioni conseguenti, tra cui ad esempio quella di
modificare la pubblicità del posto presso la struttura
finanziamento del servizio sanitario, perché ovviamente sono
cambiate le prospettive, in quanto chi poi si siederà a guida di
quella struttura lo farà non più dal primo di gennaio, ma poi
successivamente, e lasciamo soprattutto perdere il fatto che
comunque ci sono dei lassi di tempo molto ristretti.
Chiedevo anche quali sarebbero state le modalità operative
definite a livello organizzativo per evitare che tale
vacatio
possa determinare degli effetti distorsivi sulla
quotidiana attività della struttura, in particolare in ottica di
programmazione, finanziamento e controllo delle attività relative
al sistema sanitario. Mi potreste dire che le modalità operative
sono il differimento, però io sinceramente vorrei capire quando
avete deciso di revocare questo incarico cosa avevate pensato?
Perché non è che l'
errata corrige
può funzionare, perché
altrimenti il principio della programmazione decade.
Poi ho anche chiesto, visto che ci sono anche ulteriori
strutture che comunque hanno una loro importanza soprattutto
nell'economia e nell'organizzazione dei relativi assessorati, quali
altre modalità operative sono state definite a livello
organizzativo per evitare che altre vacatio generino appunto delle
problematiche rispetto all'attività amministrativa. Parlo in
particolare degli affari di prefettura e dell'assistenza economica,
trasferimenti finanziari e servizi esternalizzati che anche quelli,
a far data dal primo gennaio, ovviamente sono vacanti, a meno che
io non mi sia perso delle ulteriori delibere che hanno sostituito
appunto la deliberazione di Natale; magari me le sono perse e se è
così vi chiedo una specifica in questo senso.
Il principio di base che vorrei rimarcare qual è? Che poi nello
stesso momento c'è una parte non citata, ovvero io all'epoca vado a
revocare l'incarico di dirigenza dal primo gennaio a una struttura
importante per metterla da un'altra parte, oggi differisco questa
vacanza, però genero un problema su una ulteriore struttura, che è
già stata oggetto tra l'altro di un'iniziativa di altri colleghi,
riguardo appunto la struttura credito e previdenza che non è nuova,
c'è sempre stata, ha delle ulteriori incombenze molto importanti e
quindi, se risolvo l'effetto distorsivo da una parte, lo creo anche
dall'altra.
Quindi volevo un attimo capire che cosa è successo tra Natale e
Capodanno e quali sono le valutazioni che avete fatto soprattutto
in ottica programmatoria, tenuto anche conto di una cosa, e non me
ne voglia il Presidente della Regione ma io l'ho già citato in
bilancio: io mi ricordo che quando fu pubblicata la delibera di
Giunta 1076 del 23 ottobre, si parlava di un provvedimento - cito
le parole della macrostruttura - "il provvedimento adottato oggi,
così la nuova ripartizione delle deleghe vuole essere il punto di
partenza per una riforma della macchina amministrativa".
Vede Presidente e vedete colleghi di Giunta, quando ho avuto
l'onore di essere assessore e di far parte della giunta Spelgatti,
c'era un
réfrain
che sentivamo dall'altra parte dei tavoli,
ovvero che eravamo inadeguati, inesperti e soprattutto spesso non
sapevamo cosa fare, anche con dei termini a volte un po' offensivi.
Noi sinceramente non abbiamo mai parlato di grandi riforme, anche
perché, diciamo la verità, abbiamo trovato tutta una serie di
difficoltà, non solo nei dossier ma anche politiche perché
partivamo in diciotto, che voi oggi non dovreste avere, però se
questi sono segnali di grande riforma della macchina
amministrativa, alla faccia del bicarbonato di sodio!
Presidente -
Per la risposta il presidente Lavevaz.
Lavevaz (UV) -
In realtà il collega Aggravi si è già dato
tutta una serie di risposte, giustamente vista poi l'evoluzione
delle cose tra la delibera di Natale, come l'ha chiamata lui, e la
delibera di San Silvestro. In realtà non è che le cose siano così
straordinarie, nel senso che ovviamente l'articolazione delle
strutture, a seguito dell'inizio della legislatura, hanno un iter
che è ben specificato peraltro dalla legge 22 e quindi con la
delibera citata dal collega, la 1076 del 23 ottobre, questo
procedimento ho preso avvio e naturalmente tutta una serie di
passaggi di pubblicità, eccetera, vanno espletati.
In particolare, ai sensi dell'articolo 20 della citata legge 22,
sono stati resi noti il numero e le tipologie dei posti
disponibili, le competenze richieste, i criteri di scelta
stabiliti, la cosiddetta pubblicità di cui parlavo, e sono state
acquisite le disponibilità dei dirigenti interessati appartenenti
alla qualifica unica dirigenziale. In tale contesto la dirigente
della struttura finanziamento del servizio sanitario, investimenti
e qualità dei servizi sociosanitari, ha presentato - come detto -
una domanda di interesse per un'altra struttura dirigenziale, la
struttura credito e previdenza. Essendo l'unica candidatura su
questa struttura, la Giunta regionale, con la deliberazione 1400
del 24 dicembre, ha stabilito di conferire alla dirigente in
questione nuovo incarico, revocando contestualmente l'incarico
precedente. Per inciso, la stessa cosa è avvenuta per la struttura
affari di prefettura, l'ha ricordato il collega Aggravi, per la
quale il dirigente incaricato nella passata legislatura ha
presentato candidatura per un altro incarico.
Quanto invece alle modalità operative richieste, proprio per
garantire la continuità amministrativa della struttura, su
richiesta dell'Assessore alla sanità, salute e politiche sociali,
la Giunta regionale, con deliberazione n. 1443 che abbiamo già
ricordato del 31 dicembre, ha differito la decorrenza del nuovo
incarico di cui alla deliberazione 1400, prorogando fino al 28
febbraio alla dirigente in questione la direzione della struttura
finanziamento del servizio sanitario, investimenti e qualità dei
servizi sociosanitari.
Per quanto riguarda infine la terza domanda, la copertura dei
posti vacanti -ce ne sono altri, peraltro, oltre a quelli citati -
sarà effettuata con la programmazione necessaria e come previsto
dalla legge regionale 22 del 2010, ad esempio con ricorso alla
mobilità all'interno del comparto unico, fermo restando che nel
frattempo le relative funzioni sono affidate al dirigente di primo
livello sovraordinato senza, pertanto, alcuna distorsione o
interruzione dell'attività amministrativa.
Presidente -
Per la replica il collega Aggravi.
Aggravi (LEGA VDA) -
Per usare un termine calcistico, lei
ha applicato il catenaccio in questa risposta, però ne do atto.
Vede Presidente, a me spiace perché io avevo incentrato la prima
domanda, ma soprattutto anche il mio intervento, a parlare di
programmazione e lei mi ha risposto con il minimo indispensabile,
ricordandomi quella che è la situazione prevista dalle normative e
le procedure. Però io mi chiedo - mi perdoni - ma in Giunta vi
parlate? Perché trovarsi nel fatto che c'è una missiva da parte di
uno degli assessori che chiede di differire ufficialmente i termini
di una decisione presa qualche giorno prima, io mi dico: ma
programmate, vi siete parlati nella riorganizzazione? Che cos'è che
avete deciso? Questo era il dubbio: com'è che programmate? Perché
altrimenti di grandi riforme non ne vedo, ma neanche di piccole. È
questo che mi preoccupa, perché in un argomento così importante
come la programmazione vi scrivete delle lettere e dovete fare
delle contro delibere per porre rimedio a un errore molto grave, e
voglio pensare che sia un errore o non qualcos'altro.
Però vede, c'è un altro problema. Quando io parlavo di creare
degli effetti distorsivi poi successivamente nella scala, quando ho
parlato della struttura credito e previdenza, c'è un altro
elemento: nell'interessantissima delibera di San Silvestro - io una
volta mi sono affidato a San Grato, aggiungiamo anche San Silvestro
e altri santi - si delibera anche di revocare l'incarico di
reggenza del dipartimento personale organizzazione al coordinatore
del bilancio, dottor Peter Bieler, con decorrenza dal primo gennaio
2021 fino al 28 febbraio e questa reggenza viene affidata al
Segretario generale.
Io ho già avuto più volte occasione di specificarlo già al suo
predecessore Fosson, riguardo alla nomina che fu fatta il 27 luglio
2019 in cui si diceva che appunto le funzioni in capo al Segretario
generale, in particolare l'anticorruzione e gestione della
protezione dei dati, bisognava prima o poi, nelle more di una
riallocazione delle medesime, darle ad altra struttura
organizzativa, al fine di aderire al suggerimento previsto dal
piano nazionale anticorruzione per l'anno 2018 che sconsiglia di
associare le predette funzioni, cioè quelle dell'anticorruzione, al
responsabile della protezione dei dati, perché chi assolve a queste
due deleghe ha un ruolo particolarmente importante. Nella delibera
prima di San Silvestro, del 30 dicembre, la 1436 in cui si
riassegna la carica di Segretario generale, questa raccomandazione
è sparita. Quindi, nelle more di una futura riallocazione, non la
consideriamo.
Sa perché le dico questo? Perché c'è varia dottrina normativa in
cui si ribadisce che cosa? Non soltanto che bisognerebbe separare
la funzione di responsabile anticorruzione dalla funzione di chi si
occupa di gestione dei dati, ma soprattutto dovrebbe evitarsi la
presenza anche di conflitti di interesse, chiamiamoli così per
semplicità, riguardo alla gestione del personale. Ora noi ci
troviamo che c'è una reggenza: per carità, è una reggenza, però nel
facente funzione della reggenza il Segretario generale si trova a
essere responsabile anticorruzione, responsabile DPO, quindi si
occupa di privacy, e anche di fare la reggenza del direttore del
dipartimento del personale, il quale si occupa anche di attività
sanzionatoria, potrebbe, però è una delega che ha. Ecco, io la
invito, visto che volete riformare la macchina amministrativa, a
stare attenti e di valutare bene questo caso, sempre nell'interesse
e nella tutela dell'Amministrazione. Buon lavoro!
Presidente -
Con questo abbiamo finito le interpellanze.
Credo che si possa riprendere il lavoro del Consiglio alle ore
15:00. Buon appetito a tutti.
---
La seduta termina alle ore 12:58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK