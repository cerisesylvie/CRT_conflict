Consiglio Regionale della Valle d'Aosta - Oggetto del Consiglio n. 363 del 27 gennaio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula
Oggetto del Consiglio n. 363 del 27 gennaio 1999 - Resoconto
SÉANCE DU 27 JANVIER 1999 (MATIN)
OGGETTO N. 363/XI Problemi relativi all'impianto di smaltimento
dei rifiuti situato in Comune di Brissogne. (Interrogazione)
Interrogazione Richiamata l'interpellanza discussa il 10 gennaio
1996, relativa ai disagi causati dall'impianto di smaltimento dei
rifiuti situato in comune di Brissogne;
Considerato che, nonostante le rassicurazioni della Giunta
regionale fornite in risposta alla suddetta interpellanza, a
tutt'oggi il centro regionale di compattazione di Brissogne
continua a promanare odori sgradevoli ammorbanti la zona
circostante, e che ciò lascia intendere che il problema
dell'estrazione, recupero e trattamento del biogas nell'area del
compattatore non è stato ancora risolto;
Tenuto conto della collocazione del compattatore, che si
presenta, a ridosso del più importante casello autostradale della
regione per dimensioni di traffico, quale pessimo biglietto da
visita per i turisti e i visitatori della Valle d'Aosta, alcuni dei
quali, assieme anche agli amministratori dei comuni limitrofi, a
suo tempo già si sono lamentati e stupiti per i ritardi di un
intervento risolutivo della Regione per porre rimedio al fenomeno
delle esalazioni maleodoranti;
i sottoscritti Consiglieri regionali
Interrogano
La Giunta regionale per conoscere;
1) se quanto detto in premessa corrisponde al vero;
2) a che punto sono i lavori di realizzazione dell'impianto di
estrazione, recupero e trattamento del biogas, e quali sono i tempi
e le modalità di ultimazione degli stessi, al fine di eliminare una
volta per tutte il disagio che tale situazione, dovuta alle
esalazioni maleodoranti, comporta alla zona e all'immagine
turistica della Valle d'Aosta.
F.to: Lanièce - Marguerettaz - Viérin M. - Comé
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) Per cercare di chiarire un attimo la situazione
anche perché non si ingenerino poi aspettative rispetto alle quali
non è così possibile concretizzare nei fatti.
Gli interventi posti in essere presso il Centro di trattamento
di Brissogne per fronteggiare il disagio causato dalle esalazioni
maleodoranti, causate dalla fermentazione dei rifiuti interrati, si
articolano in due fasi distinte: la prima che consiste nella
realizzazione dell'impianto di estrazione e di recupero del biogas
all'interno della massa dei rifiuti posti in discarica al fine di
limitare l'emissione del biogas in atmosfera e la seconda fase che
consiste nell'impermeabilizzazione della superficie libera della
discarica, termine tecnico "capping", per segregare definitivamente
il corpo dei rifiuti e dei relativi prodotti di fermentazione.
Attualmente è stato realizzato il primo di questi interventi,
l'impianto definitivo di estrazione del biogas è stato messo in
funzione nel luglio del 1997 e da tale data si è riscontrata
un'oggettiva diminuzione nella zona delle esalazioni maleodoranti.
Tuttavia non si può negare che nella zona continua a persistere il
problema della presenza di odori sgradevoli.
Tali esalazioni allo stato attuale non possono essere
ulteriormente diminuite mediante l'utilizzo dell'impianto di
estrazione in quanto questo per limitazioni tecnologiche non
progettuali non riesce ad aspirare più del 70 percento del biogas
prodotto, né si può pensare di aumentare i quantitativi di miscela
gassosa estratta in quanto la quota parte di gas estratta in
sovrappiù sarebbe costituita da aria generando così in abbinamento
al biogas concentrato miscela esplosiva, quindi tecnologicamente
l'impianto va utilizzato così come è stato realizzato.
La soluzione del problema risiede quindi nel segregare
definitivamente la massa dei rifiuti con opportuni setti
impermeabilizzanti, tuttavia tale operazione potrà essere
effettuata in modo completo - ed è qui il limite - solo al termine
della coltivazione della discarica. La produzione di biogas si
protrarrà per un periodo superiore ai 20 anni dal termine
dell'interramento dei rifiuti.
Per ridurre ulteriormente il fenomeno delle emissioni
maleodoranti senza dover peraltro attendere l'esaurimento dei
singoli lotti di discarica, è stato progettato un intervento di
impermeabilizzazione del fonte nord della discarica, quello posto
in adiacenza al nuovo svincolo autostradale.
Tale intervento, che verrà iniziato nella primavera del 1999,
quando le temperature e lo scioglimento della neve che ricopre il
rilevato della discarica consentiranno l'esecuzione delle saldature
dei teli impermeabilizzanti, tuttavia non potrà impedirne il
completo azzeramento in quanto la sommità del rilevato di discarica
non potrà essere segregata stante l'attuale coltivazione di
quest'ultima.
Mano a mano che verranno completati i differenti lotti, si
procederà alla copertura sommitale e dell'argine sud ottenendo nel
contempo la completa impermeabilizzazione della discarica ed
arrestando l'emissione di biogas in atmosfera.
Si ribadisce però che tale situazione potrà essere raggiunta
solo ed esclusivamente a fine coltivazione della discarica e fino
ad allora si cercherà con gli interventi attuati e in corso di
esecuzione di ridurre, ma non di eliminare purtroppo completamente,
l'emissione di biogas in atmosfera al fine di ridurre al massimo il
disagio per le popolazioni e per gli utenti delle zone
limitrofe.
Président La parole au Conseiller Lanièce.
Lanièce (Aut) In questo caso si tratta di un problema di ordine
igienico-sanitario, ma non solo, infatti questa è la definizione
più azzeccata per definire i disagi causati dall'impianto di
smaltimento dei rifiuti situato a Brissogne e proprio per questi
motivi abbiamo presentato quest'interrogazione per sapere quando e
come l'Amministrazione regionale intende eliminare una volta per
tutte queste esalazioni maleodoranti presenti nell'area in
questione.
Nonostante le assicurazioni della Giunta regionale, fornite in
occasione di una mia precedente iniziativa, che era stata fatta nel
gennaio 1996, l'area in questione - come ha affermato adesso lo
stesso Assessore - continua quotidianamente ad emanare odori
sgradevoli che ammorbano l'aria della zona e quindi ciò sottintende
che i problemi relativi all'estrazione, recupero e trattamento del
biogas e anche all'eliminazione di queste esalazioni non siano
ancora risolti, nonostante tutti i soldi che sono stati spesi in
questi anni.
Perché ovviamente, facendo una breve cronistoria, si deve far
notare che in merito a questa vicenda si è speso molto a causa
anche del fatto, come precisava poco fa l'Assessore, che
tecnologicamente è difficile poter operare in tempi brevi in modo
da eliminare una volta per tutte queste esalazioni.
Personalmente ritengo che questa situazione danneggi l'immagine
della zona anche agli occhi dei turisti e dei visitatori perché il
compattatore di Brissogne è situato in una zona che è a ridosso del
più importante casello autostradale della nostra Regione e
purtroppo quando uno si ferma al nostro casello per pagare il
pedaggio ha una sensazione un po' sgradevole dovuta a queste
esalazioni maleodoranti.
So per certo che diversi turisti si sono stupiti del fatto che
da parecchi anni ci siano queste esalazioni maleodoranti tenuto
conto che gli stessi amministratori della zona mediante una lettera
scritta dal Sindaco Barocco di Quart il 3 dicembre 1993 - lettera
che avevo richiamato nella precedente interrogazione - avevano
invitato l'USL e l'Amministrazione regionale tramite l'Assessorato
della sanità a farsi portavoce al più presto di questi problemi,
perché la presenza di esalazioni sgradevoli portava i turisti, gli
operatori turistici e gli abitanti a lamentarsi nei confronti dello
stesso Sindaco, e quindi avevano chiesto un intervento immediato al
fine di permettere l'eliminazione di quest'inconveniente e di
evitare di alterare le normali condizioni di salubrità
dell'aria.
Questa lettera era del dicembre 1993, oggi siamo a gennaio 1999,
e anche se è vero che un primo passo è stato fatto e questo mi fa
piacere, però il problema non è stato ancora risolto e andrà avanti
per diversi anni.
Forse quando nel 1996, nel rispondere a quell'interrogazione, mi
auguravo di non ritrovarmi ancora nel 1998 a dover sopportare certe
esalazioni maleodoranti, ero stato un po' preveggente, visto che
allora mi era stato detto che nel giro di un anno e mezzo o due
probabilmente si poteva risolvere il problema.
Oggi l'Assessore Vallet ci dice che, per questioni tecnologiche
e per altre varie difficoltà, queste esalazioni dureranno ancora
per un po' di tempo; ci auguriamo che si riesca prima o poi a
risolvere questo problema che è un problema di ordine
igienico-sanitario, ma anche un problema di presentazione turistica
e quindi penso che sia giusto mettere in atto tutte le azioni
possibili per cercare di ridurre questo grosso inconveniente,
quest'annoso e "odoroso" problema.
Invitiamo pertanto l'Assessore a portare nella commissione
competente eventuali novità, come ad esempio le modalità di questo
primo intervento che inizierà nella primavera 1999, per valutare i
tempi che ci vorranno per risolvere finalmente quest'annoso e
odoroso problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK