Consiglio Regionale della Valle d'Aosta - Oggetto del Consiglio n. 2504 del 11 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2504 del 11 luglio 2012 - Resoconto
OGGETTO N. 2504/XIII - Interrogazione a risposta immediata:
"Entità della manovra correttiva imposta alla Regione per il
concorso al risanamento delle finanze pubbliche".
Interrogazione a risposta immediata
Le disposizioni urgenti per la riduzione della spesa pubblica
a servizi invariati (cosiddetta
spending review
),
deliberate nel corso del Consiglio dei Ministri del 5 luglio 2012,
hanno stabilito che "Con le procedure previste dall'articolo 27
della legge 5 maggio 2009, n. 42, le Regioni a statuto speciale e
le Province autonome di Trento e Bolzano assicurano un concorso
alla finanza pubblica per l'importo complessivo di 600 milioni di
euro per l'anno 2012, 1.200 milioni di euro per l'anno 2013 e 1.500
milioni di euro a decorrere dall'anno 2014."
Lo stesso provvedimento contiene anche ulteriori misure
destinate ad incidere significativamente sulla finanza
regionale;
i sottoscritti Consiglieri regionali
Interrogano
la Giunta regionale per sapere:
quale entità dovrà assumere - almeno in via ipotetica, stanti
i precedenti degli ultimi 24 mesi - la manovra correttiva imposta
alla Regione Valle d'Aosta dal governo Monti per il concorso al
risanamento delle finanze pubbliche.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente.
Il 5 luglio scorso il Governo ha deliberato la cosiddetta
"spending review"
e, con quello che non esitiamo a definire
un colpo di mano, ha considerevolmente ridotto la possibilità di
spesa della nostra Regione, al pari di quella delle altre Regioni a
statuto speciale. Nella giornata di lunedì, peraltro, abbiamo
appreso che l'importo della decurtazione imposta dal "Governo
Monti" non era quello annunciato alla fine della settimana scorsa
di 500.000.000 per il 2012, quindi per l'esercizio finanziario in
corso, ma era lievitato a 600.000.000 ed erano lievitati anche gli
interventi per quanto riguarda il periodo successivo.
È importante sapere con precisione quale sarà l'ammontare
complessivo della probabile manovra correttiva che dovremo noi
stessi effettuare sui nostri conti pubblici, perché questo
rappresenta una forte difficoltà per la nostra Regione. Quindici
giorni fa abbiamo votato un assestamento di bilancio, dove abbiamo
ridistribuito una quantità molto più modesta che in passato di
risorse disponibili (33.000.000 di euro), ma adesso ci troviamo a
dover fare di nuovo un passo indietro e ci troviamo in condizioni
di grave difficoltà. Crediamo che la Valle d'Aosta non debba essere
il bancomat del "Governo Monti", cioè non deve il Governo centrale
singolarmente, senza preventiva concertazione con la Regione,
operare sulle nostre finanze regionali. Lei ha avuto modo di dirlo
nei giorni scorsi, ma bisogna che si sappia che questa è la nostra
ferma convinzione!
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Credo che l'incertezza regni sovrana oltre a tutto il resto. Non
posso che condividere il giudizio su questi atti del "Governo
Monti", che abbiamo già avuto modo di illustrare; fra l'altro,
sottolineo che ieri è arrivata la convocazione urgente di un
incontro con il Presidente Monti e i Ministri per questo pomeriggio
a Roma su questo tema, al quale parteciperò e domani, se il
Consiglio lo riterrà opportuno, illustrerò i collegamenti con
questo... È evidente che l'atteggiamento è inimmaginabile, nel
contempo abbiamo inviato una lettera al Ministro competente, perché
questo atto è in totale contrasto con il rapporto bilaterale in
essere e che va in conflitto con la legge n. 42 sul federalismo
fiscale.
Venendo alla risposta puntuale, in due giorni il testo è già
cambiato da 500.000.000 a 600.000.000, come lei ha ricordato. Nella
sostanza la ripartizione, come ricorderà, è fatta fra le Regioni a
statuto speciale, quindi ci sono anche le modalità con cui questo
fondo deve essere ripartito che sono da discutere. Infatti quello
che sosteniamo - le due Province e noi del nord, più il Friuli - è
che le Regioni che hanno già dato devono poter fare valere questo
principio nell'ambito della ripartizione, a cui naturalmente la
Sicilia si rifiuta per ovvie ragioni, tant'è che da questa
spending review,
siccome è così virtuosa, è anche tenuta a
parte, anche per la sanità. Evidentemente chi meno dà meglio sta,
questo è il concetto che sta andando avanti e che la dice lunga. Se
i parametri sono quelli della prima ripartizione a cui si è andati
incontro con l'allegato alla norma 78, l'insieme di questa
ripartizione solo su quei parametri - ma che ripeto noi non
condividiamo, perché dovranno essere comunque rivisti - è di
29.100.000 di euro per il 2012, pari al 3,8 percento. Questo è
ancora tutto da verificare, è una notizia che è legata alla sua
puntuale osservazione, mi riservo di approfondire in corso d'opera,
perché ormai la finanza è un cantiere aperto, un po' come la SAV.
Grazie.
Presidente
- La parola al Consigliere Louvin.
Louvin (ALPE)
- Presidente, la ringrazio, è stato molto
preciso nell'informazione, ci rendiamo conto che sono delle
proiezioni che devono essere prese con le pinze. Si tratterebbe
comunque di un salasso di 30.000.000, pressoché analogo all'intera
operazione di assestamento di bilancio che abbiamo fatto non più
tardi di 15 giorni fa. Quello che ci sconcerta è che questo tipo di
comunicazioni non passino fra il Governo centrale e la Regione
anticipatamente, perché credo che avremmo dovuto tenere le bocce
ferme 15 giorni fa e poi poter operare di conseguenza. Siamo a dire
che non si devono rapinare le Regioni per decreto, si deve
procedere in modo concertato e giustamente rispettando i patti: c'è
stato un accordo per quanto riguarda Trentino e Alto Adige, c'è
stato un accordo per quanto ci riguarda e non è corretto che si
proceda in questo modo e che le Regioni a statuto speciale
continuino a subire passivamente questo tipo di aggressioni al loro
sistema fiscale!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK