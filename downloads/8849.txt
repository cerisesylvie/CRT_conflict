Consiglio Regionale della Valle d'Aosta - Oggetto del Consiglio n. 3350 del 22 dicembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3350 del 22 dicembre 1987 - Resoconto
OGGETTO N. 3350/VIII - POLITICA AZIENDALE DELLO STABILIMENTO
DELTACOGNE DI VERRES. (Interpellanza).
PRESIDENTE
: Do lettura dell'interpellanza presentata dal
Consigliere Sandri:
INTERPELLANZA
VENUTO A CONOSCENZA che la divisione DELTACOGNE che gestisce lo
stabilimento di Verrès ha perso una commessa per monetazione di
oltre 5.000 tonnellate diretta all'India, che avrebbe assicurato
lavoro per un anno, su tre turni, con l'impiego di almeno 40
lavoratori in più degli attuali livelli occupazionali;
APPRESO che la politica aziendale ha diretto il settore dei
prodotti a cera persa verso la produzione di materiale artistico
tralasciando quelle applicazioni industriali, particolarmente nel
settore biomedicale, che aveva dato significativi risultati
soprattutto nell'esportazione verso i paesi CEE;
PREOCCUPATO per le notizie di abbandono di alcuni dirigenti
tecnici e commerciali in disaccordo profondo verso strategie
aziendali incomprensibili ai fini di un potenziamento industriale e
di un incremento occupazionale e decisamente succubi delle più
generali strategie Finsider;
CONTRARIO a qualsiasi cessione, sia dell'azienda che di sue
lavorazioni, a gruppi privati che ritmicamente presentano
significative offerte;
RITENUTO che lo stabilimento di Verrès abbia ricevuto una
scarsa attenzione da tutte le forze politiche regionali e che debba
essere oggetto di una attiva politica da parte dell'Amministrazione
regionale;
INTERPELLA
la Giunta per conoscere:
- i motivi che hanno portato a perdere la commessa citata in
premessa ed ad abbandonare il settore dei prodotti a cera persa
biomedicali;
- le sue intenzioni e le sue iniziative per evitare che lo
stabilimento di Verrès sia ceduto a privati o sia vittima di lotte
intestine alla dirigenza Finsider.
PRESIDENTE
: Ha chiesto di illustrare l'interpellanza il
Consigliere Sandri, ne ha facoltà.
SANDRI (N.S.):
Negli ultimi tempi, anche sui giornali si
sono sparse delle voci sulla DELTACOGNE, stabilimento di Verrès,
che non lasciano tranquillo chi come me e Nuova Sinistra vuole
avere una conoscenza precisa del futuro della DELTACOGNE e in
generale della siderurgia in Valle d'Aosta.
In particolare, i problemi sollevati da queste voci, di cui si
chiede alla Giunta di avere delle delucidazioni, sono legati alla
notizia che almeno due o tre dirigenti, o comunque personale
direttivo gestionale dello stabilimento DELTACOGNE di Verrès si
sarebbero licenziati nel corso degli ultimi dieci mesi o avrebbero
manifestato intenzione di dimettersi, nel senso che si sarebbero
posti in congedo per malattia e sarebbero disponibili al
trasferimento presso altre ditte. Considerando che i dirigenti in
questo stabilimento piuttosto piccolo non sono molti,
significherebbe un ricambio totale della dirigenza fra il 1987 e i
primi mesi del 1988.
Volevamo sapere se la Giunta è a conoscenza di questo e che
intenzioni ha, soprattutto in rapporto al fatto che questi
dirigenti - sembra - se ne siano andati dalla DELTACOGNE di Verrès
per questioni legate a scelte produttive, nel senso che una serie
di interventi nel settore della monetazione non sarebbe stata
preventivata e questo avrebbe portato alla perdita di una commessa
di 5000 tonnellate di tondelli per monetazione per l'India, un
appalto che vedeva la DELTACOGNE di Verrès in competizione con
industrie tedesche e coreane (pare che questo appalto sia finito
alle industrie tedesche).
È emerso, sempre da queste fonti, che è stata abbandonata una
produzione che poteva essere apparentemente interessante ed è
quella dei prodotti a cera persa di tipo biomedicale. Questa ditta
aveva fatto per qualche tempo delle protesi che avevano riscosso un
certo successo soprattutto sui mercati francesi e spagnoli, e che,
pur non avendo ancora dei risultati positivi in termini di utile,
erano certamente delle produzioni abbastanza raffinate. Sembra
invece che la produzione dei prodotti a cera persa sia stata
distratta da questo settore e diretta verso un settore artistico,
non si sa bene con quali risultati dal punto di vista
economico.
Se a queste voci si assommano dei dati più certi, ovvero che
sono state stipulate delle "joints ventures" con due piccoli
imprenditori torinesi che dovrebbero installarsi all'interno dello
stabilimento DELTACOGNE di Verrès con delle loro produzioni, emerge
un quadro generalizzato per cui in questo stabilimento avvengono
dei fatti importanti, in merito ai quali chiediamo alla Giunta
regionale di relazionare al Consiglio, sia in vista dei rischi
della privatizzazione - e cioè che queste "joints ventures" non
siano in realtà un "cavallo di Troia" per entrare nella compagine
azionaria e quindi acquisire lo stabilimento -, sia per quanto
riguarda l'aspetto occupazionale, perchè dai dati che ci sono stati
forniti sembra che la perdita della commessa di 5000 tonnellate di
tondello per l'India abbia comportato un non aumento di 40 posti di
lavoro nel lo stabilimento SADEA di Verrès.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
A quanto mi risulta, la gran parte delle
affermazioni fatte non corrisponderebbe al vero; si tratterebbe di
voci non so interessanti chi, non so con quale obiettivo -
soprattutto la presentazione di certi problemi a livello di stampa
-.
Una delle prime affermazioni che pare non corrispondere al vero
è la perdita della commessa. Mi riferisco a questa sorta di appalto
internazionale che il Governo indiano ha aperto nel 1985 e che non
è ancora chiuso; quindi non si tratta di perdita di commessa, ma di
una lunghissima trattativa avviata nel 1985, che non aveva condotto
all'assegnazione dell'appalto. Nel settembre del 1987 il Governo
indiano aveva riaperto i termini per questa commessa, ma a
tutt'oggi il Ministero del tesoro indiano non ha ancora preso una
decisione e si sa comunque che il numero dei concorrenti è ridotto
a tre: Corea, Germania e Italia. Quindi, questo tipo di discorso
non è ancora concluso; è legato ad un appalto a livello
internazionale su cui ancora non è stata presa una decisione.
L'affermazione, oggi, che si è persa la commessa, non mi
sentirei di confermarla, anche perchè a livello internazionale
possono pesare delle decisioni che non sono strettamente legate al
livello tecnologico del prodotto e molte volte neppure al
presso.
Per quanto riguarda la linea di produzione della fusione a cera
persa, l'azienda, interpellata su questo punto, dice che nel 1983
questa linea fatturava 240 milioni di lire; nel 1987, modificando,
l'utilizzazione di questa linea, anche a seguito di una specifica
ricerca di mercato condotta dall'azienda nel 1986, il fatturato è
stato di oltre 2 miliardi di lire, per cui la linea strategica
dell'azienda, di modificare l'utilizzazione della linea di fusione
a cera persa, è dettata prevalentemente da motivi di tipo
economico.
La linea sul biomedicale - per quanto riguarda le protesi non si
trattava di prodotti altamente qualificati, per cui trovavano
concorrenti abbastanza forti e comunque tali da ridurre di molto i
margini di guadagno su questa linea - fatturava, nel 1983, 240
milioni; oggi fattura oltre 2 miliardi di lire.
Dal punto di vista economico-gestionale cito i dati che mi sono
stati forniti dall'azienda e possono essere confrontati; si può
chiedere un incontro con l'azienda in sede di Commissione
competente - l'azienda dimostra di essere in buono stato di salute,
anche se l'azienda stessa non è società per conto suo, ma è unità
distaccata della S.p.A. DELTACOGNE. I margini operativi lordi dal
1984 al 1987 sono i seguenti: + 881 milioni nel 1984; + 4.985
milioni nel 1985; + 4.886 milioni nel 1986; + 2.600 milioni nel
1987; è previsto per il 1988 un margine operativo lordo che si
avvicina ad un risultato positivo di tre miliardi.
Sto parlando di margine operativo lordo, riferendomi al 1987,
considerando e volendo considerare come società per conto suo,
autonoma, la SADEA di Verrès; l'utile netto di esercizio dovrebbe
essere superiore al miliardo.
Indubbiamente una dilatazione consistente, un potenziamento di
questa società può derivare da una decisione che il Ministero del
tesoro, il Governo nazionale può assumere, ed è quello della
monetazione pesante, cioè la famosa lira pesante, le mille lire
metalliche: questo assicurerebbe all'azienda un sicuro
consolidamento e potenziamento. È una scelta politica prevista già
anni fa dal Governo nazionale, che poi non si è realizzata, non si
sa bene perchè.
Per quanto riguarda i paventati rischi di cessione di quote o
comunque tendenze alla privatizzazione, anche se questo dato
"privatizzazione" non è da considerarsi in termini "diabolici",
allo stato attuale non esistono. Esistono allo stato attuale due
proposte che sono state presentate all'Assessorato e che sono state
inviate alla FINAOSTA per un parere tecnico: una è del Gruppo
BEDINI, l'altra dell'UGIVI; proposte che non prospettano
l'acquisizione di quote di capitale della SADEA, quanto piuttosto
la realizzazione di unità produttive a fianco, quindi una sorta di
"joint venture" con questi due gruppi, in alcuni settori
particolari.
Per esempio, l'UGIVI utilizza acciaio della DELTACOGNE di Aosta,
trasforma questo prodotto ad Annecy, poi invia in parte e utilizza
prodotti della SADEA; metterebbe in piedi una produzione che
impiega il filo di acciaio della COGNE, la rondella prodotta a
Verrès, per fare il bullone a Verrès. Quindi sarebbe una unità
produttiva che si affianca per utilizzare la produzione
dell'acciaio DELTACOGNE e di alcune produzioni SADEA e Verrès.
Anche il progetto presentato dal Gruppo BEDINI sarebbe per una
unità produttiva aggiuntiva e sinergetica rispetto alla produzione
SADEA; quindi attività di potenziamento e consolidamento della
attività SADEA.
Per quanto riguarda i dirigenti, questa è una novità che ho
sentito stamattina, per cui, visti i risvolti delicati che possono
avere certi argomenti, potremo invitare la dirigenza in una
riunione della Commissione apposita, per avere ulteriori
chiarimenti.
PRESIDENTE
: Ha chiesto di parlare il Consigliere Sandri,
ne ha facoltà.
SANDRI (N.S.):
Credo che ci siano una serie di conferme
da parte dell'Assessorato su quanto, purtroppo, queste voci hanno
sollevato. Intanto esiste una grossa diminuzione del margine
operativo lordo dal 1986 al 1987 e dal 1985-86 al 1987; in pratica
si è arrivati ad un dimezzamento nell'ultimo anno del margine
operativo lordo, e questo è un segno che mi pare meritevole di
andare ad arricchire questo incontro - ringrazio l'Assessore per
averlo proposto - a livello di Commissione, per discutere sia del
problema dirigenza che del problema delle strategie, per capire
dove vuole andare la DELTACOGNE, stabilimento di Verrès.
Si conferma l'attenzione da parte di alcuni privati per - dice
l'Assessore - delle sinergie: in questo caso sarebbe estremamente
positivo poter razionalizzare determinati processi produttivi,
anche se non è scontato che debbano essere fatti solo da privati,
in quanto ci sono infinite forme di collaborazione fra il pubblico
e il privato, soprattutto quando nel pubblico vi sono due enti
diversi: Stato e Regione. Nulla vieta che la Regione possa entrare
in queste nuove sinergie con un suo ruolo preciso; da questo punto
di vista c'è una maggiore sottolineatura di alcuni dati.
Vorrei invece porre un punto interrogativo sulla risposta
dell'Assessore sulla commessa dell'India: evidentemente le fonti di
informazione riportano dei dati diversi, perchè a quanto mi risulta
ci sono forti dubbi che anche la riapertura del 1987 abbia portato
dei risultati positivi. Pertanto, credo che al di là di queste
informazioni sia importante che la Giunta regionale si senta
impegnata a seguire strettamente questo stabilimento, anche se il
problema DELTACOGNE di Aosta è infinitamente più grande e quindi
spesso lo si dimentica, e a riferire al Consiglio regionale se ci
fossero delle novità in senso negativo soprattutto, ma anche in
senso positivo.
Ben venga che queste voci che mi sono state riferite si rivelino
infondate, perché questo significherebbe che per l'occupazione in
Bassa Valle ci sarebbero circa 40 posti in più.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK