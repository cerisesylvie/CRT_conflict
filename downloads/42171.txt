Consiglio Regionale della Valle d'Aosta - Oggetto del Consiglio n. 1102 del 21 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1102 del 21 novembre 2019 - Resoconto
OGGETTO N. 1102/XV - Interrogazione: "Valutazioni in merito
al protocollo di collaborazione stipulato tra l'ADAVA e un gruppo
di acquisto trentino denominato Cooperativa Gestor".
Rini (Presidente) -
Punto 8 all'ordine del giorno. Per la
risposta, la parola all'assessore Viérin.
Viérin (AV) -
Ringrazio i colleghi Gerandin e Restano per
questa iniziativa. Devo però dire in premessa che risponderò
volentieri avendo acquisito i dati, però ci terrei a sottolineare
che l'ADAVA è un'associazione privata, un'associazione degli
albergatori e delle imprese turistiche della Valle d'Aosta, non è
un soggetto né partecipato né vigilato e non prende nessuna forma
di contributo, non è partecipato neanche da altri enti territoriali
e non è un soggetto a cui l'amministrazione eroga risorse
finanziarie. Questo lo dico in premessa, affinché riusciamo ad
avere una visione d'insieme su ciò che l'amministrazione gestisce
in termini di indirizzi e ciò che invece sono le categorie nella
loro piena autonomia rispetto all'amministrazione e alla politica,
come è giusto che noi riteniamo sia. L'ADAVA, come altre
associazioni o per il normale regime di mercato, sceglie senza
vincolo alcuno, spesso chiaramente avendo delle strategie condivise
con il territorio, se non nel rispetto della legge, del proprio
statuto e del mandato dei propri associati, con un'assemblea e un
direttivo; è giusto ricordare che l'autonomia delle nostre
categorie e qualcosa, al di là del raccordo, molto importante.
I partner sono scelti per generare vantaggio alle imprese
associate e nella fattispecie - ripeto, ADAVA, ha avuto modo di
fornire le informazioni senza nessun problema; ho voluto solo dirlo
a titolo informativo - il contratto di collaborazione con la
cooperativa Gestor di cui è oggetto l'interrogazione e che è stato
tra l'altro ripreso anche da alcuni organi di stampa, si configura
come un atto di diritto privato, nel merito del quale la Regione
non ha diritto di condizionamento, ma sicuramente di valutazione.
Ci sono dati e informazioni la cui privacy chiaramente è tutelata e
che la Regione non ha diritto di conoscere, questo lo abbiamo
affrontato anche quando abbiamo analizzato i dati del turismo: ci
sono alcuni dati che non possono entrare nel merito di aziende
private. Però ciò premesso, arrivo al merito di questa iniziativa
che ADAVA ha messo in campo e che non è la prima: spesso ADAVA in
questi ultimi anni ha lavorato sui gruppi d'acquisto, per generare
vantaggio e risparmi per le aziende associate.
A scanso di equivoco ADAVA precisa che Gestor, che è
un'organizzazione mutualistica senza scopo di lucro, è solamente un
partner operativo che non può decidere autonomamente alcunché, né
presentare nuovi fornitori senza che ci sia l'autorizzazione da
parte di ADAVA. Quindi, ciò che viene detto al di là dei dati che
non sono proprio precisi e ciò che viene chiesto
nell'interrogazione, di aziende da fuori valle che entrano nel
nostro indotto, non è possibile, nel senso che, per il tipo di
contratto che ADAVA ha fatto con questo gruppo d'acquisto, è la
stessa ADAVA che indica quali possono essere i fornitori, al di là
di alcune aziende nazionali che già operano, per esempio la Algida
che ha dei distributori peraltro locali, con cui si interfacciano.
Quindi, il primo aspetto da sottolineare è che non c'è possibilità
di decidere autonomamente i fornitori, che devono essere vagliati
dall'associazione degli albergatori stessi. Nel contratto sono
previste importanti penali, nel caso questo avvenga, e una clausola
di risoluzione.
Il secondo aspetto: non c'è nessuna intenzione da parte di ADAVA
di veicolare nella nostra regione fornitori non valdostani - questo
è stato precisato, quindi credo che sia l'aspetto fondamentale -
che già non operino con imprese associate, dove l'associato ritiene
espressamente di operare con aziende di fuori valle; pensiamo a
nomi come Algida, come esempio.
L'altra questione da sottolineare è che, oltre agli operatori
maggiormente diffusi a livello nazionale, ADAVA sta invece
coinvolgendo produttori e fornitori valdostani. Per due motivi: uno
affinché nel gruppo di acquisto entrino i fornitori valdostani;
seconda cosa, sempre per un vincolo all'interno del contratto,
perché ci sia la promozione dei prodotti valdostani attraverso
questo distributore fuori dai confini. È un'operazione che noi
valutiamo molto positiva, anche per il ritorno che questo può avere
fuori valle. Quindi, sono in corso questi coinvolgimenti.
Sui numeri, visto che ci richiedete l'IVA e dati, che
insomma...! Collega Gerandin, i fornitori che hanno aderito al
progetto sono otto per adesso e quindi i numeri sono esigui
rispetto ad altre cose che magari si volevano veicolare. Ci sono
sicuramente altri che magari sono intenzionati, sempre in numero di
poche unità, ma a oggi questi sono i dati, poi sicuramente vi
potrete rivolgere direttamente ad ADAVA, che è a disposizione, al
di là di portare iniziative in Consiglio per sicuramente dare tutte
le risultanze del caso.
La questione importante, come dicevo prima, è che si sta facendo
un'opera di sensibilizzazione, affinché i fornitori e i produttori
locali possano trarre beneficio da questo accordo con Gestor,
proprio perché garantirà ad ADAVA, non solo il diritto di veto sui
prodotti da presentare in valle, ma c'è la possibilità di
promuovere i prodotti valdostani sul mercato esterno. Già adesso si
permetterà ai fornitori valdostani che aderiranno a questa
iniziativa di vendere i propri prodotti ai 400 ristoranti e
alberghi Gestor che operano fuori valle. Quindi, non è questo che
viene richiesto, ma se implicitamente si richiede come viene
valutato, noi crediamo nell'autonomia e facciamo una valutazione a
posteriori, nel senso che spesso ci confrontiamo, ma non entriamo
puntualmente in tutti gli accordi che ADAVA stipula con le aziende.
Sicuramente vigiliamo, affinché ci sia il massimo raccordo e
sicuramente il massimo raccordo c'è. Sottolineiamo una piena
collaborazione con le associazioni e non entriamo nel merito della
guerra tra le associazioni, ci tengo a sottolinearlo, perché non fa
parte del nostro DNA, nel senso che capiamo che in ogni
associazione ci siano anche dei campanilismi in certi ambienti,
però noi crediamo che ogni associazione ha la sua dignità, ogni
associazione è considerata in modo uguale, anzi è coinvolta in
tutte le azioni che noi portiamo avanti e crediamo che questo come
altre azioni non possono essere che decise dalla base. Quindi viva
l'iniziativa, viva le persone che pensano, viva lo spirito di
intraprendenza che certe categorie hanno. Ognuno, secondo me, ha
oggi la capacità, la forza e la volontà e noi speriamo sempre che
poi queste vadano a buon fine. Questa è un'associazione che è
rappresentata in modo trasversale territorialmente e all'interno è
anche un'associazione che è molto viva a livello di dibattito e non
sempre ci sono visioni comuni; è un'associazione viva. Noi crediamo
che questo, come altri accordi cui abbiamo partecipato, magari
nella presentazione o appunto nelle risultanze, possa essere
considerato come uno sforzo per le nostre aziende, per progredire e
soprattutto per organizzare economie di scala, tutelando il mercato
locale e tutelando la qualità, l'autenticità e la tipicità con
accordi che, come in questo caso, non permettono di entrare
tout
court
ad aziende da fuori valle, per "rompere" (tra virgolette)
quello che è un mercato tra l'altro autentico e non ripetibile, ma
che è stato costruito con le dovute tutele, affinché da un lato non
si possa entrare all'interno del nostro mercato se non con aziende
che già esistono e, giustamente, a diretta volontà delle aziende
stesse. Soprattutto è uno scambio per una realtà che fuori Valle è
abbastanza espansa e che può dare la possibilità al
food
,
piuttosto che ad aziende valdostane, di essere conosciute
fuori.
Présidente -
Pour la réplique, la parole au collègue
Gerandin.
Gerandin (MOUV') -
Grazie, assessore Viérin. Non mi
piacciono i malintesi, per cui leggerò le premesse
dell'interrogazione, perché quando si dice "considerato che
trattasi di una del tutto legittima iniziativa da parte di
un'associazione di categoria quale ADAVA a beneficio dei propri
aderenti", si va proprio nel senso di riconoscere la piena
legittimità di questo tipo di accordo, per cui non si voleva
minimamente mettere in discussione la libertà di sottoscrivere
accordi di un'associazione di categoria quale ADAVA, che penso in
questo momento tra l'altro si stia muovendo anche in maniera molto
interessante.
Le domande erano riferite al fatto che nelle notizie di stampa
si diceva che erano già oltre trenta gli aderenti, invece sappiamo
che sono per il momento otto, per cui magari c'era già un certo
numero per fare alcune prime valutazioni del caso. Ma quello che
era più interessante, era legato al fatto, come lei ha detto e si
legge in maniera molto interessante, che si parli anche di accordi
da parte della cooperativa Gestor con fornitori locali. Allora, era
interessante capire eventualmente quali erano questi fornitori
locali, se c'era già un'indicazione di questo genere, ma non per
andare a mettere in discussione la validità, ma eventualmente per
magari capire quali erano i benefici per le imprese valdostane; è
per questo che si chiedeva anche quali. Tenuto conto che questa
cooperativa Gestor ha dichiarato che nel suo ultimo anno ha avuto
un giro di affari di 37 milioni, era interessante capire anche per
la produzione locale, quella di assoluta qualità che non può
competere sicuramente per quello che riguarda i quantitativi, ma
sulla qualità non c'è ombra di dubbio, quali potevano essere gli
sviluppi. Era una domanda posta in positivo e non per andare a
mettere in discussione un tipo di accordo, proprio perché, come è
stato citato nelle premesse, c'è un'assoluta libertà di
sottoscrivere qualunque tipo di accordo da parte di un'associazione
di categoria, che giustamente, lei Assessore ha sottolineato, non
percepisce neanche contributi pubblici, ci mancherebbe. La visione
era quella di capire, di fare chiarezza, visto che sono usciti dei
messaggi di vario tipo, che magari potevano anche allarmare. Io la
vedevo in positivo e volevo capire quali erano le prospettive per
la produzione di qualità valdostana, per cui se la cosa crescerà e
riusciremo magari ad avere in futuro alcune notizie in più sulle
produzioni valdostane e su quali sono le aziende valdostane
coinvolte, per noi sarà un motivo di valutazione positiva
dell'iniziativa.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK