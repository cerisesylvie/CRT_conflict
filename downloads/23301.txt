Consiglio Regionale della Valle d'Aosta - Oggetto del Consiglio n. 2483 del 7 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2483 del 7 febbraio 2007 - Resoconto
OGGETTO N. 2483/XII - Reiezione della risoluzione: "Ritiro
della delibera di nomina dei componenti del Consiglio di
amministrazione di Finaosta".
Risoluzione
Appreso che con delibera di Giunta regionale del 23 gennaio
2007 è stato nominato componente del Consiglio di Amministrazione
di Finaosta, società finanziaria regionale, il sig. Gianni
Coda;
Constatato che il sig. Gianni Coda, Amministaratore delegato
della Società ARCA srl, attualmente intrattiene rapporti
professionali, diretti e indiretti, in quanto broker della stessa
Finaosta e di altre società da essa controllate e/o partecipate
(Pila spa, Funivie Piccolo San Bernardo spa, Monterosa spa,
C.V.A....);
Ritenuto inamissibile che il titolare di una società che
percepisce annualmente lauti introiti per prestazioni professionali
derivanti da incarichi di tipo fiduciario, possa essere
contemporaneamente membro del C.d.A. della stessa società che
affida gli incarichi;
Considerato che si verrebbe a creare, con tale nomina, una
situazione di esclusivo vantaggio a favore di un operatore
assicurativo-finanziario, che in virtù della sua collocazione nel
C.d.A. della più importante società finanziaria controllata dalla
Regione, potrebbe conoscere e acquisire informazioni riguardanti lo
stato patrimoniale, le esigenze creditizie, i debiti pregressi di
tutte le aziende operanti nel territorio valdostano;
Il Consiglio regionale
Preoccupato che questa nomina potrà creare un'evidente
alterazione della libera concorrenza nel mercato assicurativo a
vantaggio di una sola società;
Invita
la Giunta regionale a ritirare la delibera di nomina cui
all'oggetto.
F.to: Venturella - Bortot - Sandri - Fontana Carmela
Presidente
- La parola al Consigliere Venturella.
Venturella (Arc-VA)
- Il 23 gennaio, pochissimi giorni
fa, è stato nominato il nuovo "CdA" della "Finaosta". Abbiamo
saputo della nomina il giorno dopo, con ampi articoli sulla stampa
locale; in un'agenzia ANSA, il giorno stesso e abbiamo appreso con
stupore che soprattutto un nome compariva in questo "CdA".
Sapevamo la storia, non mi riferisco alla storia passata degli
anni '80, non vorremmo parlare del famoso documento esplosivo che
passò dal 1° al 2° piano in maniera... ma volevamo parlare di un
fatto contingente, di oggi, cioè il fatto che si nomina componente
della "CdA" il "broker" della finanziaria stessa, colui che ha un
incarico di tipo fiduciario e per il quale percepisce un compenso,
e di altre società controllate dalla stessa "Finaosta". Non
vogliamo dare un giudizio sulla persona, ma limitarci alla sua
funzione, perché questa è una persona che - all'interno del "CdA"
della più grande società finanziaria regionale - è a conoscenza di
informazioni di tutte le società che riguardano le esigenze
creditizie, lo stato patrimoniale, i debiti pregressi, ma anche le
stesse richieste di finanziamento, e che per nomina fiduciaria è
anche il "broker" assicurativo, pertanto ha un indubbio vantaggio.
Questo crea una situazione di enorme vantaggio per questo
operatore, quindi crediamo che tale nomina sia quanto mai
inopportuna e che la Giunta, su questa nomina, debba fare un
ripensamento e, alla luce di ciò che è successo fra il 23 e anche
oggi, debba ritirare questa deliberazione.
Presidente
- È aperta la discussione generale. Se non ci
sono iscritti a parlare, dichiaro chiusa la discussione
generale.
La parola al Presidente della Regione, Caveri.
Caveri (UV)
- Non entro nel merito delle valutazioni
politiche che tanto hanno impegnato i commentatori all'indomani
delle nomine che sono state decise dal Governo regionale,
nell'ambito di un alveo che è fissato da una legge regionale; non
ci sono intingimenti che portino a ritenere che questo atto
amministrativo - sarebbe peraltro assolutamente eccentrico - di cui
si assume le responsabilità il Governo regionale, nell'ambito della
separazione, che è uno dei capisaldi del nostro Statuto di
autonomia, responsabilità che vengono messe in capo al Governo
regionale e all'Esecutivo, e responsabilità, compreso il sindacato
ispettivo, perché di questo si tratta, che sono poste in capo
invece al Consiglio regionale, nel rispetto reciproco di quel
rapporto che si sviluppa fra Esecutivo e Assemblea dopo la nomina
del Governo regionale e questo significa, nella ripartizione dei
poteri, un'assunzione specifica e molto chiara delle reciproche
responsabilità. Reciproche responsabilità che giustamente il
Consiglio interpreta, ma che altrettanto opportunamente il Governo
regionale si assume come responsabilità proprie.
La segreteria di Giunta è chiamata, in occasione
dell'applicazione della normativa sulle nomine, ad esercitare quei
controlli e quelle verifiche che sono cadenzate in maniera precisa
dalla normativa regionale. Nella valutazione istruttoria che gli
uffici, in assoluta autonomia e rispetto a quei punti precisi che
la legge indica come essere eventuali impedimenti, nel momento in
cui questo lavoro è stato svolto dagli uffici, avevamo pienamente
contezza, nell'elenco delle persone che si erano proposte, di quali
potevano essere candidati ai sensi di legge e di quali non potevano
esserlo, perché questo è quanto prevede la legislazione regionale.
A questo ci siamo attenuti nel compiere la nostra discussione e il
nostro lavoro, l'esito delle nomine è quello che è stato reso noto
in termini ufficiali attraverso la deliberazione di Giunta, visto
che il Governo regionale parla anche per atti. Quindi ritengo che
oggi non possa essere accolta questa risoluzione.
Presidente
- La parola al Consigliere Sandri.
Sandri (GV-DS-PSE)
- Mi sembra importante segnalare a
tutta l'Assemblea come, al di là delle premesse, importante è la
parte impegnativa finale del ritiro della deliberazione, anche
perché a fronte delle polemiche che sono insorte su questo tipo di
deliberazione, credo sia stato compito di tutti andare ad
approfondire il tema che era stato in urgenza messo giù in una
qualche maniera, forse facendo qualche errore, forse evidenziando
troppo una premessa nominalistica; però, nell'affrontare con più
attenzione questo problema, ci siamo resi conto che nella
deliberazione sono stati fatti svariati errori. Anzitutto non si è
tenuto conto - come si deve fare - della normativa nazionale, là
quando dice, in base alla norma prevista dalla disciplina delle
società per azioni e da tutta la normativa del ministero in
materia, in particolare il decreto legislativo n. 58/1988, che non
sono eleggibili coloro che hanno rapporti di natura patrimoniale
che ne compromettano l'indipendenza: questo vale per i Sindaci, ma
vale anche per gli amministratori.
Secondo aspetto: proprio tutta la normativa nazionale, "Bersani"
e la finanziaria, ma soprattutto la legge sul risparmio che
l'Assessore alle finanze dovrebbe conoscere molto bene, evidenzia
come nell'elezione del "CdA" si debbano prevedere rappresentanze
delle minoranze e una serie di garanzie per quanto riguarda
l'indipendenza di giudizio dei Consiglieri del "CdA". Qui la
"Finaosta" è eletta solo dalla maggioranza di questo Consiglio e
non ha alcuna rappresentanza della minoranza, per cui anche per
questo motivo la deliberazione credo debba essere ritirata e
comunque ci attiveremo dal punto di vista legislativo per garantire
un adeguamento, nel rispetto delle minoranze, della normativa
nazionale. Credo che sia anche un'emerita volontà della
maggioranza, perché voi, in un brillante Consiglio di qualche tempo
fa, avete fatto un "blitz politico" insieme con la "CdL" per far
votare un impegno per la Giunta a recepire la normativa nazionale a
cui adeguare quella valdostana sulle società proprio a queste
novità. Fra le altre novità ne esiste una che invalida e aumenta le
perplessità su questa deliberazione, che è il comma 734 della
finanziaria, dove si dice che non può essere nominato
amministratore di società pubbliche chi abbia incarichi in altre
società collegate, per cui uno non può essere in "Aosta Factor", ad
esempio, e in "Finaosta", oppure chi ha firmato perdite di bilanci
per 3 bilanci consecutivi. A nostra conoscenza esiste almeno un
caso che rientra in questa fattispecie nel "CdA" di "Finaosta",
quindi nella deliberazione che stiamo valutando, ma esistono anche
altri casi in altre società controllate dalla Regione. Per questo
motivo credo che questa risoluzione porti tutti a riflettere
sull'attuazione della normativa nazionale in materia di società,
che non è un'imposizione centralistica, ma è un invito a
quell'indipendenza a cui si richiamava il Presidente, che non
possiamo non condividere, fra gli amministratori di società e gli
amministratori della cosa pubblica. Questo non si è realizzato in
questo caso, e al di là delle premesse nominalistiche che sono
state fatte e su cui possiamo discutere... perché non si vuole fare
alcun attacco personale, ma una riflessione ripartendo da zero, con
il ritiro della deliberazione, sia una cosa positiva.
Presidente
- La parola al Consigliere Venturella.
Venturella (Arc-VA)
- Il Presidente Caveri ha spiegato
nel rispetto reciproco dell'autonomia degli uffici, però vorrei
approfondire con un riferimento legislativo ciò che ha dichiarato
il collega Sandri. Articolo 109 del T.U. bancario, modificato dal
decreto legislativo n. 37/2004: questo testo tratta di requisiti di
professionalità e di onorabilità dell'esponente aziendale ed è vero
che il Ministero dell'economia non ha ancora adottato il
provvedimento di attuazione dell'articolo 109, per cui non esiste,
ad oggi, per quel che riguarda il controllo della "Banca d'Italia"
alcun obbligo; però la "Banca d'Italia" sta per emanare istruzioni
in materia di indipendenza degli amministratori, degli intermediari
finanziari non bancari, ai sensi del decreto legislativo n.
37/2004. In definitiva potrebbe essere questa decisione demandata
alla buona volontà della società stessa.
Noi manteniamo questa risoluzione, perché crediamo che vada
nella direzione della trasparenza e della correttezza e per dare la
possibilità a tutto il Consiglio di esprimersi liberamente,
chiediamo che la risoluzione venga votata con il procedimento del
voto segreto.
Presidente
- La richiesta è avanzata anche a nome del
gruppo dei "DS"? Collega Sandri, lei... è solo, però?
(interruzione del Consigliere Frassy, fuori
microfono)
Perfetto.
Pongo in votazione la risoluzione:
Consiglieri presenti: 32
Votanti: 31
Favorevoli: 13
Contrari: 18
Astenuti: 1
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK