Consiglio Regionale della Valle d'Aosta - Oggetto del Consiglio n. 1426 del 6 aprile 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1426 del 6 aprile 2022 - Resoconto
OBJET N° 1426/XVI - Communications du Président du
Conseil.
Bertin (Presidente) -
Alla presenza di 35 consiglieri
possiamo iniziare i lavori del Consiglio. In apertura di questa
adunanza, tengo a esprimere, a nome mio personale e del Consiglio
tutto, le nostre più sentite condoglianze all'assessore Jean-Pierre
Guichardaz per i lutti che lo hanno colpito in questi giorni, e in
particolare per la scomparsa di sua mamma.
La nostra vicinanza va anche alle famiglie dell'Ami de la Vallée
d'Aoste Franco Oberti e del Chevalier de l'Autonomie Giuseppe
Bosonin. Franco Oberti, imprenditore di Alessandria, cittadino
onorario di Valtournenche, aveva contribuito alla realizzazione
della "Casa delle Guide" a Breuil-Cervinia. Lo abbiamo incontrato a
Palazzo regionale a febbraio scorso, consegnandogli l'onorificenza
di Ami de la Vallée d'Aoste, che gli è stata attribuita nel 2021
per il suo grande amore per le nostre montagne. Giuseppe Bosonin,
anch'esso insignito nel 2021, non aveva potuto partecipare alla
cerimonia dello scorso 27 febbraio, ma ci aveva rappresentato la
sua emozione in una lettera che suo nipote aveva letto in sala.
Bosonin è stato un esempio per la Valle d'Aosta, un grande
lavoratore che si è affermato come imprenditore.
Lascio la parola ai colleghi se vogliono intervenire.
Consigliere Cretier.
Cretier (FP-PD) -
Ho avuto il piacere di conoscere
Joseph, ovvero Bosonin Giuseppe, Chevalier de l'Autonomie, nella
mia professione presso l'Assessorato agricoltura. Durante una
visita con un gruppo di francesi, presentò orgogliosamente la sua
attività, la sua esperienza, in tema di distribuzione del liquame
zootecnico, la fertirrigazione, mettendo insieme l'attenzione
all'ambiente, l'uso della tecnologia al servizio dell'uomo e
un'impiantistica per sopperire in uno dei tanti lavori difficili,
realizzando un impianto dimensionato al suo
mayen
.
Un'invenzione unica nel settore, in modo da rendere più agevole il
lavoro in zona a forte pendenza, incrementando la produzione del
pascolo anche a monte della stalla e della classica concimaia. Le
esperienze industriali Joseph voleva adattarle al settore agricolo,
era un uomo aperto alle innovazioni, dichiarato socialista della
prima ora, immaginava che per certe operazioni ripetute, logoranti
e faticose, le macchine potevano pur sempre sostituire gli operai,
che potevano comunque seguire attentamente le operazioni meccaniche
di precisione nella sua officina. Un uomo dell'industria
valdostana, un piccolo imprenditore sul modello di Adriano
Olivetti, si era costruito un'attività tutta particolare nel campo
della tecnologia di precisione, per quel tempo. Anche la Svizzera
era incuriosita e attenta alla sua unica lavorazione messa in
campo.
Tra noi nacque un rapporto di fiducia che andava oltre la
politica. Da parte sua l'esperienza di vita vissuta, prima come
impiegato in Francia, poi rientrato al paese natio Donnas, con una
visione specifica del mondo del lavoro, rispettoso dell'uomo, della
sua formazione e della sua previdenza. Sempre disponibile finché la
salute l'ha accompagnato, salendo la strada verso Staffal, il suo
Paradiso; buon viaggio Joseph. A tutta la famiglia e alle sue
figlie vadano le nostre più sincere condoglianze. Joseph lascia un
grande vuoto nella comunità di Donnas.
Presidente -
Si è prenotato il consigliere Baccega, ne ha
facoltà.
Baccega (FI) -
Anche noi ci uniamo alle sentite
condoglianze alla famiglia dell'Assessore e alle famiglie coinvolte
in questi lutti.
Mi sia concesso, Presidente, di ricordare, a nome del gruppo
consiliare e del coordinamento di Forza Italia, la giovane guida
alpina nella società delle Guide di Valgrisenche, Philippe Favre,
prematuramente scomparso il 24 marzo scorso per un terribile quanto
fatale incidente di volo in parapendio. Philippe era un
professionista della montagna, un ragazzo per bene, una di quelle
persone che lasciano il segno. E Philippe il segno lo ha lasciato
sui pendii che amava e che era solito frequentare, così come amava
volare, sempre alla ricerca di nuove sfide in nome di una libertà
che soltanto le nostre montagne sanno regalare.
Abbiamo pensato sovente, credo tutti noi che siamo genitori,
alla drammaticità che vive una famiglia nel perdere un ragazzo di
41 anni, nel pieno della sua vita, delle sue energie e dei suoi
affetti. Per il vuoto che lascia Philippe, alla famiglia Favre
Boson inviamo le più sentite condoglianze da parte del mio gruppo e
mi auguro da tutti i consiglieri.
Presidente -
Vi comunico che il 30 marzo, la Giunta
regionale ha depositato due disegni di legge. Misure urgenti per
l'esame di Stato e le prove di conoscenza linguistica negli
istituti di istruzione secondaria e altre disposizioni sulle
graduatorie dei concorsi ordinari per il reclutamento del personale
docente (assegnato alla V Commissione); primo provvedimento di
variazione al bilancio di previsione della Regione per il triennio
2022/2024 (assegnato alla II Commissione).
Sempre il 30 marzo, la Giunta ha anche presentato il bilancio al
31 dicembre 2021 della gestione straordinaria della Casa da Gioco
di Saint-Vincent in liquidazione, a norma della legge regionale 88
del 1993; è stato assegnato alla IV Commissione.
Nella Conferenza dei Capigruppo di ieri è stato convenuto di
abbinare la discussione dei seguenti punti: 8 e 18, riguardanti i
profughi ucraini; 10 e 25, riguardanti la presenza del lupo; 12 e
28, Forte di Bard.
Il 29 marzo, l'Ufficio di Presidenza ha approvato il
trasferimento di 36 mila euro da destinare al fondo per l'emergenza
ucraina, così come convenuto in Conferenza dei Capigruppo. La
somma, derivante dalla rinuncia ai contributi dei gruppi consiliari
e dalle autoriduzioni volontarie delle indennità dei consiglieri
del mese di marzo, oltre a quelli già accantonati dal mese di
gennaio, è stata versata alla Fondazione Comunitaria della Valle
d'Aosta.
Giovedì e venerdì scorso, ho partecipato a Torino all'Assemblea
plenaria della Conferenza dei Presidenti delle Assemblee
legislative regionali durante la quale ho illustrato la
risoluzione, approvata da questo Consiglio nell'ultima adunanza,
riguardante le prospettive dell'Unione europea, invitando i
colleghi a considerare l'appello per un ruolo attivo delle
autonomie regionali nell'ordinamento comunitario.
Lundi 4 avril, j'ai participé à Monaco à la Conférence des
Présidents de la Région Europe de l'Assemblée parlementaire de la
francophonie. Nous avons écouté le Président de la Rada, le
Parlement d'Ukraine, et deux parlementaires qui ont fait un rapport
sur la situation dans leur Pays.
Infine, vi informo che il 4 aprile i consiglieri Pierluigi
Marquis e Mauro Baccega hanno comunicato di fuoriuscire
rispettivamente dal gruppo Stella Alpina e dal gruppo misto e di
costituire il gruppo Forza Italia. Capogruppo è il consigliere
Marquis e Vice Capogruppo il consigliere Baccega. Capogruppo di
Stella Alpina è il consigliere Carlo Marzi.
La Conferenza dei Capigruppo ha deciso di aprire una discussione
su questo aspetto, concedendo cinque minuti per gruppo. Consigliere
Marquis ne ha facoltà.
Marquis (FI) -
Come lei ha preannunciato, ho aderito
negli scorsi giorni a Forza Italia e costituito, insieme al collega
Baccega, il gruppo consiliare di Forza Italia in Consiglio
regionale.  Ovviamente questa è una scelta che consegue al
passo che ho fatto di aver superato l'esperienza in Stella Alpina.
Un'esperienza che mi ha visto fare questo percorso sin dalla
nascita del movimento, dal 2001, un movimento a cui ho dato molto,
ho sempre creduto e sono stato ispirato ai valori che io condivido;
i valori liberali, moderati, europeisti, gli stessi valori che
condivide con Forza Italia, ma un movimento che ha sempre operato
su base regionale, a differenza di Forza Italia che è un partito
che opera con un respiro sullo stato nazionale ed europeo.
Le ragioni che mi hanno fatto fare questo passo sono diverse.
Credo che l'opinione pubblica debba conoscere quali sono le ragioni
che ispirano i politici nel fare anche dei passaggi difficili nella
vita. In questo caso credo che il mio passaggio corrisponda alla
coerenza delle mie idee, alla coerenza dei miei ideali. Non avrei
potuto fare diversamente, il movimento ha perso l'equidistanza che
ha sempre avuto rispetto alle collocazioni nazionali, perché è
stato sempre un contenitore in cui hanno convissuto delle
sensibilità diverse, quando ci si riferisce alle problematiche di
scala nazionale.  Oggi non è più così, è stata persa
quest'equidistanza e quindi ho ritenuto di dovere fare un passaggio
per fare chiarezza e, come dicevo prima, per dare coerenza ai miei
ideali.
L'altro grande motivo è che credo che oggi non si possa vivere
nell'isolamento; è un problema questo che va, secondo me,
considerato in quest'aula. Viviamo problemi complessi. I problemi
complessi richiedono di essere affrontati su livelli diversi,
multilivello, e quindi non si può fare a meno di avere una rete
relazionale con l'Italia e con l'Europa. Credo che l'isolamento non
aiuti e che questa sia una delle difficoltà maggiori che oggi la
Valle d'Aosta ha ad affrontare le grosse tematiche che è chiamata a
gestire; parlo del Piano nazionale di riforma e resilienza, della
pandemia, della transizione energetica, di tutta la programmazione
europea e del rilancio dell'economia che si affrontare.
Tutto questo richiede delle riforme, richiede delle
collaborazioni con lo Stato. Abbiamo avuto modo in quest'aula, da
parte di tanti, di sentire l'espressione della preoccupazione per
la difficoltà del rapporto con lo Stato e io credo che bisogna
cementificare questo rapporto, migliorarlo, incrementare le
relazioni, perché diversamente la Valle d'Aosta avrà difficoltà a
uscire da questa situazione di grande difficoltà che sta vivendo.
Pertanto, condividendo gli stessi valori, ritengo che sia molto più
utile alla Valle d'Aosta poter offrire il mio contributo da questo
nuovo ruolo e con questo nuovo posizionamento.
È del tutto evidente che un posizionamento politico nuovo
comporta anche un riposizionamento in Consiglio regionale. Oggi
Forza Italia, che ha costituito il gruppo, si trova collocata
all'opposizione, dall'opposizione fornirà tutti i contributi
possibili per poter gestire e dare alla Valle d'Aosta soluzione ai
suoi problemi, problemi complessi, e lo farà con la moderatezza che
ci appartiene, ma con grande risoluzione, con grande serietà.
Credo che sia più che mai oggi importante affrontare il problema
della crisi politica. Una crisi politica che nasce da lontano, che
nasce dal maggio scorso, quando ci sono state le dimissioni
dell'assessora Minelli, che ancora oggi non ha trovato soluzione.
 Spero che questo passaggio, che è di grande responsabilità,
possa ispirare anche la conclusione e l'affrontare veramente in
modo concreto la definizione di questa crisi, perché siamo chiamati
a gestire delle emergenze che non possono aspettare.  Anche
oggi vediamo sul giornale quali sono i problemi della sanità, della
salute di tutti i valdostani, quindi credo che non possiamo fare a
meno di dare forza al Governo, di dare forza a quest'aula, per
risolvere queste problematiche che sono sentite più di ogni altra
dalla gente valdostana.  La politica ha una grossa
responsabilità sotto questo profilo e ritengo che bisogna anche
riflettere sul ruolo del Consiglio e dei consiglieri regionali e
sull'apporto che possono dare per far uscire la Valle d'Aosta da
questa soluzione. Qui c'è bisogno di tutti, perché credo che la
risposta attuale sia insufficiente alle problematiche che siamo
chiamati a gestire.
Presidente -
Altri vogliono intervenire su questo punto?
Consigliere Manfrin ne ha facoltà.
Manfrin (LEGA VDA) -
Intervengo su questo punto perché
riteniamo, come gruppo, che sia un passaggio assolutamente
importante e fondamentale per questa consiliatura. Abbiamo fatto
alcune valutazioni e riteniamo che questo sia soltanto l'ultimo
passaggio di un percorso che è iniziato in realtà ben prima di
questa data. È un percorso che è iniziato dal momento in cui un
assessore e un presidente di Commissione hanno dato le proprie
dimissioni, hanno quindi ridotto quelli che erano i ranghi
dell'allora maggioranza, con tutte quelle che poi sono state le
reazioni che abbiamo potuto vedere in aula e fuori.
Prendiamo atto di questo passaggio che sicuramente solleva
numerose incognite e problemi. Per esempio, banalmente problemi
regolamentari mai risolti: uno su tutti, ci troviamo a dover
ricostituire le Commissioni. Ci troviamo ad avere una sorta di
aporia che il Regolamento ci offre ogni volta che ci troviamo di
fronte a questa criticità, ovvero ogni consigliere deve avere una
Commissione assegnata, ma ci sono tutti i consiglieri di
opposizione che sono già assegnati a una Commissione, quindi
bisognerà rivedere la composizione delle Commissioni e non sarà
sicuramente un processo breve.
Dopodiché, quello che è accaduto sicuramente è che nei mesi
passati abbiamo ascoltato delle necessità e dei programmi, ci sono
stati portati all'attenzione all'interno di quest'aula, oltre che,
come abbiamo visto anche in questi ultimi giorni, dei passaggi
molto complessi che sono sicuramente fondamentali, come diceva il
collega Marquis, per la nostra regione e per i valdostani, e che
sono però, lo possiamo vedere banalmente leggendo il programma di
questa maggioranza, difficilmente realizzabili con maggioranze
ancorché risicate.
Prendiamo atto che mai come oggi ci sia bisogno e ci sia
necessità di una maggioranza che abbia una stabilità. Sono state
evocate governabilità e stabilità più volte in questi giorni,
quindi una maggioranza che abbia i numeri solidi e stabili per
realizzare quello che è stato prospettato.
Abbiamo preso atto anche delle dichiarazioni che in questi
giorni si sono susseguite sugli organi di informazione. Abbiamo
visto che la maggioranza stessa ha dichiarato che è necessario
aprire un confronto politico per valutare se esistano possibilità
di maggiore governabilità della Regione. Abbiamo apprezzato
soprattutto le parole che oggi sono state ripetute dal collega
Marquis, che ringraziamo, il quale ha detto una cosa fondamentale:
"Spero che la mia scelta acceleri la soluzione della crisi politica
e che sia uno stimolo e non certo un ostacolo".
A fronte di questa serie di valutazioni, ritenendo che, se si
apre un periodo di incertezza, sia anche abbastanza difficile e
incerto rivolgersi a chi oggi interpreta alcune posizioni di
Governo con le iniziative, riteniamo che sia fin troppo facile o
fin troppo inutile produrci in una serie di iniziative che
chiaramente abbiamo presentato, sulle quali potremmo banalmente
evocare il voto segreto e potremmo eventualmente vedere chi
risponde o chi no. A fronte di questo e in maniera assolutamente
responsabile e costruttiva, ma volendo capire dove andrà e quale
sarà la soluzione di questa crisi, a nome del gruppo Lega Vallée
d'Aoste annuncio il ritiro di tutte le iniziative a nostra prima
firma.
Presidente -
Qualcun altro intende prendere la parola?
Assessore Marzi ne ha facoltà.
Marzi (SA) -
Ritengo sia assolutamente opportuno, da un
punto di vista politico, che la Stella Alpina si esprima non
soltanto rispetto a questioni che sono state ampiamente dibattute
nell'ultimo semestre negli organismi che competono a un movimento,
quindi negli organismi che sono in seno alla Stella Alpina, perché
questo sarebbe assolutamente fuori luogo sia per l'aula consiliare,
sia soprattutto per i principali e già avvenuti interventi sia del
collega Marquis che del collega Manfrin. Siccome sono state date
delle connotazioni agli interventi fatti correttamente di matrice
politica e prospettica, è a mio avviso giusto non intervenire su
aspetti più di natura personale e, ripeto, giustamente di matrice
politica inseriti in un lunghissimo dibattito che ha riguardato
l'ultimo semestre, rispetto a posizionamenti che il collega Marquis
ha ampiamente e, secondo me in maniera più che esaustiva, già
rappresentato. Quello che secondo me invece è corretto
rappresentare è quanto di fatto, in termini politici, consta negli
ultimi diciotto mesi. Non vorrei, perché chi mi conosce sa che
purtroppo tendo a passare per una persona mediamente intelligente,
ma in realtà sono principalmente dotato di memoria, non vorrei
iniziare con una serie di
Annales
che ripercorrono quanto
avvenuto nel 2020, e di conseguenza le elezioni regionali che per
la prima volta con preferenza unica sono arrivate nel settembre del
2020, tra l'altro in un anno molto delicato perché il Consiglio
Valle, per la prima volta nella sua storia, per motivi politici, si
era concluso il 14 febbraio dello stesso anno e nell'autunno
dell'anno stesso si andò a elezioni, dopo un primo
lockdown
,
in concomitanza tra, se non erro, quasi cinquanta Comuni valdostani
e poi le elezioni regionali. In quell'occasione una lista di
matrice autonomista arrivò a conseguire un risultato elettorale che
la posizionò al secondo posto tra le liste autonomiste di
quell'elezione. Conseguentemente, nel mese susseguente, si arrivò a
definire un programma di governo e, di conseguenza, anche una
partecipazione al Governo stesso con tutto quello che, sia in
termini di apporto al programma di Governo che poi dopo all'impegno
che si è appunto portato avanti, ha fatto sì che nei successivi
diciotto mesi si siano dovute fare una serie di scelte molto
difficili.
Questi ultimi diciotto mesi sono uno stranissimo incastro,
perché non c'è bisogno che racconti al Consiglio Valle: non più
tardi di ieri in Conferenza dei Capigruppo un collega ha chiesto di
poter ricominciare a parlare in piedi, stiamo oramai da diciotto
mesi facendo politica seduti e, a livello di vita privata e
sociale, di fatto abbiamo dovuto tutti quanti noi limitare i
contatti umani. La politica, prima di tutto, parte dai contatti
umani, per cui gli ultimi diciotto mesi è stato complesso per un
Governo portare avanti un momento molto delicato della storia
mondiale, nazionale e regionale; è stato complesso per questo
Consiglio cercare di rispettare un momento così delicato per una
regione che tanto ha dato a una pandemia mondiale e non l'ultimo,
quando sembrava che finalmente stessimo uscendo da una situazione
di crisi pandemica, ci siamo trovati con una "meravigliosa" prima
reale guerra in mezzo all'Europa del XXI secolo, che di fatto sta
aumentando e, se possibile, rendendo ancora più complesso un quadro
generale.
Per questo motivo, indipendentemente da tutto quanto accaduto
all'interno degli organismi della Stella Alpina, noi abbiamo fatto
una scelta politica molto sofferta, una scelta politica dibattuta,
di restare coerenti alle scelte fatte in un momento molto delicato
per la storia politica amministrativa della Valle d'Aosta, cioè
quella, di fatto, di continuare a essere leali rispetto ad un
Governo che si trova, in un momento delicatissimo della storia
della Valle d'Aosta, a dovere fare fronte a tutta una serie di
situazioni molto, molto, molto probabilmente maggiori in termini di
responsabilità sulle spalle di molti di noi. Però possiamo anche
assolutamente prendere atto, e quindi noterete che guardo al
futuro, rispetto al fatto che sicuramente da quasi undici mesi ci
troviamo in una crisi politica che a tutti gli effetti richiede a
tutto quanto il Consiglio, per l'ennesima volta, di lanciare il
cuore oltre l'ostacolo e di guardare alla Valle d'Aosta.
Per cui la scelta che la Stella Alpina ha fatto, e concludo, è
stata quella prima di tutto di guardare alla Valle d'Aosta e, nel
guardare alla Valle d'Aosta, di continuare ad assumersi le
responsabilità che in maniera coerente ha portato in essere
diciotto mesi fa. Se diciotto mesi fa abbiamo fatto la scelta di
governare la Valle d'Aosta in un momento delicato, visto che a
tutti gli effetti la situazione - come ho appena finito di
rappresentare - non si è semplificata ma si è complicata, in piena
coerenza abbiamo fatto la scelta di continuare a credere nel fatto
che fare politica sia dibattito, ma sia anche umiltà e assumersi
responsabilità.
Presidente -
Consigliere Carrel ne ha facoltà.
Carrel (PA) -
Non voglio addentrarmi in analisi
politiche, che sono già state affrontate dai colleghi, ma questa
maggioranza che si è insediata con il supporto di ventuno
consiglieri, almeno sulla carta, ora per varie vicissitudini si
trova con diciotto consiglieri, una V Commissione senza presidente.
Ce ne rendiamo conto leggendo
La Stampa
di oggi che questo è
un grande problema, ma non solo leggendo La Stampa di oggi, perché
molti valdostani hanno avuto necessità di recarsi in ospedale negli
ultimi mesi e se ne sono resi conto sulla loro pelle. Un
assessorato
ad interim
del Presidente, da più di dieci mesi,
quasi ormai undici, e dopo le parole del collega Marquis anche
senza la maggioranza in alcune Commissioni permanenti.
Come gruppo consiliare sin dall'inizio di questa legislatura
credo che abbiamo tenuto un comportamento che può essere definito
coerente e corretto e, seppur nel nostro ruolo, anche costruttivo.
Siamo stati coerenti quando abbiamo discusso e votato dell'Ospedale
Parini, siamo stati propositivi e costruttivi quando si è trattato
di parlare degli aiuti alle famiglie e alle imprese messe duramente
in difficoltà dalle misure anti-Covid, ma anche quando abbiamo
trattato dei temi legati ai giovani agricoltori e all'agricoltura,
che non possiamo dimenticare è il vero motore della nostra
economia, in quanto è l'attività che valorizza e tutela il nostro
territorio e le nostre montagne. Siamo stati costruttivi quando
abbiamo parlato di scuola, dei problemi legati al corpo docenti,
del caro autostrade, del caro energia, dei vigili del fuoco e dei
nostri tunnel. Infine, siamo stati costruttivi, anche se spesso
inascoltati, quando abbiamo trattato per più e più volte il tema a
noi più caro, quello delle concessioni idroelettriche e del futuro
di CVA.
Il nostro comportamento, legato sicuramente alla situazione che
ha ben rappresentato anche l'assessore Marzi poc'anzi, che ha visto
la nostra regione e tutti valdostani essere messi in ginocchio, è
sicuramente legato a una scelta politica chiara e definita già nel
nostro nome, "Per l'Autonomia" e non contro qualcosa o qualcuno.
Continuando con questo atteggiamento e, vista la situazione che è
venuta a crearsi, anche come gruppo Pour l'Autonomie abbiamo deciso
di ritirare tutte le nostre iniziative che avremmo discusso in
questo Consiglio regionale, con un unico obiettivo, quello di
velocizzare i tempi di risoluzione di questa crisi, nel pieno
rispetto di quest'aula e dei valdostani. I valdostani che hanno
bisogno di un Governo, di un programma e di un'azione
amministrativa chiara e definita.
Vogliamo chiudere questo breve intervento dicendo chiaramente
che spesso sentiamo parlare di governabilità, ma dobbiamo avere
chiaro e in mente che governabilità c'è esclusivamente se chi
governa ha fatto chiarezza, ha degli obiettivi condivisi e un
comportamento coerente e corretto. In caso contrario il termine
"governabilità" rimane un modo come tanti per non assumersi le
proprie responsabilità.
Presidente -
Consigliera Erika Guichardaz ne ha
facoltà.
Guichardaz E. (PCP) -
Le elezioni del settembre 2020
avevano evidenziato una marcata domanda dell'elettorato di
cambiamento, facendo arretrare significativamente i gruppi
autonomisti. Subito dopo tale elezione, come PCP avevamo chiesto di
fare un'operazione di rinnovamento, con un Presidente nuovo, una
Giunta con nuovi apporti, una maggioranza autonomista e
progressista e soprattutto un programma qualificato a cui avevamo
lavorato con serietà per tre settimane e che, alla fine, era stato
concordato. Le premesse erano positive, la prospettiva, quella di
un Governo, per l'intera legislatura.
Purtroppo sono bastati un paio di mesi e subito sono comparsi
atteggiamenti in contrasto con le intese. Nella riunione di tutta
la maggioranza e delle forze politiche del 21 gennaio 2021, fatta
nella sede di Stella Alpina, ci siamo sentiti dire che il programma
non era un totem e che andava rivisto. La crisi che stiamo vivendo
nasce da lì, da quella data, dal 21 gennaio 2021, e il consigliere
Marquis ben lo sa. Nasce da quella incoerenza programmatica
teorizzata e praticata, dall'abbandono della strada progressista
per ritornare al conservatorismo di vecchia data e anche al rifiuto
del confronto, dalla volontà di non affrontare in modo innovativo
nodi decisivi, come il futuro dell'ospedale e della sanità
valdostana, la tutela delle risorse ambientali, le scelte sui
trasporti, la riforma del sistema elettorale e altri temi che ben
conosciamo e che sono stati oggetto del documento di verifica
programmatica su cui avremmo voluto confrontarci. Dopo mesi di
silenzio, una verifica programmatica mai fatta, abbiamo assistito
ad annunci di revisione, tagliandi, individuazione di perimetri a
geometrie variabili, ma con un'assenza totale della linea politica;
tutto questo mentre crolla la sanità, cresce la povertà e
diminuiscono i servizi sociali. Insomma, una grave incapacità ad
affrontare i temi centrali e nessuna visione per il futuro della
Valle d'Aosta.
L'uscita di Marquis segna lo sgretolamento degli autonomisti ed
è la prova evidente che non c'era nessun blocco autonomista e che i
problemi che noi abbiamo evidenziato dall'inizio erano veri e non
serviva a nulla mascherarli. Anche il Consigliere stesso, nelle
dichiarazioni di questi giorni, ha parlato di appiattimento della
linea politica, in particolare nel corso dell'ultimo anno, e spesso
con lui mi è capitato di confrontarmi proprio su questo, anche in
quest'ultimo anno. Abbandonare un movimento dopo ventuno anni di
militanza sarà sicuramente stata una scelta dolorosa, e ben lo
capisco. Stella Alpina non perderà sicuramente un importante
esponente, ma anche quel ruolo che si era conquistata in tanti anni
di governo e quell'elettorato moderato e liberale che il
consigliere rappresenta.
Il PD, sempre più appiattito sulle posizioni dell'Union
Valdôtaine e sempre più spostato al centro, ha voluto abbandonare
quel programma innovatore e progressista faticosamente ottenuto e
che avrebbe dato risposte. Questa maggioranza diventa sempre meno
autonomista e per nulla progressista. È triste che manchi la
consapevolezza che occorre cambiare, a partire dal sistema
elettorale che non favorisce la stabilità e non consente
attualmente agli elettori di scegliere un presidente, una
maggioranza ed un programma che durino per cinque anni.
La priorità e l'invito che facciamo a tutte le forze politiche e
a tutta la cittadinanza è un impegno forte, perché il necessario
cambiamento del sistema elettorale avvenga rapidamente. Si può fare
in un paio di mesi e già solo la prospettiva di un sistema nuovo
imporrebbe a tutte le forze politiche un comportamento più
virtuoso. Senza questo cambiamento ci trascineremo da una crisi
all'altra e la popolazione non potrà che assistere disgustata a un
deprimente spettacolo, mentre abbiamo la possibilità di dare al
popolo valdostano la possibilità di decidere e di contare
veramente.
Presidente -
Consigliere Cretier ne ha facoltà.
Cretier (FP-PD) -
A intervenire alla fine, a volte si
rischia di ripetere alcuni concetti, però mi sembra il caso di
farlo. A settembre 2020 erano presenti dodici liste, ma solo sei
hanno superato il
quorum
; una certa semplificazione voluta
dagli elettori. Ora siamo nuovamente in nove gruppi e da oggi una
forza politica bocciata dagli elettori torna in Consiglio con i
voti di elettori che hanno votato per liste con collocazione
diversa. Definirlo un rebus è motivato, ma permesso da leggi
blande, tanto che a Roma qualcuno ha già cambiato sette volte
casacca. Nato dalle elezioni l'attuale arco consiliare era
ristretto e dopo scelte discutibili ci troviamo con il nuovo gruppo
di Forza Italia, rappresentato in Consiglio da esponenti con un
passato politicamente travagliato.
Per quanto riguarda la maggioranza è passata da ventuno a
diciotto; credo che in questa fase vada evidenziato che diciotto è
il minimo per dirsi maggioranza, ma comunque è maggioranza e
qualcuno l'ha abbandonata irresponsabilmente. Io credo che la
fretta non dia buoni consigli. Ognuno è titolato a fare delle
scelte, a volte per opportunismo politico, a volte per
responsabilità, a volte per esperienza; decidete voi l'ordine di
importanza.
Noi, come gruppo Federalisti Progressisti-Partito Democratico,
fino a oggi non abbiamo staccato la spina, come avrebbe voluto il
PCP. Pensando sempre al tema della fretta, abbiamo detto no
all'improvvisazione notturna del 13 maggio 2021.
Ho letto di un certo immobilismo e non siamo d'accordo.
L'impegno concreto e prolungato in pandemia e ora in guerra nel
continente europeo stanno producendo una crisi strisciante che
blocca la flessibile ripresa. Non decolla l'economia interna e i
mercati esteri sono paralizzati, non ci sono forniture adeguate di
materie prime da cui dipendiamo fortemente. Come maggioranza
abbiamo cercato di far fronte con i mezzi a disposizione e con il
bilancio impegnato a reperire ulteriori risorse.
Ho letto ed è stato dichiarato: un appiattimento della politica.
Non sono nuovamente d'accordo, non ho visto l'azione propositiva
concreta e trasparente di tutti, ho visto piuttosto degli attacchi
prolungati a minare la stabilità della maggioranza. Ho visto
piuttosto una vecchia politica emergere. Ho sentito ripetutamente
"Io" al posto del "Noi", "Quello che ho fatto" al posto di "Quello
che faremo". È meglio pensare al futuro, poiché certe scelte
scellerate, secondo me, costano molto, troppo, ai cittadini.
Retorica? Forse sì, ma retorica reale. Auguri Valle d'Aosta.
Presidente -
Altri vogliono intervenire? Consigliere
Baccega.
Baccega (FI) -
Parliamo di una crisi che è aperta da
oltre un anno, che è la conseguenza di comportamenti sicuramente
tenuti dopo le elezioni del 2020, soprattutto durante le
trattative, quando i veti erano all'ordine del giorno: quello sì,
quello non lo vogliamo, quell'altro nemmeno, proviamo con quelli. È
chiaro che poi, senza parlare di programmi, è venuta fuori quella
coalizione che si è presentata con quella sorta di programmi.
È una crisi che è figlia della peggiore legge elettorale che mai
sia stata concepita e votata nell'aula del Consiglio regionale
della Valle d'Aosta. Un sistema proporzionale, collega Cretier,
dove Forza Italia ha preso 3700 voti, un terzo dei voti del PCP,
dove il PCP ha sette consiglieri, Forza Italia nemmeno uno. Questa
è la conseguenza di un percorso piuttosto arduo che va sicuramente
riformato.
Lo avevo detto fin dall'inizio di questa legislatura, quando
avevo sostenuto, insieme ai colleghi di Pour l'Autonomie, che si
era costituita una maggioranza che molto presto si sarebbe
incagliata, e lo ha fatto molto presto, difatti. Sono certamente
note le baruffe che hanno portato alle dimissioni dell'allora
assessora Minelli: era il 26 maggio 2021, è stato detto, solo otto
mesi dopo le elezioni regionali. E poi ancora il lungo periodo di
stallo che ne è conseguito nell'ulteriore confronto, tutto legato
alla sinistra, dove PD e PCP dovevano combattere per l'affermazione
di chi doveva avere il simbolo: questo è anche noto. Un periodo di
stallo che in una fase di emergenza sanitaria ed economica come
quella che si stava vivendo, che forse non è finita, ha certamente
portato lo scontento anche tra molti altri consiglieri. . .
Presidente -
Consigliere...
Baccega (FI) -
Mi dia cinque minuti, Presidente!
Presidente -
No...
Baccega (FI) -
L'intervento del collega Marquis era
legato alla sua posizione personale, il gruppo parla per effetto
mio dal punto di vista politico. Me lo conceda, Presidente, mi
sembra corretto!
Voci fuori microfono
Presidente -
Prosegua.
Baccega (FI) -
Ringrazio i colleghi davvero sentitamente,
perché il momento è sicuramente importante.
Ricordate quando avevamo ancora sottolineato, rispetto al vostro
programma di legislatura, che la strategia di attribuzione delle
deleghe e della costituzione delle strutture sarebbe stata messa
fortemente in difficoltà e che erano tante le distanze che
all'interno di quella maggioranza vi dividevano, e sono venute
fuori tutte in questo percorso di diciotto mesi: trasporti,
gestione delle acque, tematiche ambientali, piano dei rifiuti,
collegamenti intervallivi, l'ampliamento dell'Ospedale Parini con
il nuovo ospedale a est; e poi si sono aggiunte le problematiche
legate a scelte in sanità, ai servizi sociali, il totale abbandono
dell'edilizia residenziale pubblica sulla quale il PD non dice
assolutamente nulla in questo periodo.
Avevo detto: "tante altre bucce di banana si sono incontrate in
questo percorso"; lo ha commentato nei giorni scorsi anche il
presidente del CPEL. Lo avevamo detto con parole chiare: una
maggioranza esageratamente esposta a sinistra, ma di quella
sinistra che faccio davvero fatica a riconoscere. Proprio in questi
giorni mi è stato ricordato in una riunione con la Stella Alpina,
proprio dal suo segretario e assessore, che ha affermato: "Noi
siamo di sinistra"; non so se è la Stella Alpina o è Italia Viva,
però di fatto questa è un'affermazione che mi ha fatto anche
pensare.
Ora da qualche parte si cerca di attribuire al consigliere di
Forza Italia Pierluigi Marquis la responsabilità di questa crisi;
nemmeno per sogno! Lo ha detto chiaramente Marquis, non ne poteva
più di stare in un contesto in cui guardava semplicemente quello
che stava avvenendo.
Il gruppo che si è costituito e che si chiama Forza Italia,
partito nazionale, facente parte del governo Draghi, si colloca al
centro del centrodestra e chiede di dare una svolta, che consenta
alla Valle d'Aosta di lavorare nel contesto di una ritrovata
stabilità e acceleri il suo percorso di uscita dalla crisi. Lo dico
ancora una volta con chiarezza: non siamo a caccia di poltrone,
come ha avuto l'ardire di scrivere qualcuno, ma vogliamo un cambio
sostanziale di paradigma, perché siamo in grado di contribuire a
costruire un nuovo progetto di rilancio per le imprese, per gli
operatori commerciali e per le famiglie. Abbiamo esperienza,
abbiamo capacità, abbiamo gran voglia di lavorare, lo abbiamo
sempre dimostrato, per far star bene la Valle d'Aosta e per i suoi
abitanti.
Se invece, colleghi, siamo antipatici o se dobbiamo essere
puniti per essere diventati noi stessi e per le nostre scelte
libere e liberali, allora fate voi: siete diciotto, siete una
maggioranza.
Anche noi, per risolvere il problema politico, ritiriamo tutte
le nostre attività ispettive. Le ritiriamo tenuto conto che c'era
quella mozione importante sulle liste d'attesa che, posizionata di
nuovo al cinquantunesimo posto dell'ordine del giorno,
evidentemente in questo Consiglio non sarebbe stata dibattuta e
sarebbe andata al successivo. Quindi, per la terza volta chiediamo
di riscriverla, insieme agli altri provvedimenti, e quindi questa
volta sarà all'inizio per Regolamento. Grazie, colleghi, per il
tempo che mi è stato concesso.
Presidente -
Consigliere Chatrian ne ha facoltà.
Chatrian (AV-VdA Unie) -
Abbiamo ascoltato attentamente
gli interventi, soprattutto quello del collega Marquis. Se posso
sintetizzare il suo intervento, sicuramente ci darà la possibilità
di accelerare, di trovare delle soluzioni a questa crisi; questo
sicuramente. Nel suo riposizionarsi, e quindi nell'abbandonare
questa maggioranza, ci obbligherà
obtorto collo
ad
accelerare e a trovare delle soluzioni per governare questa Regione
in un momento difficile.
Qualche considerazione. Oggi è il giorno delle pagelle: qualcuno
ha preso 3, qualcuno ha preso 4; semplificando il quadro, ci si
riempie la bocca di essere innovatori, di fare delle scelte
ambientali, di fare delle scelte epocali. Sicuramente tutto non è
stato fatto, qualcosa è stato fatto, delle scelte strategiche sono
state fatte dopo sette anni, poi qualcuno può essere anche non
d'accordo, vedi l'ospedale; è stata fatta la scelta ma non è
sufficiente, la scelta politica è stata fatta ma poi dovremo avere
la capacità e la robustezza di dare corso e di accelerare quello
che è l'iter amministrativo. La politica ha deciso e poi dobbiamo
avere sicuramente la forza di poter mettere a terra da un punto di
vista amministrativo la scelta che è stata assunta in questo
Consiglio. È vero, quando magari la politica sceglie, poi però non
ha la forza di potere accompagnare la scelta fatta in
Consiglio.
Altri ci hanno dato qualche pagella, scaricando sulle
Commissioni quelle che sono le responsabilità. I fondamentali -
collega Carrel - non sono questi: c'è un Consiglio che fa le leggi
e c'è un esecutivo che applica le leggi che sono state fatte in
Consiglio regionale; poi possiamo condire diversamente
eventualmente quelle che sono le evoluzioni, piuttosto che dire che
non c'è nessuna visione.
Per quanto ci riguarda, i nostri movimenti lo hanno già deciso:
Alliance, VdA Unie e l'Union Valdôtaine, è di poche ore che sul
piano politico, perché sicuramente il collega Marquis ci ha
obbligato ad accelerare nel trovare comunque delle soluzioni, i
nostri movimenti si sono attivati, le nostre basi si sono attivate
per reperire e trovare le migliori soluzioni per dare non solo
delle risposte, ma probabilmente per cambiare marcia in tanti
settori, quello sicuramente sì. Ci sono dei settori dove forse
siamo un po' fragilini, forse in settori dedicati che fanno la
differenza nel nostro territorio dobbiamo avere una capacità
migliore, dobbiamo essere più performanti. Ma oggi penso non sia il
momento degli slogan, penso che comunque grazie a questa novità, un
movimento che non era rappresentato in Consiglio regionale oggi ha
un suo gruppo: ci sono due eletti che hanno aderito e che
cercheranno di portare probabilmente - da quello che è stato detto
- delle loro proposte. Dall'altra parte questa loro nascita, la
nascita di questo gruppo che, anche se è stato bocciato dagli
elettori, oggi trova due eletti e un gruppo, ha stimolato
sicuramente non solo il dibattito ma, come dicevo prima, i nostri
movimenti si sono attivati nelle settimane scorse. Il collega
Marquis ci ha dato un po' quello spintone per riposizionarsi e dire
che a questo punto non c'è più tempo da perdere: giriamo le carte
in modo che ci sia la possibilità di mettere in evidenza e
soprattutto fare una proposta che possa dare dignità a questo
Consiglio, dignità alla buona politica, ma soprattutto alla buona
amministrazione nell'affrontare quelle che sono le sfide del
futuro, sicuramente cambiando marcia in certi settori dove ci sarà
e c'è la possibilità di poter essere più rapidi, soprattutto
cercando di avere comunque una visione attenta e sicuramente
equilibrata.
Presidente -
Consigliere Restano ne ha facoltà.
Restano (GM) -
Credo che dal punto di vista politico
tante cose siano state dette e, come il collega Cretier, credo che
sia poco opportuno ripetere quanto già affermato. La crisi non è
nata con la scelta del collega Marquis, è solamente stata
sottolineata, è nata molto prima. Da parte nostra prendiamo atto di
una scelta significativa, di una scelta importante, non la
commentiamo, però siamo consapevoli che adesso è giunto il momento
dell'agire da parte dei movimenti politici. Le suggestioni oggi
sono state tante ma, a nostro avviso, la palla deve passare ai
movimenti che devono darsi da fare nei prossimi giorni e a questo
ci atteniamo.
Mi permetto, così come ha fatto il collega Chatrian, se non
altro per dovere d'ufficio, di significare che il ruolo della
Commissione non è quello dell'esecutivo e neppure quello del
Consiglio. Tutti i provvedimenti che sono giunti in V Commissione,
collega Carrel, sono stati prontamente analizzati, abbiamo dato le
risposte alle domande che sono state portate alla nostra
attenzione, non abbiamo esitato a convocare la Commissione. Quindi
rifuggiamo questa teoria che la crisi sanitaria dipenda dalla
Commissione sanità e neppure - mi permetta, collega Guichardaz -
dalle sue dimissioni. La Commissione ha continuato a lavorare, ha
lavorato come doveva, senza produrre ritardi nelle scelte
dell'esecutivo. É da cercare da altre parti quella che è la crisi
sanitaria valdostana, che anche questa, forse, giunge da lontano e
non è degli ultimi sei mesi.
Presidente -
Consigliere Marguerettaz.
Marguerettaz (UV) -
Non è abitudine dell'Union Valdôtaine
mettersi a commentare le scelte personali, piuttosto che le
vicissitudini che attraversano le altre forze politiche. Credo che
questo sia un passaggio importante. Il collega Marquis, piuttosto
che il collega Baccega, hanno cercato di dare una rappresentazione
a quella che è la loro collocazione politica. Non sta a me dire se
hanno fatto bene, se hanno fatto male. Avremo modo, nel corso della
legislatura, di confrontarci.
Io ritengo che comunque questo fatto ci consenta di dare
un'accelerata e manifesto sin d'ora apprezzamento per la scelta che
è stata fatta dai gruppi di minoranza di ritirare le iniziative.
Questo perché credo che, già nella giornata di oggi piuttosto che
di domani, dove in teoria le nostre agende dovevano essere libere,
si possa dare subito avvio a quello che credo sia stato evocato un
po' da tutti: un confronto franco tra gruppi consiliari e
movimenti, in modo tale da risolvere quanto prima questa
situazione.
Vengono utilizzati dei termini che potrebbero anche non essere
appropriati, perché in fin dei conti oggi una maggioranza esiste,
ci sono diciotto consiglieri, diciamo che le attività fino a oggi
sono state portate avanti dignitosamente. Mi corre l'obbligo però
di evidenziare che purtroppo il progetto iniziale composto da
ventuno consiglieri è stato minato non dall'uscita di Marquis, ma
molto prima, soprattutto da quella componente che ha in qualche
modo sin dall'inizio costruito un programma imponendo dei veti e
sostanzialmente boicottando il lavoro.
A me viene da ridere che si invochi la stabilità, il rispetto
dell'elettorato da chi fa parte di un gruppo che in quattro anni ha
cambiato quattro gruppi consiliari. Io mi sento abbastanza sereno
appartenendo all'Union Valdôtaine, che sette consiglieri aveva e
sette Consiglieri ha confermato, quindi questa frana dei movimenti
autonomisti non va.  Io più che altro guarderei la frana del
Movimento Cinque Stelle, che oggi sembra la stampella di qualche
gruppo, nel senso che è sparito, da quattro a zero.
Vorrei approfittare di questa situazione, che nessuno ha
cercato, per mettere a fattor comune una serie di istanze, una
serie di problemi, per dare un'accelerata. Non credo che quest'aula
debba, come ha detto molto bene il collega Chatrian, permettersi di
dare delle pagelle, dei 3, dei 4, soprattutto da chi potrebbe anche
essere non classificato, parlando in termini di voti, perché il
contributo fino a oggi è stato pari allo 0, o meglio, negativo
perché veramente è il partito del "No"! Qualcuno dice: "Sono del
partito del Sì"; il partito del "Sì" deve avere delle mie idee, ma
non c'è mai nessuna volontà di trovare un accordo, perché la
politica è un compromesso, la politica è un confronto! Qua, signori
miei, dobbiamo mettere da parte tutta una serie di steccati,
dobbiamo mettere da parte tutta una serie di veti, dobbiamo in
qualche modo imparare a volte anche dal nazionale. A livello del
governo Draghi c'è stata un'azione di responsabilità, ma questo non
vuol dire che si rinuncia a fare delle attività politiche. Nella
diversità io credo si possa contribuire a creare le condizioni per
superare questo momento difficile che sta attraversando la Valle
d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK