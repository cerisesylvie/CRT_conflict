Consiglio Regionale della Valle d'Aosta - Oggetto del Consiglio n. 177 del 5 novembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 177 del 5 novembre 2003 - Resoconto
OGGETTO N. 177/XII - Situazione occupazionale, produttiva e
finanziaria della Cogne Acciai Speciali a seguito dell'acquisizione
di uno stabilimento siderurgico in Ungheria. (Interrogazione)
Interrogazione
Premesso
- che l'acquisizione dello stabilimento siderurgico ungherese
Dissgyori Acelmuvek si è rivelata un'esperienza fallimentare per il
gruppo industriale del quale fa parte la Cogne Acciai
Speciali;
- che, rispondendo a un'interpellanza del gruppo di Forza
Italia del 21 marzo 2001, l'assessore regionale Piero Ferraris
affermava tra l'altro:
"L'acquisizione di questo stabilimento rappresenta un
completamento della gamma delle produzioni del gruppo Marzorati e
della Cogne, in grado di offrire sul mercato un insieme di prodotti
in acciaio inossidabile, in acciaio per utensili e in acciai legati
da costruzione, nel senso che, se oggi la produzione delle aziende
della Cogne è legata esclusivamente ad acciai inossidabili e ad
acciai per utensili, in questo modo viene ampliata la gamma
produttiva e questo è particolarmente interessante per infondere le
fasce di mercato nei settori dell'auto e dei trasformatori
intermedi.
Dall'acquisizione di questa azienda il "sistema Cogne",
intendendo la Cogne di Aosta, le aziende del gruppo Marzorati in
Svizzera che venivano citate (la Novametal, la Stainless Bar, le
Ferriere di Stabio e la Novacciai) viene a costituire un gruppo che
può fatturare più di 1.000 miliardi; oggi questo raggruppamento
fattura circa 750 miliardi, quindi si tratta di un potenziamento
del gruppo stesso.
Non solo, l'acquisizione di questo stabilimento apre ai
mercati dell'est la possibilità di commercializzare le produzioni
del gruppo e, tenuto conto del fatto che ci sarà prossimamente
l'ingresso nell'Unione europea dell'Ungheria, questo consente di
"aprire" verso i mercati dell'Ucraina e della Romania".
- che le affermazioni dell'assessore si sono rivelate
tutt'altro che profetiche;
- che tra le maestranze serpeggia una forte preoccupazione
circa il futuro dello stabilimento valdostano, vista la crisi di
liquidità e la difficoltà di approvvigionamenti delle materie
prime, fattori peraltro confermati anche dallo stesso
amministratore delegato nel corso di una recente assemblea con il
sindacato e le Rsu;
tutto ciò premesso, i sottoscritti Consiglieri
regionali
Interrogano
l'Assessore delegato per sapere:
1. quali considerazioni esprime sull'esperienza industriale
ungherese e sulle conseguenze che si riflettono nei confronti del
Gruppo Marzorati;
2. se si profila l'ipotesi di C.I.G.: in caso affermativo,
quanti dipendenti riguarda, quali sono i reparti coinvolti e per
quali periodi;
3. quali ripercussioni potranno avere le difficoltà
finanziarie annunciate dall'ad nei confronti dell'attività
produttiva e occupazionale della Cogne Acciai Speciali.
F.to: Tibaldi - Lattanzi
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - La prima domanda posta chiede quali
considerazioni si esprimono sull'esperienza industriale ungherese e
sulle conseguenze che si riflettono nei confronti del "Gruppo
Marzorati".
Tale vicenda porta ad una prima considerazione: che le posizioni
di coloro - e sicuramente erano diverse - che pensavano che con
l'avventura ungherese si andasse ad un forte ridimensionamento ed
eventualmente ad una chiusura della "Cogne", di fatto sono state
smentite. Mi ricordo che queste voci provenivano da più parti;
anche il Consigliere Tibaldi, nella seduta del 21 marzo, paventava
questa possibilità, quando diceva - fra le diverse cose - che, a
fronte di un sottoutilizzo dello stabilimento aostano, a fronte di
un orientamento della "Cogne" e dei "Marzorati" di rivolgersi fuori
dalla Valle, a Stabio piuttosto che all'Ungheria, anche in
considerazione del basso costo della mano d'opera ungherese, era
possibile che l'imprenditore potesse avere una notevole convenienza
a sviluppare determinate produzioni in Ungheria piuttosto che in
Valle, e che l'Ungheria potesse diventare un ponte verso gli Stati
Uniti. Da questo punto di vista mi pare che non si siano realizzate
profezie, da nessuna parte.
Il dato rimanente è che oggi abbiamo uno stabilimento, quello
della "CAS", che continua a produrre e che ha effettuato
nell'ultimo anno circa 200 assunzioni. È vero, sono state
determinate dall'esito dovuto al prepensionamento collegato
all'amianto, ma è altrettanto vero che un'azienda che avesse la
volontà di ridurre i propri livelli occupazionali o ridimensionare
la propria produzione, non avrebbe avuto occasione migliore di
questa per andare verso una riduzione dei propri occupati.
Venendo alle questioni specifiche, quindi all'esperienza
ungherese, "l'esperienza ungherese" in termini di organizzazione
industriale (impianti, qualità della produzione, organizzazione del
lavoro) e per tipo di esportazioni (l'incidenza delle esportazioni
sull'utilizzo nel mercato locale) è stata un'esperienza che aveva
dato risultati positivi. Dove le cose non hanno funzionato? Non
hanno funzionato per quanto riguarda il cambio svantaggioso
verificatosi fra il fiorino ungherese e l'euro, dopo anni di
stabilità del fiorino, l'introduzione di misure di salvaguardia
all'importazione in Europa dai Paesi dell'Est, come conseguenza in
parte "dell'antidumping" degli Stati Uniti, costo dell'energia
elettrica e dei gas industriali che non erano competitivi rispetto
agli altri consumatori interni; infine, difficoltà di relazioni
esterne con il mondo politico. Questo è stato il motivo che ha
portato alla chiusura e alla messa in liquidazione della "DAM".
I mercati delle due società erano rimasti completamente
autonomi, quindi non vi è stato alcun effetto negativo come
conseguenza industriale della chiusura della "DAM" sul sito di
Aosta, nel senso che c'era una completa autonomia dal punto di
vista produttivo. È successo che i tecnici occupati nello
stabilimento "DAM", prevalentemente di provenienza della "CAS",
sono tornati ad occuparsi dello stabilimento di Aosta e quindi sono
tornati nel sito originario. La conseguenza sul piano finanziario è
che sul bilancio della "Cogne" appare la svalutazione della
partecipazione; quindi, dal punto di vista finanziario,
l'operazione ungherese ha pesato sulla situazione finanziaria dello
stabilimento "Cogne".
In merito alla seconda domanda:
"se si profila l'ipotesi di
CIG: in caso affermativo, quanti dipendenti riguarda, quali sono i
reparti coinvolti e per quali periodi"
, va detto che non ci
troviamo in una congiuntura di mercato particolarmente favorevole
per alcun settore. Non voglio dilungarmi su questo, lo do per
acquisito; va detto, però - e questo anche facendo delle verifiche
con l'azienda - che l'utilizzo della CIG non ha alcuna relazione
con la chiusura della "DAM". Il periodo richiesto di cassa
integrazione va dall'1/10 al 31 dicembre 2003; i reparti
interessati sono: acciaieria, n. 40/50 persone, il treno "TVB", per
una decina di persone; il decapaggio per una ventina di
persone.
L'utilizzo della cassa integrazione, nella fase finale
dell'anno, è uno dei dati strutturali che abbiamo verificato in
tutti questi anni dovuto al fatto che la configurazione produttiva
dello stabilimento di Aosta è caratterizzata da un
sovradimensionamento delle acciaierie rispetto ai reparti di
laminazione, quindi di trasformazione dell'acciaio; per cui direi
che questo è un dato collegato alla situazione impiantistica
interna - lo possiamo verificare - ripetutosi più volte, direi con
costanza, negli ultimi anni. Aggiungo che nella situazione attuale
il rallentamento produttivo è da ricercare anche nella situazione
di mercato generale del settore e nella volontà di riduzione delle
scorte di magazzino per ottimizzare i risultati
economico-finanziari. Dal momento che i dipendenti dello
stabilimento a fine anno non hanno più ferie da utilizzare, si
dovrà ricorrere alla CIG.
Ultima domanda:
"quali ripercussioni potranno avere le
difficoltà finanziarie annunciate dall'ad nei confronti
dell'attività produttiva e occupazionale della "Cogne Acciai
Speciali"."
Secondo le dichiarazioni dell'amministratore
delegato che qui ripropongo, non vi sarà alcuna ripercussione
sull'attività produttiva e neppure sull'occupazione della "Cogne".
Lo dicevo prima: il dato di assunzioni di questo stabilimento sta a
dimostrare come, a fronte di una possibile riduzione
dell'occupazione, questa non c'è stata, quindi conferma che da
parte dell'azienda vi sia una volontà di mantenere i livelli
occupazionali e i livelli produttivi. La società ha allungato in
questo periodo alcune condizioni di pagamento ai fornitori, ma
continua con regolarità il processo di approvvigionamento delle
materie prime.
Per quanto riguarda il pagamento nei confronti dei dipendenti,
l'azienda ha concordato con i sindacati il riconoscimento ed il
pagamento del premio di produzione ai lavoratori in questo mese,
quindi neanche i lavoratori subiscono alcuna penalizzazione: questo
è il quadro che emerge, quindi la "Cogne" non doveva chiudere
perché la "Marzorati" se ne andava in Ungheria, non deve chiudere
perché l'Ungheria non c'è più, se posso così sintetizzare!
Président - La parole au Conseiller Tibaldi.
Tibaldi (CdL) - A parte la battuta finale sulla quale tornerò
dopo, constato una maggiore dose di prudenza dell'Assessore
nell'affrontare la "questione Cogne", a differenza del passato, in
cui una notevole dose di ottimismo animava le sue risposte,
cercando di banalizzare le problematiche sollevate dal nostro
gruppo consiliare o anche da altri gruppi in sede di
interrogazione.
Una notevole prudenza che comunque sta a certificare la
situazione di disagio che sta vivendo la "Cogne Acciai Speciali", e
non solamente per un fattore congiunturale, come l'Assessore ha
voluto ribadire, perché a fronte di un fattore congiunturale di
mercato che non è felice, ci sono comunque industriali del settore
siderurgico che sono in crescita, di conseguenza il dominare o
essere dominati dal mercato qualifica o meno le diverse istanze
imprenditoriali. Cosa notiamo? Ad un suo proverbiale "ottimismo"
oggi fa eco un'attenta prudenza, proverbiale "ottimismo" che
peraltro è stato smentito dai fatti, Assessore, perché lei dice che
le profezie non si sono concretizzate da alcuna delle parti. I
timori che paventavo in quella sede, quando abbiamo affrontato
l'interrogazione datata 21 marzo 2001, erano timori e rischi che
non si sono realizzati perché l'esperienza ungherese - che lei oggi
definisce, più morbidamente, "avventura" - è fallita!
Le vorrei ricordare che l'esperienza ungherese - stante le sue
dichiarazioni - era configurata nel progetto industriale come un
tassello importante che doveva implementare l'area di influenza
della "Cogne" nel mercato. Un tassello importante, tanto che lei
diceva che dall'acquisizione di quest'azienda il sistema "Cogne"
viene a costituire un gruppo che può fatturare più di 1.000
miliardi a fronte dei 750 fatturati nel 2001, quindi si tratta di
un potenziamento del gruppo. Purtroppo, per l'imprenditore questo
disegno non si è realizzato per le ragioni da lei prima elencate;
sta di fatto che il dato preoccupante di oggi si fonda su due
elementi.
Il primo elemento è che c'è una dichiarata difficoltà negli
approvvigionamenti, "dichiarata" perché le parole autorevoli sono
dello stesso amministratore delegato della "Cogne Acciai Speciali",
rilasciate non solo in sede di incontro con le parti sindacali, ma
anche su alcuni organi di stampa. Difficoltà per reperire gli
approvvigionamenti, alla quale consegue, come secondo fattore, una
situazione debitoria pesante, una crisi di liquidità che
l'Assessore non ha smentito, perché ci risulta che le banche stiano
limitando notevolmente le linee di credito nei confronti
dell'azienda.
Lei dice che non vi sono preoccupazioni sul livello produttivo e
occupazionale, considera strutturale addirittura una CIG a fine
anno per 3 mesi che coinvolge un'ottantina di persone. Sono
dichiarazioni estremamente soggettive; non so come si possa
definire "strutturale" la collocazione in panchina di un certo
numero rilevante, che rappresenta, grosso modo, l'8-10% della
forza-lavoro di un'industria, la quale, invece, potrebbe essere in
altre condizioni. Tenga presente che comunque tali situazioni sono
conosciute e il problema di delocalizzazione da noi paventato, come
il rischio di far "crescere" l'Ungheria e far "appassire" Aosta,
non è che sia escluso del tutto, perché non c'è solo l'Ungheria al
di fuori dei confini valdostani, anzi, sembrerebbe che impianti di
proprietà della "CAS", in particolare rettifiche e raddrizzatrici,
potrebbero essere smontate e trasferite nel lontano Oriente, in cui
vi sono aree appetibili dove gli imprenditori hanno convenienza a
insediare le loro attività.
A nome del gruppo consiliare, inviterei l'Assessore ad essere
più attento all'evoluzione della situazione della "CAS", che sta
evidenziando dei sintomi tutt'altro che tranquillizzanti, ed è
questo lo spirito con il quale abbiamo presentato questa
interrogazione e sulle cui risposte non siamo completamente
soddisfatti!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK