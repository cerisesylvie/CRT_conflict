Consiglio Regionale della Valle d'Aosta - Oggetto del Consiglio n. 293 del 24 novembre 1993 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 293 del 24 novembre 1993 - Resoconto
OGGETTO N. 293/X - Pericolosità dell'accesso stradale
all'abitato di Villeneu­ve. (Interpellanza)
Interpellanza - A conoscenza dei continui incidenti stradali che
accadono nella S.S. 26 all'altezza del bivio che attraversando il
ponte permette di raggiungere l'abitato di Villeneuve;
Viste le ripetute petizioni presentate dagli utenti;
Considerato che sia l'Amministrazione comunale di Villeneuve che
l'Amministrazione regionale a più riprese si sono espresse
favorevolmente alla soluzione del problema;
Ribadita l'impellente necessità di una viabilità più sicura onde
evitare il ripetersi di gravi incidenti;
il sottoscritto Consigliere regionale
Interpella
la Giunta regionale per conoscere quali iniziative ha assunto o
intende assumere per impegnare l'ANAS a voler sistemare in modo
adeguato il bivio, in maniera da scongiurare l'eventualità di
ulteriori incidenti.
F.to: Rini
Presidente -
Ha chiesto la parola il Consigliere
Rini.
Rini (DC) -
Ho presentato quest'interpellanza su
richiesta degli abitanti di Villeneuve ed anche perché sono
residente in questo Comune, per cui conosco molto bene la
pericolosità che esiste nell'attra­versare il bivio che dalla SS 26
porta all'interno del paese. C'è una storia abbastanza lunga su
questo bivio.
Circa 10 anni fa era stata presentata una petizione, con la
quale circa 1000 re­sidenti di Villeneuve e delle valli di Rhêmes e
di Valsavarenche chiedevano la sistemazione dell'incrocio.
La Regione incaricava prontamente un tecnico per la
realizza­zione del progetto di massima. Il progetto di massima è
stato approntato ed inviato al Comune per l'approvazione. In quel
momento ero Consigliere comunale di Villeneuve ed ho potuto
esaminarlo. Era un bel progetto, ma visti i costi di realizzo, mi
sono subito reso conto che non sarebbe mai stato realizzato.
Nel frattempo la Regione, su richiesta dei Sindaci delle vallate
di Rhêmes, Valsavarenche e di Introd, ha studiato la possibilità di
costruire uno svincolo a monte del centro di Villeneuve, in
località Champagne.
Il progetto è andato avanti ed a breve cominceranno i lavori. Il
nuovo svincolo sicuramente risolverà i problemi delle vallate, ma
non quello del capoluogo di Villeneuve. É positivo comunque il
fatto che, da quando sarà realizzato, il centro di Villeneuve non
sarà più gravato dal passaggio dei vei­coli diretti nelle
valli.
Il 9 marzo 1991, a conoscenza dello studio per la realizzazione
dello svincolo per le valli e tenendo conto che con l'entrata in
funzione dell'autostrada la SS 26 sarà meno frequentata, è stata
presentata una nuova petizione, con circa 400 firme sem­pre degli
abitanti di Villeneuve, con la quale formulavamo l'im­pellente
necessità di avere una viabilità più sicura e si chiede­va, in
alternativa al primo faraonico progetto realizzabile, una soluzione
un po' più modesta.
In riferimento alla petizione del 1991, il Presidente della
Giunta regionale in data 25 settembre 1991 ci ha risposto che il
competente compartimento della viabilità - per la viabilità per la
Valle d'Aosta - dell'ANAS, in accordo con l'Assessorato regio­nale
ai lavori pubblici, stava esaminando la possibilità di giun­gere ad
una sistemazione tale da consentire il raggiungimento dell'abitato,
in maniera da scongiurare l'eventualità di ulteriori incidenti.
Da quella risposta rassicurante, malgrado i solleciti
dell'amministrazione comunale, non si è più saputo niente e nel
frattempo si sono verificati ulteriori diversi gravi incidenti.
Chiedo pertanto all'Assessore competente a che punto è il
pro­getto e quali sono le iniziative che intende assumere, anche
nei confronti dell'ANAS.
Presidente -
Ha chiesto la parola l'Assessore dei
lavori pubblici, Ferrero.
Ferrero (Ass.tec.) -
Condivido il fatto che a
Villeneuve ci sia lungo l'asse della sta­tale una situazione di
particolare pericolo, situazioni che del resto si verificano in
altri punti, anche se non con la stessa in­tensità, lungo tutto
l'asse della statale.
L'Assessorato intendeva promuovere rapidamente, prima anco­ra di
avere questa interpellanza, un incontro con i rappresen­tanti del
compartimento ANAS della Valle d'Aosta, per esami­nare le possibili
soluzioni ai problemi che riguardano la rete stradale statale della
Regione.
Più in generale, avremmo in­tenzione di concordare con l'ANAS un
programma di interventi per il miglioramento della rete viaria,
prendendo occasione dall'aggiornamento, che è prossimo, per il
triennio 1994-1996 del piano decennale della viabilità di grande
comunicazione, previsto dalla direzione generale dell'ente.
In maniera più specifica sul problema sollevato
dall'interpel­lanza, domani alle ore 16 avrà luogo presso
l'Assessorato un in­contro con il compartimento dell'ANAS, proprio
per aggiornare la situazione riguardo a Villeneuve.
Presidente -
Ha chiesto la parola il Consigliere
Rini.
Rini (DC) -
Ringrazio l'Assessore, vedo che c'è la
volontà di risolvere il problema. Spero che effettivamente si possa
risolvere, lo rin­grazio per la risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK