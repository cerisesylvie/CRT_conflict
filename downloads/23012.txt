Consiglio Regionale della Valle d'Aosta - Oggetto del Consiglio n. 2344 del 20 dicembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2344 del 20 dicembre 2006 - Resoconto
OGGETTO N. 2344/XII - Realizzazione di una galleria
commerciale in località Autoporto. (Interrogazione)
Interrogazione
Premesso che:
§
la galleria commerciale Les Corbeilles, inaugurata nel
novembre 2004 in località Autoporto a Pollein, non sembra
soddisfare le aspettative dei titolari degli esercizi che trovano
spazio al suo interno;
§
le lamentele dei commercianti riguardano principalmente
l'esclusione dal passaggio della clientela dell'ipermercato
adiacente nonché i costi eccessivi e le modalità di gestione di
alcuni servizi da parte di Autoporto S.p.A.;
§
Autoporto S.p.A. è una società a controllo pubblico
(Finaosta S.p.A.);
ciò premesso, i sottoscritti Consiglieri regionali
Interrogano
l'Assessore delegato per sapere:
1) quanti sono i lotti commerciali affittati e quanti sono
quelli sfitti;
2) se sono in essere contenziosi tra Autoporto S.p.A. e gli
esercenti;
3) se le problematiche indicate in Premessa sono state
oggetto di approfondimento con gli esercenti e con i responsabili
di Autoporto S.p.A.;
4) quali soluzioni sono state individuate.
F.to: Tibaldi - Lattanzi
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nell'interrogazione il collega
Tibaldi pone all'attenzione del Consiglio una situazione
riconducibile alla galleria commerciale "Les Corbeilles", sita in
località Autoporto.
Nella località Autoporto sappiamo che c'è stato un insediamento
di numerose aziende, 50, mi dicono, di cui 14 nell'edificio modulo
di raccordo, che è questo della galleria commerciale "Les
Corbeilles". Nella galleria vi sono ancora 2 locali a disposizione
nel piano terreno e 5 al 1° piano per i quali al momento non vi
sono impegni di locazione, dall'Autoporto dicono che 2 locali sono
stati individuati per ospitare l'attività di una farmacia e un
punto salute, in attesa delle relative autorizzazioni: queste sono
le richieste, bisogna verificare se sono compatibili con
l'ordinamento, sapete che il discorso delle farmacie ha dei vincoli
di distanze da una all'altra... Questi sono i dati relativi alla
prima domanda.
Sulla seconda:
"se sono in essere contenziosi tra Autoporto
S.p.A. e gli esercenti"
, ci sono dei contenziosi, questi sono
relativi a dei pagamenti di canoni e oneri accessori, che non sono
stati onorati, come da parte delle aziende ci sono per contro delle
rimostranze per alcune criticità all'interno di questa
galleria.
Terza domanda:
"se le problematiche indicate in Premessa sono
state oggetto di approfondimento con gli esercenti e con i
responsabili di Autoporto S.p.A."
, qui devo rispondere
ovviamente che questo tipo di problema è un problema che abbiamo
affrontato e abbiamo cercato di analizzare, indipendentemente dagli
organi della società. Su convocazione del Presidente della Regione,
in mia presenza con i vari responsabili regionali, abbiamo
incontrato tutti gli attuali occupanti della galleria, che hanno
lamentato una serie di criticità, come dicevo prima, e queste
criticità sono di varia natura, ma sostanzialmente sono
riconducibili ad un'organizzazione del flusso delle persone che è
inadeguato, perché quella galleria - a loro dire - è collocata ai
margini dell'area commerciale e senza avere un flusso di persone
che è obbligato ad attraversare queste gallerie commerciali. Non
abbiamo potuto che dare ragione a questi esercenti, quindi abbiamo
sollecitato la società - e prima ancora "Finaosta", che è società
controllante dell'Autoporto - ad affrontare il problema. Il
problema può trovare una soluzione nel momento in cui si rivedesse
l'accesso del centro commerciale, obbligando o all'entrata o
all'uscita l'attraversamento della galleria, perché posizionata
così com'è non ha particolari possibilità di successo. Per contro,
gli operatori hanno individuato una soluzione per risolvere anche
il contenzioso, che è quello di una dilazione dei pagamenti
nell'attesa dell'esecuzione di questi lavori per riprendere una
correntezza dei pagamenti al termine di questi provvedimenti.
Questa è una prima soluzione, ve ne sono altre, ci sono tutta una
serie di dettagli che sono delle realizzazioni di una scala di
collegamento interna fra i piani della galleria, ci sono delle
chiusure a vetri con delle bussole di ingresso per i problemi del
calore e di vento, ci sono delle passerelle di collegamento fra
l'ipermercato e le botteghe artigiane, ci sono delle autorizzazioni
per la installazione di insegne luminose che possono comunicare la
presenza del centro, così come sono state immaginate alcune
attività a livello sia amministrativo che promozionale, quindi
l'affidamento a un soggetto esperto in "marketing" al fine di
individuare un'attività promozionale, come pure delle dilazioni di
pagamento.
In sostanza, gli interroganti pongono all'attenzione del
Consiglio un problema reale, di cui il Governo si è fatto carico,
ha ascoltato i vari interlocutori facendo delle riunioni apposite e
dando una serie di "input" alla società. La società ha già
affrontato l'argomento nel "CdA", alcune attività sono state
approvate con lo stanziamento di adeguati fondi, altre sono in fase
di studio e saranno deliberate prossimamente.
Presidente
- La parola al Consigliere Tibaldi.
Tibaldi (CdL)
- La questione della galleria "Les
Corbeilles" dell'Autoporto è stata anche oggetto di un recente
servizio televisivo, divulgato nei giorni scorsi da "RAI 3", dove
c'è stata una significativa serie di interviste ad alcuni operatori
di quell'ambiente che hanno evidenziato il fallimento della
galleria stessa, nel senso che le loro attività sono emarginate
rispetto alla struttura ex autoportuale e le previsioni, nonché le
promesse fatte dagli amministratori regionali quando venne
inaugurata circa 1 anno e 1/2 fa, si sono rivelate infondate.
Questo dimostra il clima di difficoltà in cui vivono quegli
operatori, clima che voi dite di conoscere grazie ad una riunione
che avete organizzato con gli attuali occupanti della galleria, ma
è una riunione che sappiamo esservi stata sollecitata da costoro,
perché da tempo chiedevano delle risposte all'Amministrazione
regionale.
Ci lascia perplessi la sua approssimazione con cui cita i
numeri, perché dire che "ci sono, mi sembra, una cinquantina di
locali di lotti commerciali...", quando su tutti i giornali e sulle
agenzie che hanno ripreso i vostri comunicati stampa si parla di 25
negozi nella galleria fra i 2 piani...
(interruzione dell'Assessore Marguerettaz, fuori
microfono)
... ma la domanda è specifica, Assessore... a domanda... si
risponde! Va bene, 50 nell'area, la domanda è:
"quanti sono i
lotti commerciali affittati"
... ce ne sono una cinquantina...
per favore, Assessore, risponda in maniera puntuale alle domande
che le poniamo, altrimenti le sue risposte danno adito ad equivoci
e cattive interpretazioni e poi lei si arrabbia e, dopo 2 o 3
edizioni del Consiglio, torna sull'argomento a precisazione! La
prima risposta è vaga e "fumosa", togliamo un poco di fumo...
Quanti sono i lotti commerciali affittati non lo abbiamo
capito...
Marguerettaz (UV)
- (fuori microfono) ...
quattordici...
Tibaldi (CdL)
- ... lo dice adesso! Si sono liberati 5
locali sopra e 2 sotto o viceversa, in totale 7 locali. In realtà
si sono resi liberi, perché almeno 5 dei 7 che lei ha citato sono
esercizi che sono stati chiusi perché le attività erano
improduttive, quella galleria commerciale non ha appetibilità
economica.
Sui contenziosi sappiamo che ci sono delle fasi di
precontenzioso e anche di contenzioso e lei ha risposto dicendo che
ci sono delle criticità ed inconvenienti di varia natura... io
chiederei, c'è il Vicepresidente del Consiglio Fiou, qui, che
quando ci sono delle domande precise si sollecitino gli Assessori o
i componenti del Governo a dare delle risposte precise! Ci sono
alcuni suoi colleghi, Assessore, che sono puntuali... lei, oggi, è
stato di una vaghezza smisurata! Visto che le domande erano
semplici, i quesiti erano elementari, almeno abbia il buon gusto di
venire in aula e darci delle risposte precise! Sappiamo che ci sono
delle criticità in quell'area, avremmo voluto conoscere da lei e
non dai diretti interessati una risposta ufficiale del Governo...
purtroppo la risposta più che ufficiale è "fumosa"!
Le problematiche: avete fatto la riunione, ma la riunione...
cosa ha prodotto? Avete dato ragione agli esercenti e avete
sollecitato "Autoporto S.p.a." ad intervenire. C'è una società che
è preposta alla gestione dell'area autoportuale, è una s.p.a., era
auspicabile che gli amministratori di questa società si attivassero
senza una sollecitazione della Regione, del socio unico, perché è
inutile avere un organigramma societario e un ente "ad hoc" per
gestire un'area, quando, di fatto, deve attivarsi l'organo
politico! Avete sollecitato la società ad affrontare il problema e
avete venduto le stesse parole che da tempo state vendendo agli
operatori, ovvero: "rivedremo l'accesso del centro commerciale",
obbligando il passaggio presso la galleria, ma... la fattibilità
tecnica l'avete valutata o sono parole che si aggiungono alle
parole?
La risposta potrà aver soddisfatto i commercianti, ma non so
quanto, perché abbiamo delle versioni alquanto critiche sul vostro
atteggiamento, sta di fatto che non venite incontro ad una
problematica di una zona che è stata venduta e inaugurata secondo
determinate modalità e per determinate funzioni, mentre l'unica
funzione che sta traguardando è quella di vedere un declino e una
chiusura successiva delle attività imprenditoriali che sono state
intraprese in questa galleria.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK