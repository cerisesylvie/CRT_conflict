Consiglio Regionale della Valle d'Aosta - Oggetto del Consiglio n. 2927 del 10 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Programmazione
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2927 del 10 novembre 2023 - Resoconto
OGGETTO N. 2927/XVI - Approvazione del Documento di economia
e finanza regionale (DEFR) per il triennio 2024-2026.
Bertin (Presidente) -
Abbiamo finito l'esame degli ordini
del giorno. Possiamo ora passare al documento all'esame del DEFR,
vi sono diversi emendamenti, iniziamo dall'emendamento n. 1 di PCP,
a pagina 94. La parola alla consigliera Erika Guichardaz.
Guichardaz E. (PCP) -
Sì, con questo emendamento
chiediamo di inserire una frase riferita al Corpo forestale
valdostano e al Corpo valdostano dei vigili del fuoco per prendersi
l'impegno di portare a compimento l'equiparazione del sistema
previdenziale, di cui ormai parliamo dall'inizio della legislatura,
e forse anche da quella precedente, visto che negli altri DEFR,
comunque, c'era, visto che sarebbe un ulteriore impegno, noi
chiediamo di inserire questa frase.
Presidente
- Qualcuno intende intervenire? Non vedo
richieste di intervento. Metto in votazione l'emendamento. La
votazione è aperta. La votazione è chiusa.
Presenti: 31
Votanti: 13
Favorevoli: 13
Astenuti: 18 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Rollandin, Rosaire,
Sapinet, Testolin)
L'emendamento non è approvato.
Emendamento n. 2 di PCP, pagina 94. La parola alla consigliera
Minelli.
Minelli (PCP) -
Abbiamo già spiegato nella discussione
generale e poi anche nel dibattito che ne ha fatto seguito la
posizione sul capoverso che c'è a pagina 94 del DEFR e che riguarda
il Tunnel del Monte Bianco.
L'emendamento chiede di sopprimere una parte, il settimo
capoverso, e di sostituirlo con un altro, quindi di togliere: "così
come l'improrogabile valutazione in merito a un potenziamento
dell'infrastruttura del Tunnel del Monte Bianco, con la seria presa
in carico della realizzazione di una seconda canna, nell'ambito di
un continuo dialogo politico-istituzionale col Governo italiano e
di un essenziale confronto attraverso i canali diplomatici", da
sostituire con il seguente: "per quanto riguarda il Tunnel del
Monte Bianco, si evidenzia che fra il 1999 e il 2012 il Consiglio
regionale ha approvato sei atti, quattro risoluzioni e due mozioni,
a larga maggioranza e talvolta anche all'unanimità, che esprimevano
una linea chiara e costante riassumibile in tre punti: no al
raddoppio del tunnel, riduzione del traffico di tir rispetto alla
situazione precedente al 1999, necessità di trasferire sui corridoi
ferroviari il trasporto merci attraverso le Alpi. È necessario
proseguire sulla linea che era stata tracciata e mettere in atto le
azioni opportune, anche in collaborazione con i Comuni del versante
francese interessati dalla presenza del tunnel, per ridurre
progressivamente il traffico pesante che attraversa le Valli del
Monte Bianco, fonte costante di pericolo, di congestione e di
inquinamento".
L'emendamento riassume la posizione che abbiamo nei confronti di
questa parte del DEFR e tiene conto di tutto un percorso che il
Consiglio ha fatto e che in qualche modo con questa formulazione è
totalmente vanificato.
Presidente
- Ci sono interventi? La parola al consigliere
Restano.
Restano (GM) -
Voglio solo dichiarare il mio voto
contrario a questa proposta, sono sempre stato favorevole al
raddoppio della canna e manterrò il mio intendimento.
Presidente
- La parola al consigliere Marquis.
Marquis (FI) -
Annuncio anch'io, a nome del gruppo di
Forza Italia, il voto contrario perché riteniamo che sia
indispensabile procedere al raddoppio del Tunnel del Monte Bianco e
quindi non possiamo per niente condividere questa proposta.
Presidente
- La parola alla consigliera Minelli.
Minelli (PCP) -
Dichiarazione di voto ovviamente per
ribadire il voto favorevole e anche per sottolineare che in tutto
quello che si può leggere nei documenti che a livello europeo
parlano di mobilità... c'è una chiara indicazione a ridurre il più
possibile la mobilità su gomma e andare in un'altra direzione.
Quello che viene proposto nel DEFR non va in quella direzione, sta
parlando di seconda canna e non si definisce meglio nessun'altra
opzione.
Presidente
- Metto in votazione l'emendamento. La
votazione è aperta. La votazione è chiusa.
Presenti: 33
Votanti: 11
Favorevoli: 2
Contrari: 9
Astenuti: 22 (Aggravi, Barmasse, Bertin, Bertschy, Carrel,
Caveri, Chatrian, Cretier, Grosjacques, Guichardaz Jean-Pierre,
Jordan, Lavevaz, Lucianaz, Malacrinò, Marguerettaz, Marzi,
Padovani, Planaz, Rollandin, Rosaire, Sapinet, Testolin)
L'emendamento non è approvato.
Emendamento n. 3 di PCP, pagina 95. Ha chiesto la parola la
consigliera Erika Guichardaz, ne ha facoltà.
Guichardaz E. (PCP) -
Sì, questo emendamento prende in
considerazione un tema che abbiamo ampiamente dibattuto all'interno
del Consiglio regionale: quello della creazione del nuovo ente
strumentale previsto a pagina 95.
Quello che noi chiediamo è che le valutazioni vengano fatte con
le organizzazioni sindacali e che tale percorso non possa non
considerare innanzitutto la modalità di passaggio del personale, a
differenza di quello che aveva evidenziato in replica a una nostra
interpellanza dello scorso Consiglio il Presidente della Regione,
che invece lo metteva a posteriori, quindi per noi come prima cosa
ci deve essere quel punto da affrontare.
Presidente
- La parola al consigliere Aggravi.
Aggravi (RV) -
Solo per confermare la nostra intenzione e
volontà di approfondire il tema del futuro della Società di servizi
in Commissione, dove sarà opportuno farlo, però su questo
emendamento ci asterremo, spiegherò perché: in Commissione abbiamo
chiesto uno specifico approfondimento anche per iscritto alle
organizzazioni sindacali, non abbiamo ancora ricevuto tutte le
risposte, una prima risposta che è arrivata, sinceramente, va
ancora analizzata in maniera approfondita, quindi ci asterremo
soltanto su questo punto, ma non sulla volontà di fare luce e di
capire che cosa ne sarà del futuro di questo
asset
regionale.
Presidente
- Metto in votazione l'emendamento. La
votazione è aperta. La votazione è chiusa.
Presenti: 33
Votanti: 8
Favorevoli: 8
Astenuti: 25 (Aggravi, Baccega, Barmasse, Bertin, Bertschy,
Carrel, Caveri, Chatrian, Cretier, Grosjacques, Guichardaz
Jean-Pierre, Jordan, Lavevaz, Lucianaz, Malacrinò, Marguerettaz,
Marquis, Marzi, Padovani, Planaz, Restano, Rollandin, Rosaire,
Sapinet, Testolin)
L'emendamento non è approvato.
Emendamento n. 4 di PCP, pagina 95. La parola alla consigliera
Erika Guichardaz.
Guichardaz E. (PCP) -
Questo emendamento invece va a
esplicitare la posizione rispetto alla questione dell'autonomia
differenziata; immagino che i colleghi di fronte a me non possano
essere d'accordo, ma immagino anche che i colleghi accanto a me non
possano che essere d'accordo invece con questa formulazione, perché
non è altro che l'espressione di quello che ha rappresentato anche
la segretaria Schlein nelle sue dichiarazioni (ognuno lo dice in
modo diverso, è un po' come Bertschy, mi sembra di capire).
Sotto questo punto di vista, l'autonomia differenziata è un
progetto che vuole dividere ulteriormente il Paese aumentandone le
disuguaglianze, questo sostiene la Segretaria del Partito
Democratico, posizione che noi condividiamo e che riteniamo vada
messa in un documento che comunque è un documento che non deve
limitarsi a guardare la nostra Regione, ma che naturalmente si
riferisce anche a un contesto più ampio visto che poi su tante
altre cose aspettiamo Roma.
Sotto questo punto di vista, chiediamo di aggiungere che tutte
le riforme siano relazionate anche ai Consiglieri regionali per
quello che riguarda la Commissione Paritetica e si aggiunge una
parte dove si evidenzia che la definizione di documenti comuni con
le altre Regioni e Province autonome dovrà essere preventivamente
condivisa con le Commissioni consiliari competenti e
successivamente con il Consiglio regionale e che si auspica
l'abbandono o comunque una profonda revisione del progetto di
autonomia differenziata delle Regioni a statuto ordinario.
Presidente
- La parola al consigliere Aggravi.
Aggravi (RV) -
Sì, per annunciare quale sarà il nostro
voto su questo emendamento: ci troviamo d'accordo sul primo punto
dell'indicazione, ovvero quello che documenti eventualmente comuni
o comunque forme di riforma o proposta è bene che vengano anche
condivisi, ma soprattutto per dare una forza a questi documenti e
anche magari un contributo ulteriore che può essere dato.
Ci asterremo sull'emendamento nel complesso perché il gruppo del
Rassemblement Valdôtain è a favore di qualsiasi tentativo o
comunque azione, riforma che possa accrescere l'autonomia e
l'autodeterminazione dei territori che sia a livello italiano o
anche al di là dei confini. Forse con il nostro voto di astensione
daremo anche la possibilità, e prendo spunto dall'auspicio della
collega Guichardaz, ai colleghi che sono seduti a voi vicini di
poter votare con voi questo emendamento e quindi la maggioranza poi
non dovrebbe cadere, perché immagino che non verrà votato
l'emendamento e quindi il PD potrà dimostrare la propria reale
natura politica senza nessun problema rispetto agli attuali
equilibri in Consiglio regionale.
Presidente
- La parola al consigliere Manfrin.
Manfrin (LEGA VDA) -
Toglierò ulteriori castagne dal
fuoco, ovviamente, a questa maggioranza; se c'è qualcuno che ha
intenzione di votare a favore di questa iniziativa, quindi
schierandosi in maniera netta contro l'autonomia differenziata, lo
potrà fare, perché tutto il gruppo della Lega Valle d'Aosta non
soltanto si asterrà, ma voterà contro questo emendamento, perché è
profondamente convinto della riforma che la Lega a livello
nazionale sta portando a livello parlamentare, proprio per dare
autonomia a tutti i territori che da sempre la richiedono, quindi
abbiamo promosso dei referendum in moltissime regioni, in Veneto e
in Lombardia, e abbiamo fatto delle richieste per via ordinaria in
altre Regioni. Siamo profondamente convinti della scelta
dell'autonomia differenziata, che porterà anche dei benefici alla
Valle d'Aosta, se sapremo sfruttare l'occasione.
Quello che però è stato detto, lo condivido, ovviamente: se il
documento si fosse fermato alla prima impegnativa, chiamiamolo
così, quindi alla prima modifica, ovvero la definizione dei
documenti comuni con altre Regioni e Province autonome dovrebbe
essere preventivamente condivisa con le Commissioni consiliari
competenti e successivamente con il Consiglio regionale, questo
avrebbe trovato il nostro accoglimento. È di tutta evidenza che
abbandonare o revisionare profondamente un progetto di autonomia di
cui si parla da tempo, però di cui non si sono mai visti i frutti
per noi è assolutamente inaccettabile.
Voteremo con convinzione contro e daremo la possibilità anche
agli amici del Partito Democratico di dirsi, se vogliono, contro
l'autonomia differenziata... ai colleghi, chiedo scusa, ha
ragione... colleghi del Partito Democratico o qualsiasi altra forza
essi rappresentino al loro interno pulviscolare.
Presidente
- Metto in votazione l'emendamento. La
votazione è aperta. La votazione è chiusa.
Presenti: 33
Votanti: 8
Favorevoli: 2
Contrari: 6
Astenuti: 25 (Aggravi, Baccega, Barmasse, Bertin, Bertschy,
Carrel, Caveri, Chatrian, Cretier, Grosjacques, Guichardaz
Jean-Pierre, Jordan, Lavevaz, Lucianaz, Malacrinò, Marguerettaz,
Marquis, Marzi, Padovani, Planaz, Restano, Rollandin, Rosaire,
Sapinet, Testolin)
L'emendamento non è approvato.
Emendamento n. 5 di PCP, pagina 113. Consigliera Minelli, a lei
la parola.
Minelli (PCP) -
L'emendamento n. 5 è un emendamento
soppressivo delle prime tre righe del primo capoverso che nel DEFR
si trova a pagina 113 e cioè l'utilizzo dell'idrogeno nel trasporto
pubblico locale. Nel DEFR c'è scritto: "Proseguiranno inoltre le
attività per l'introduzione del vettore idrogeno nel settore della
mobilità e fornire quindi in futuro una valida alternativa
all'impiego dei combustibili fossili nel trasporto pubblico locale
e nel trasporto pesante e commerciale". Noi abbiamo già parlato in
questi tre giorni della posizione che abbiamo sulla questione
dell'idrogeno, una posizione che è stata da più parti definita
ideologica, di utilizzo di steccati ecc. Non c'è nessun
ideologismo; abbiamo detto che cosa pensiamo, riteniamo che
l'idrogeno sia un importantissimo vettore, che però nell'ambito del
trasporto pubblico locale, comunque dei trasporti terrestri in
senso lato - e la posizione che abbiamo è comunque corroborata da
una serie di osservazioni scientifiche -, non riteniamo che sia una
soluzione.
Ci tengo a puntualizzare una cosa che è stata detta, in
particolare dal collega Restano, che aveva proposto una legge con
uno studio sull'applicazione dell'idrogeno per la ferrovia
principalmente; lo stesso collega Restano ha detto a un certo punto
che quello è stato un "mezzo studio", la sua definizione è stata
"un mezzo studio sull'idrogeno". Allora, io ricordo che quello
studio che è stato fatto, perché discendeva dalla richiesta di una
legge che noi non abbiamo condiviso... però è uno studio che c'è
stato e di cui comunque non se n'è mai discusso, non è mai arrivato
nella Commissione, non se n'è mai parlato. Mi chiedo a questo punto
che cosa facciamo degli studi a fare, anche perché io avevo
all'epoca contestato il fatto che si facesse una legge per chiedere
uno studio, non ho cambiato idea. Ma ho visto lo studio, l'ho
letto, è uno studio che mi sembra andare nella direzione che in
qualche modo avevamo anticipato.
Ricordo anche un'altra cosa, su quella legge stamattina o ieri -
adesso non mi ricordo più perché sto perdendo la cognizione del
tempo -, però il collega Restano aveva detto: "probabilmente quello
studio è così, il risultato di quello studio è così, anche perché
voi avete ancora potuto incidere in qualche maniera
sull'attribuzione alla società che lo ha fatto", non so che cosa
significasse. La legge che il collega Restano ha presentato
immediatamente dopo la notizia dell'elettrificazione sulla ferrovia
è stata approvata il 7 di luglio, quando notoriamente né io, né la
collega Guichardaz avevamo più alcuna possibilità di incidere in
maniera significativa sulle decisioni della maggioranza, ed è una
legge, tra l'altro, che è stata votata con voto segreto, ricordo;
ha avuto 27 sì, 7 no e un'astensione. In ogni caso lo studio che ne
è scaturito, che credo prima o poi dovremo esaminare, non so in che
occasione, non so come... però se si fa una legge, si approva una
legge che chiede uno studio e poi quello studio resta nei cassetti
e non viene mai discusso, io mi chiedo che senso abbia, ma me lo
chiedo veramente! E poi sugli studi che sono fermi... ne sono stati
citati in questi giorni, lo studio Deloitte che è lì, lo diceva il
collega Aggravi prima, da tanti mesi che non si ricordava nemmeno
più quanti, perché ne sono passati veramente molti, stessa cosa per
lo studio sul collegamento intervallivo.
Come dicevo, non c'è aprioristicamente una posizione contraria
all'utilizzo del vettore idrogeno, ma non nel trasporto
pubblico/locale e nel trasporto terrestre. L'emendamento quindi è
soppressivo di quella parte del DEFR.
Presidente
- Ha chiesto la parola il consigliere Restano,
ne ha facoltà.
Restano (GM) -
Solamente per puntualizzare che il punto
1bis va a significare dei principi politici: la Regione riconosce
l'idrogeno come sistema di accumulo, motore energetico e
combustibile alternativo alle fonti fossili. Questa è un'importante
affermazione, le leggi magari indicano anche degli studi, questa è
un'affermazione politica e la Regione deve dare seguito a quanto
votato con quella legge, questo è quello che noi chiediamo.
Come credo fermamente nelle potenzialità delle risorse idriche
valdostane e nel vettore idrogeno e ritengo che, a fronte di un
articolo che riguarda le decisioni della Germania, ve ne sono
almeno 100 che dicono cose diverse, vale la pena di
approfondire.
Non ho l'ardire di indicare la direzione, ma penso che sia
nostro compito e dovere dare seguito agli approfondimenti
richiesti, non voteremo questo emendamento.
Presidente
- Metto in votazione l'emendamento. La
votazione è aperta. La votazione è chiusa.
Presenti: 34
Votanti: 15
Favorevoli: 2
Contrari: 13
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'emendamento non è approvato.
Emendamento n. 6 di PCP, pagina 113. La parola alla consigliera
Erika Guichardaz.
Guichardaz E. (PCP) -
Con questo emendamento, alla
formulazione molto generica rispetto all'aeroporto si va a
modificare e inserire, comunque, una parte che esclude del tutto lo
sviluppo del volo commerciale. Immagino che il presidente Bertin,
di cui possiamo trovare "N" iniziative rispetto a questa posizione,
naturalmente possa condividere questa formulazione, ma lo capiremo
dal voto in aula.
Presidente
- Metto in votazione l'emendamento. La
votazione è aperta. La votazione è chiusa.
Presenti: 34
Votanti: 2
Favorevoli: 2
Astenuti: 32 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rollandin, Rosaire, Sapinet,
Testolin)
L'emendamento non è approvato.
Emendamento n. 7 di PCP, pagina 139. La parola alla consigliera
Erika Guichardaz.
Guichardaz E. (PCP) -
In questo emendamento sopprimiamo
una parte che, come dicevo prima, mi crea delle forti turbe, che è
quella di continuare a citare Roma come faro anche dove abbiamo
competenza legislativa primaria. Sotto questo punto di vista,
l'emendamento toglie la questione di aspettare la riforma romana,
quando sull'istruzione tecnico-professionale abbiamo la competenza
primaria e quindi andiamo a sopprimere quella parte.
Presidente
- La parola al consigliere Perron.
Perron (LEGA VDA) -
Condividiamo la
ratio
dell'emendamento, però ci asteniamo perché non condividiamo l'idea
di fare uno studio.
Faccio un attimo una parentesi: sulla scuola ne abbiamo parlato
in questi giorni e il tema è tutt'altro che risibile, abbiamo visto
che i dati nell'ultimo rilevamento statistico evidenziano
particolari criticità negli istituti tecnici; le non ammissioni
sono più elevate rispetto a quelle nazionali, abbiamo un dato
vicino al 30% negli istituti tecnici e supera il 40% negli istituti
professionali e IFP, notizie di stampa che abbiamo visto tutti.
Sempre dalla stampa, la dichiarazione della Sovrintendente agli
studi, secondo la quale gli elementi che portano a dispersione
esplicita sono anche i tassi di bocciatura, influiscono anche dal
punto di vista dell'autostima dello studente e incidono sulla
scelta di continuare in modo regolare il percorso di studi. Abbiamo
certamente su questo tema dei problemi.
Notoriamente vado a guardarmi anche i documenti vecchi per
passione, deformazione forse, o vizio e quindi sono andato a
guardarmi sulla questione riforme istituti tecnico-professionali il
DEFR 2021/2023, che citava: "mettere mano all'istruzione
tecnico-professionale, su cui la Regione ha competenza primaria, e
al rapporto tra scuola e lavoro. Si intende, infine, proporre una
legge regionale in materia di istruzione e formazione professionale
al fine di rivedere i percorsi", eccetera, taglio un po' per fare
un po' più in fretta.
DEFR 2022/2024: "affrontare la questione della dispersione e
l'abbandono scolastico, mettere mano all'istruzione
tecnico-professionale, su cui la Regione ha competenza primaria,
eccetera, si intende proporre una legge regionale".
DEFR 2023/2025: "vi sono poi altri temi prioritari, quali la
necessità di mettere mano all'istruzione tecnico-professionale". La
legge stavolta non l'ho più trovata.
Arriviamo a quello di oggi, DEFR 2024/2026: "si resta in attesa
della nuova riforma dell'istituzione tecnico-professionale",
scompare la frase: "su cui abbiamo competenza primaria - immagino
per una sorta di vergogna in questo caso lo si nasconde,
aggiungiamo noi, visto l'articolo 2, comma 1, punto r) dello
Statuto speciale, lo si trova anche molto rapidamente... - prima di
procedere con un adeguamento a livello regionale, in accordo con il
Dipartimento politico di lavoro e della formazione". Una gran bella
retromarcia su un tema su cui invece dobbiamo dire la nostra. Noi,
ad esempio, tempo fa, un po' più largo su questo, avevamo
presentato una proposta di liceo scientifico-sportivo a cui si
potevano anche abbinare dei professionali; non è stato fatto niente
e adesso i problemi ce li abbiamo. Su questo ci asteniamo, ma
perché, annuncio adesso, chiederemo formalmente l'avvio dei lavori
in Commissione su questo tema partendo dalle audizioni degli
Assessori coinvolti, perché chiaramente si è perso del tempo
prezioso.
In questo caso, per onestà intellettuale, sgravo in parte
l'assessore Guichardaz, che in effetti è arrivato per ultimo, ma in
questo caso quelli che, diciamo, sono più sul banco degli imputati
per questo sono, da una parte, l'assessore Caveri e l'assessore
Bertschy, che hanno - specie l'assessore Caveri, con consumata
abilità di politico - usato lo stratagemma del palla lunga e
pedalare; questo l'ha fatto anche, ad esempio, sulla questione
della regionalizzazione della scuola. Non se n'è più parlato, è una
vecchia tattica, però, assessore Caveri, non ha funzionato e adesso
dovremo andare a vedere questo tema con una certa urgenza, perché
mancano due anni e, a questo punto, dobbiamo andare a guardare
questo delicato tema e su cui noi possiamo fare tantissimo, perché
abbiamo, ripeto, competenza primaria.
Presidente
- La parola alla consigliera Minelli.
Minelli (PCP) -
Sì, ho ascoltato con interesse il collega
Perron, mi spiace che non voteranno questo emendamento, che in
effetti parla di uno studio. Io credo anche che nel momento in cui
si debba mettere mano a una riforma di questo tipo, che non è una
riforma di poco conto, sia anche necessario avere degli studi che
siano in qualche modo organici, perché costruire la riforma
dell'istruzione professionale è sicuramente qualcosa di impegnativo
e di non semplice.
Come ha giustamente ricordato lei, nel primo DEFR, il DEFR che
ci ha visti in maggioranza, riguardo a quella questione della
riforma, era proprio prevista una legge, ma perché è necessario
fare una legge, in quella direzione bisognava andare. Ricordo anche
che non solo abbiamo competenze primarie in questo ambito, ma
abbiamo davanti agli occhi delle situazioni che sono assolutamente
urgenti e in qualche modo anche paradossali. Abbiamo, ed è stato
ricordato in questi giorni anche, l'IPRA, oggi è École hôteliere
che è stata definita un'eccellenza, eccetera, ed è una scuola che
ha un numero sostanzialmente chiuso.
Abbiamo affrontato, proprio perché ne aveva parlato lei, il
tema... e ricordo che lei aveva parlato di liceo sportivo, io avevo
fatto un discorso diverso, avevo parlato di istruzione
professionale, di tipo sportivo, ma proprio perché pensavo
all'importanza di andare nella direzione di ridare forza, ridare
importanza, ridare dignità anche all'istruzione professionale e
tecnica. In Valle d'Aosta nell'ambito sportivo avrebbe anche un
senso, a mio avviso, più che nel liceo, ma questo proprio per il
discorso di andare a privilegiare in questo momento un certo tipo
di percorso. Come ha fatto giustamente rilevare lei, man mano che
si è passati da un anno all'altro, da un DEFR all'altro, si è
andati in
diminutio
e adesso non si parla più né della legge
e nemmeno dei riferimenti, ovviamente, alla nostra competenza. La
ritengo una cosa anche triste per una Regione che invece in questo
senso dovrebbe spendersi molto di più.
Presidente
- Metto in votazione l'emendamento. La
votazione è aperta. La votazione è chiusa.
Presenti: 34
Votanti: 2
Favorevoli: 6
Astenuti: 28 (Baccega, Barmasse, Bertin, Bertschy, Carrel,
Caveri, Chatrian, Cretier, Distort, Foudraz, Ganis, Grosjacques,
Guichardaz Jean-Pierre, Jordan, Lavevaz, Lavy, Malacrinò, Manfrin,
Marguerettaz, Marquis, Marzi, Padovani, Perron, Restano, Rollandin,
Rosaire, Sapinet, Testolin)
L'emendamento non è approvato.
Emendamento n. 8 di PCP a pagina 156. La parola alla consigliera
Minelli.
Minelli (PCP) -
In questi giorni, tra le tante cose che
abbiamo affrontato, c'è stato anche il tema dei rifiuti, ognuno di
noi si è espresso su questa questione, abbiamo parlato dei rifiuti
urbani, si è parlato di discariche. L'emendamento interviene su un
settore preciso perché nel DEFR se ne parla e anche se a qualcuno
può sembrare assolutamente non essenziale, noi riteniamo invece che
questo sia un tema fondamentale: quello del recupero dell'umido,
perché se qualcuno si è un po' occupato di piano rifiuti o
comunque, se non del piano, ma perlomeno della tematica, sa
benissimo che la questione del recupero dell'umido nella nostra
Regione, ma più in generale per quello che riguarda il trattamento
dei rifiuti, è assolutamente essenziale.
Nel DEFR c'è scritto che, pur essendo stata messa in
graduatoria, non è stata finanziata la proposta - ci riferiamo ai
finanziamenti con PNRR - per un impianto per il recupero
dell'umido; "...in assenza di tale finanziamento non esistono al
momento le condizioni economiche per la realizzazione di tale
impianto". Non ce l'hanno accettato nel PNRR, e allora non si
fa...!
Per molte altre cose noi sappiamo che se non si trovano delle
risorse in una direzione, si cerca di reperirle in un'altra, perché
se l'argomento e se il tema è una questione che ha una sua
importanza, benché l'Assessore stia brontolando che non ce l'ha...,
va affrontato questo tema.
Noi proponiamo di sostituire questa frase, ma ovviamente lo
proponiamo perché questo è il Documento di economia programmatica e
finanziaria, che precede il bilancio, anche se sta diventando un
po' una farsa questo precedere il bilancio... ma bisognerebbe qui e
come Consiglio, perché questo è il ruolo del Consiglio, dare delle
linee programmatiche, alcune possono essere condivise da tutti,
altre meno, però questo è il ruolo che dovrebbe avere il Consiglio
nel momento dell'elaborazione del DEFR.
Quello che noi chiediamo è di sostituire questo capoverso con il
seguente: "Non essendo stata finanziata con i fondi PNRR, la
proposta di realizzazione di un impianto per il recupero dell'umido
verrà finanziata con i fondi regionali individuati nel bilancio di
previsione 2024/2026".
Prima si è discusso di un ordine del giorno che chiedeva anche
di poter avere un'interlocuzione sia con il CPEL, le
Unités
,
con i gestori della discarica di Brissogne - mi sembra che era un
ordine del giorno del collega Aggravi - per capire il sistema delle
tariffe, eccetera; guardate che la questione dell'umido non è
assolutamente ininfluente nella determinazione delle tariffe!
Assessore, se per lei 10 minuti per discutere di questa cosa
sono troppi, io la invito a chiedere al presidente Bertin di
accorciare i tempi della discussione...
(intervento dell'assessore Caveri, fuori microfono)
...lei continua... no, io il buon senso ce l'ho, è lei che è
senza buon senso, perché se stiamo parlando di un argomento come
questo e lei lo ritiene assolutamente inadeguato, non
à la
une
, ha un problema...!
(nuovo intervento dell'assessore Caveri, fuori
microfono)
...ascolti, allora, abbiamo un problema di Regolamento, lo
dovremo affrontare? Qua abbiamo un Regolamento che ci concede 10
minuti per l'illustrazione, abbia pazienza, e la stessa cosa può
essere fatta per chi deve intervenire. Che lei abbia voglia di
andare a casa è comprensibile, credo che sia una voglia che abbiamo
tutti, però stiamo discutendo un argomento che voi avete già
sviscerato, lo conoscete benissimo il vostro DEFR, noi abbiamo
lavorato su questa cosa, che vi piaccia o che non vi piaccia,
lasciate che le persone facciano il loro lavoro e voi fate il
vostro!
Presidente
- Tra l'altro, segnalo che per l'illustrazione
degli emendamenti ci sono solo 5 minuti, non 10. Metto in votazione
l'emendamento. La votazione è aperta. La votazione è chiusa.
Presenti: 34
Votanti: 8
Favorevoli: 8
Astenuti: 26 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Grosjacques, Guichardaz
Jean-Pierre, Jordan, Lavevaz, Lucianaz, Malacrinò, Marguerettaz,
Marquis, Marzi, Padovani, Restano, Planaz, Rollandin, Rosaire,
Sapinet, Testolin)
L'emendamento non è approvato.
Emendamento n. 1 del Gruppo Misto, pagina 161. Ha chiesto la
parola il consigliere Restano, ne ha facoltà.
Restano (GM) -
Ho ascoltato con attenzione quanto detto
dall'assessore Marzi a riguardo della norma sull'invecchiamento
attivo, riassumendo ha detto: "siamo favorevoli, siamo disponibili,
la faremo, la faremo insieme, ci confronteremo". Credo che questo
emendamento al punto 1.7 del documento che stiamo analizzando,
Assessorato sanità salute e politiche sociali, pagina 161, non
potrà che essere accettato, sennò si contraddice. In pratica,
chiediamo di andare ad aggiungere: "anche attraverso la
predisposizione di un'apposita norma sull'invecchiamento
attivo"...
(intervento dell'assessore Marzi, fuori microfono)
...Assessore, lei perde credibilità.
Presidente
- Metto in votazione l'emendamento. La
votazione è aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet, Testolin)
L'emendamento non è approvato.
Si è prenotato il consigliere Restano per mozione d'ordine.
Restano (GM) -
Mi sono accorto solo adesso, magari i
colleghi se ne sono accorti prima di me, che lunedì c'è scadenza
termini, ma noi in realtà abbiamo due riunioni durante la
mattinata, chiederei di...
(interventi di alcuni Consiglieri, fuori microfono)
...
se è alle 13,00 come facciamo? Mi è venuto il dubbio
adesso.
Presidente
- Consigliere Restano... per favore un po' di
silenzio... mi fa piacere che dopo tre giorni di lavoro lei abbia
fatto questa scoperta, però resta il fatto che ha due giorni,
sabato e domenica, aggiuntivi per potersi concentrare sulle
interpellanze e restano convocate le Commissioni, anche perché
l'argomento è della Capigruppo, non è argomento di Consiglio.
Emendamento n. 9 di PCP. La parola alla consigliera Minelli.
Minelli (PCP) -
Grazie anche per aver aspettato il
silenzio e per aver ricordato che i tempi per l'illustrazione degli
emendamenti non sono di 10 ma di 5 minuti e finora nessuno ha
sforato da quei tempi.
Faccio anche rilevare che nel momento in cui abbiamo illustrato
14 ordini del giorno ci abbiamo comunque messo meno tempo anche del
collega Aggravi e del suo gruppo, che hanno illustrato 15 ordini
del giorno in tre ore e mezzo, noi siamo riusciti a stare nelle tre
ore, quindi abbiamo lavorato tutti abbastanza bene, stando nei
tempi per quello che richiedono gli ordini del giorno perché così è
previsto dalla normativa, si possono fare ordini del giorno, si
possono discutere...
(interventi di alcuni Consiglieri, fuori microfono)
...
no, dico, siamo stati nei tempi, voi ci avete messo un
po' di più, ne avevate uno in più, noi ci abbiamo messo un po' di
meno ma abbiamo usato i tempi che erano necessari...
(interventi di alcuni Consiglieri, fuori microfono)
...l'emendamento n. 9 è un emendamento che riguarda pagina 192
dove ci sono due righe al quarto capoverso che recitano: "con
riferimento agli obiettivi strategici CVA è tenuta a proseguire
l'attuazione degli indirizzi strategici già definiti dal DEFR
2023/2025". Noi chiediamo di sopprimere queste due frasi, ci sono
varie motivazioni, la prima è che - l'ho già illustrato in
discussione generale, non sto a ridirlo - noi crediamo che ci sia
una motivazione precisa per cui non sono stati messi gli indirizzi
strategici, ma comunque questa frase non può funzionare perché ci
sono, nel DEFR passato, degli obiettivi che sono stati raggiunti,
quindi non ha neanche senso dirlo.
Noi chiediamo comunque di sostituire questo capoverso e questa
frase introducendo sei obiettivi strategici che leggo e che sono:
il mantenimento e l'incremento dei livelli di occupazione e di
produzione aziendale nel territorio regionale; la garanzia di
dedicare priorità nell'allocazione del budget di investimenti alle
opere di manutenzione degli impianti nel territorio regionale,
nonché alla prevenzione del degrado ambientale in conseguenza del
cambiamento climatico; sostegno all'azione della Regione per la
definizione di una normativa nell'utilizzo delle acque pubbliche a
scopo idroelettrico che preveda l'individuazione di specifiche e
particolari procedure per la riassegnazione delle concessioni per
grandi derivazioni, per le società interamente pubbliche, e abbiamo
anche fatto riferimento a questa questione parlando dell'ordine del
giorno sulla norma di attuazione; ammodernamento della rete di
distribuzione elettrica regionale; attenzione al territorio
valdostano e alla sua transizione energetica attraverso
investimenti per lo sviluppo del fotovoltaico in Valle d'Aosta,
utilizzando estesamente tetti, tettoie e altre coperture,
impegnandosi a sostegno del progetto di sviluppo delle comunità di
energia rinnovabile, investendo nelle infrastrutture per la
mobilità elettrica; infine, collaborazione con l'Amministrazione
regionale nell'individuazione di nuovi percorsi formativi per la
creazione di figure professionali richieste dal mercato.
Crediamo che gli indirizzi strategici vadano indicati per tutte
le società controllate dalla Regione, ricordavo prima che su 12 11
hanno gli indirizzi, una sola no e quindi riteniamo che questi
vadano definiti e dichiarati.
Presidente
- Altri interventi? Non ne vedo, metto in
votazione l'emendamento. La votazione è aperta. La votazione è
chiusa.
Presenti: 34
Votanti: 2
Favorevoli: 2
Astenuti: 32 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rollandin, Rosaire, Sapinet,
Testolin)
L'emendamento non è approvato.
Emendamento n. 10 di PCP, pagina 194. Ha chiesto la parola la
consigliera Minelli, ne ha facoltà.
Minelli (PCP) -
L'emendamento è soppressivo della
formulazione che viene proposta a pagina 194; ne abbiamo già
discusso, ne ho parlato nell'intervento in discussione generale. A
nostro avviso, questa frase implica un'autorizzazione ad avviare la
progettazione dell'opera, infatti il primo livello di progettazione
previsto dal nuovo Codice degli appalti è proprio quello che è
indicato nella frase della fattibilità tecnico-economica; è
un'impostazione del tutto diversa da quella che era la base degli
altri DEFR, non è coerente con quanto è stato affermato negli anni
passati; oltretutto suona anche come una sconfessione di quella
centralità del Consiglio che è stata più volte richiamata e poi
ignora totalmente lo studio propedeutico che non è mai stato preso
in esame dalla Commissione, se si esclude quella prima e unica
illustrazione sommaria e parziale da parte delle due società
Monterosa e Cervino avvenuta 7 mesi fa.
Dopo quella audizione c'è stato il vuoto fino a questa frase,
che ovviamente noi non possiamo assolutamente accettare. È
sconcertante poi che si sia passati dalla formulazione del DEFR
2021, in particolare della sua parte finale, che ho già letto, alla
frase che viene proposta a pagina 194. Noi proponiamo di stralciare
questa parte.
Presidente
- Ci sono interventi? Non vedo richieste,
metto in votazione l'emendamento. La votazione è aperta. La
votazione è chiusa.
Presenti: 34
Votanti: 2
Favorevoli: 2
Astenuti: 32 (Aggravi, Baccega, Barmasse, Bertin, Bertschy,
Brunod, Carrel, Caveri, Chatrian, Cretier, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Lucianaz, Malacrinò, Manfrin, Marguerettaz, Marquis, Marzi,
Padovani, Perron, Planaz, Restano, Rollandin, Rosaire, Sapinet,
Testolin)
L'emendamento non è approvato.
Emendamento n. 1 di Rassemblement Valdôtain, pagina 194. Si è
prenotato il consigliere Aggravi.
Aggravi (RV) -
Presidente, per annunciare il ritiro
dell'emendamento, approfondiremo la questione in Commissione.
Presidente
- Ci sono dichiarazioni di voto? Metto in
votazione l'atto. La votazione è aperta. La votazione è chiusa.
Presenti: 34
Votanti: 21
Favorevoli: 19
Contrari: 2
Astenuti: 13 (Aggravi, Baccega, Brunod, Distort, Foudraz, Ganis,
Lavy, Lucianaz, Manfrin, Marquis, Perron, Planaz, Restano)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK