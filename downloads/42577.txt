Consiglio Regionale della Valle d'Aosta - Oggetto del Consiglio n. 124 del 2 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 124 del 2 dicembre 2020 - Resoconto
OGGETTO N. 124/XVI - Interrogazione: "Notizie in merito allo
svolgimento delle prove previste nel bando per il corso per
conseguire la qualifica di O.S.S.".
Marguerettaz (Presidente) -
Punto n. 11 all'ordine del
giorno. La parola all'assessore Barmasse.
Barmasse (UV) -
In relazione all'interrogazione, nel
premettere che, per individuare il test attitudinale somministrato
ai candidati quale prima prova di selezione del corso in oggetto
(di cui poi fornirò copia a parte), Progetto Formazione, ente che
cura la realizzazione del corso OSS, si è affidato alla
professionalità della società Giunti Psychometrics, che è socio
fondatore dell'ETPG (European Test Publisher Group), nonché membro
dell'ITC (International Test Commission), a conferma che qualsiasi
strumento da loro distribuito soddisfa le norme internazionali di
validità e contenuto.
In questo caso il test è stato redatto su un profilo ideale di
riferimento sul ruolo professionale dell'operatore socio-sanitario
e sono stati attribuiti dei punteggi sui vari
cluster
standardizzati ottenibili dal candidato, la cui somma ha permesso
di ottenere il posizionamento della graduatoria di cui si fornisce
copia. Il test utilizzato trova le basi nell'approccio
psico-lessicale (o lessicografico) per lo studio della personalità,
consiste in una lista di aggettivi di facile e rapido utilizzo e
può essere impiegato come strumento di autovalutazione nei contesti
organizzativi in diverse fasi, in particolare in quella di
selezione e valutazione. Il test è costituito da 110 aggettivi
selezionati e identificati come quelli più utili per descrivere la
personalità all'interno di uno studio psico-lessicale di lingua
italiana condotto presso La Sapienza, Università di Roma. Gli
aggettivi consentono di misurare sia dimensioni principali, sia le
sottodimensioni di seguito elencate. Le dimensioni principali sono:
energia, amicalità, coscienziosità, stabilità emotiva, apertura
mentale. Le sottodimensioni sono: dinamismo, dominanza,
cooperatività, cordialità, scrupolosità, perseveranza, controllo
dell'emozione, controllo degli impulsi, apertura alla cultura,
apertura all'esperienza. La risposta agli aggettivi viene data su
una scala tipo a 7 punti, da 1, che equivale a "per nulla", a 7
"moltissimo". Il test è stato somministrato
on-line
a causa
dell'emergenza sanitaria da Covid-19 e non è stato posticipato
vista l'urgenza e necessità di formazione professionale di
operatori da impiegare nel settore dell'assistenza socio-sanitaria
nei servizi pubblici e privati presenti sul territorio. Lo
strumento e le modalità di gestione della selezione sono stati
concordati con l'Ufficio formazione del Dipartimento Politiche
sociali. Ogni candidato ha ricevuto una mail dalla Giunti
Psychometrics con le indicazioni per l'accesso alla piattaforma e
la gestione del test, che prevedeva, alla conclusione dello stesso,
l'invio diretto alla Giunti per la rielaborazione. Progetto
Formazione ha in seguito ricevuto sia l'esito dei test, sia la
graduatoria stilata dalla stessa società Giunti Psychometrics.
Progetto Formazione ha provveduto a convocare, nel rispetto
delle norme Covid-19, i primi 60 candidati per il colloquio
motivazionale. Il primo corso che vede la partecipazione di 20
candidati partirà il 4 dicembre.
Si specifica infine che le procedure selettive relative agli
accertamenti attitudinali sono rivolte a verificare il possesso
dell'attitudine necessaria all'espletamento dell'attività propria
della professione in questione. Sarà il corso, i tirocini e l'esame
finale che proverà le capacità possedute e le conoscenze acquisite
dai candidati.
Presidente -
La parola al collega Manfrin.
Manfrin (LEGA VDA) -
Vede, Assessore, io non metto in
dubbio che probabilmente questo sia un test validato a livello
scientifico, quello che mi permetto di mettere in dubbio è
ovviamente la scelta di questo tipo di test, perché - e lo
ricordiamo - questo test serviva per andare a selezionare il
personale che avrebbe dovuto fare il corso OSS, quindi avrebbe
dovuto andare a ricoprire, a riempire quelle fila che si sono
sguarnite ovviamente in questo periodo, quelle OSS di cui c'è tanto
bisogno. Ebbene, questo test che è stato somministrato sinceramente
ci è sembrato assolutamente inadatto per tante motivazioni: la
prima ovviamente lei ci dice che questo è un test psicologico;
ebbene, le do un'informazione: questo test è stato fatto ma senza
che vi fosse, per esempio, l'inquadramento della telecamera della
persona che lo faceva. Evidentemente quindi se io faccio un test
psicologico che serve per mappare la mia attitudine, potrò farlo io
ma potrà farlo chiunque altro se ovviamente non sono inquadrato
dalla telecamera, e questo è un primo problema.
Mi sono fatto poi anche delle domande, perché io effettivamente
poi il test l'ho ricevuto e mi sono detto: quando viene
somministrato questo tipo di test e viene detto peraltro
prioritariamente a coloro che si sottopongono a questo test:
"rispondete tranquillamente alle domande, non ce n'è nessuna di
sbagliata", come faccio io a pensare di stilare una graduatoria nel
momento in cui non c'è una risposta sbagliata? E come posso io
stilare una graduatoria rispondendo a una domanda come: "Sei
suscettibile? Sei indifferente? Sei depresso? Sei ansioso? Sei
distratto? Sei stabile? Sei conservatore? Sei leader? Sei
remissivo? Sei pigro? Sei immaginativo? Sei impacciato? Sospettoso?
Scontroso? Arido?" fino a chiudere al numero 100: "Sei
progressista?".
Non so se stessero facendo una selezione per i colleghi...
probabilmente, magari bisognerebbe andare a riprendere
effettivamente questo tipo di risposta... però questo ci solleva
più di una domanda, perché, vede, il problema è questo: ci sono
giunte a più riprese segnalazioni che ci sono persone sottoposte a
questo test e a questa selezione che avrebbero voluto fare questo
corso non soltanto ovviamente per attitudine personale e per
volontà di andare a fare un lavoro e una professione, e non
semplicemente e banalmente a prendere lo stipendio, ma proprio
perché si prende questo lavoro come una missione. Molte di queste
persone hanno avuto anche una formazione che li ha portati ad
arrivare a questo tipo di formazione: per esempio, ci sono dei
diplomati nei servizi per la sanità e assistenza sociale,
ovviamente il famoso indirizzo dei servizi socio-sanitari dell'IPR,
che sono stati scartati da questo test; c'è del personale che è in
possesso della qualifica Adest che è stato scartato da questo
test.
Quello quindi che ci permettiamo di dubitare è la tipologia del
test che è stato somministrato. Ovviamente le chiedo, Assessore, di
fare un approfondimento in questo senso, perché se dobbiamo andare
a integrare le fila delle OSS che così tanto mancano in questo
momento, è evidente che le persone che devono essere selezionate
sono quelle che hanno ovviamente la volontà, la capacità,
l'attitudine sicuramente psicologica certificata probabilmente da
questo test nel quale magari devi anche essere progressista, però
quello che ci interessa di più è che queste persone siano in
possesso delle capacità e delle conoscenze tali da poter svolgere
il loro lavoro nella maniera migliore possibile. Da quello che ci
pare, da quello che ci è stato detto e da quello che traspare dal
test, evidentemente questo non è stato garantito.
Dalle ore 18:09 riassume la Presidenza il presidente
Bertin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK