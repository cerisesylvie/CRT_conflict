Consiglio Regionale della Valle d'Aosta - Oggetto del Consiglio n. 2362 del 20 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
TRASPORTI E VIABILITÀ
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2362 del 20 aprile 2023 - Resoconto
OGGETTO N. 2362/VI - Interpellanza: "Soluzione alle
limitazioni della circolazione sul tratto autostradale Torino/Aosta
interessato da movimenti franosi e riqualificazione del ponte di
Quincinetto".
Bertin (Presidente) -
Punto n. 40. Illustra
l'interpellanza il consigliere Ganis.
Ganis (LEGA VDA) -
Quest'interpellanza riprende due
nostre iniziative già presentate in questo Consiglio regionale,
riguardanti il movimento franoso che insiste sul tratto
dell'Autostrada A5 Torino-Aosta tra Quincinetto e Pont-Saint-Martin
e le problematiche relative al viadotto che collega il comune di
Quincinetto alla Statale 26. A oggi l'unico intervento effettuato è
stata la messa in sicurezza lungo il tratto autostradale,
attraverso la posizione di reti, mentre il vallo paramassi, a
protezione dell'autostrada, non è ancora stato realizzato. I lavori
di messa in sicurezza hanno permesso di mettere sotto controllo il
sistema franoso, ma non sarebbero sufficienti a contenere un
distacco di detriti. Ecco l'importanza di costruire un vallo
paramassi, al fine di evitare che i distacchi da materiale franoso
possano raggiungere il tratto autostradale sottostante bloccando il
passaggio e il transito dei veicoli.
Come abbiamo già evidenziato, anche in iniziative precedenti,
oggi si presenta un ulteriore problema, ovvero il ponte che collega
la Statale 26 all'abitato di Quincinetto non garantirebbe appieno
il regolare passaggio dei mezzi pesanti. Un viadotto che ha una
portata massima di mezzi pesanti fino a 26 tonnellate, passata a 44
tonnellate in caso eccezionale. Come se non bastasse, proprio in
questi giorni il Sindaco di Quincinetto dichiarava pericolante il
ponte, in data 27 febbraio 2023, e da qui la necessità di
intervenire al più presto prima che la situazione peggiori.
Ricordo che il ponte che collega il centro abitato con la
Statale 26, che è ai limiti territoriali di Settimo Vittone, al
confine con Carema, e conduce al casello autostradale di
Quincinetto, è uno snodo importante per il traffico verso il
Canavese e la nostra regione; ricordo: snodo importante. Torniamo a
ricordare che in caso di chiusura dell'autostrada e visto lo stato
strutturale nel quale verte il viadotto di Quincinetto, il traffico
di accesso alla nostra regione risulterebbe compromesso, nonché
potrebbe provocare gravi danni di natura economica.
Evidenziata anche la risposta dell'ex Presidente della Regione
Valle d'Aosta, che la situazione è completamente seguita in
particolare dalle istituzioni piemontesi, con le quali abbiamo
delle interlocuzioni continue, a questo punto i consiglieri
interpellano il Governo regionale per sapere: se l'Amministrazione
regionale sia stata informata dell'incontro avvenuto tra i sindaci
della città metropolitana e gli attori competenti, sulla situazione
attuale del fenomeno franoso che incombe sul tratto autostradale
Torino-Aosta e sulla riqualificazione del nuovo ponte di
Quincinetto sulla Dora Baltea;
in caso negativo, a che punto siano le interlocuzioni con la
Regione Piemonte e i sindaci dei Comuni interessati, in merito alla
situazione del movimento franoso e del viadotto che collega la
Statale 26 all'abitato di Quincinetto; come intenda procedere per
raggiungere la soluzione ipotizzata della costruzione del nuovo
ponte.
Presidente -
Risponde Il Presidente della Regione.
Testolin (UV) -
L'interpellanza offre l'occasione per
fare il punto sulla situazione del fenomeno franoso in località
Chiappetti nel Comune di Quincinetto e delle relative misure di
protezione dell'autostrada e di gestione della circolazione che,
come noto, interessa diversi enti e soggetti, alcuni per competenza
diretta, altri perché potenzialmente interessati all'eventuale
movimento della frana, come appunto la Regione Valle d'Aosta. La
situazione poi comporta diversi ambiti di intervento e di
responsabilità di soggetti diversi. Il primo di questi ambiti
concerne la protezione del tratto di Autostrada A5, sotto frana, e
la gestione della circolazione.
Per quanto riguarda la protezione fisica dell'autostrada, la
società concessionaria SAV, in prima battuta ha provveduto
all'installazione di una rete paramassi provvisoria, che consente
di proteggere le infrastrutture autostradali nel caso di caduta di
massi di modeste dimensioni. Contemporaneamente, di concerto con
tutti gli enti interessati, compresa la Protezione civile della
Valle d'Aosta, sono state definite le procedure di gestione della
circolazione, formalizzate nel piano di emergenza emanato dalla
Prefettura di Torino. Queste procedure prevedono delle limitazioni
progressive della circolazione autostradale a seconda del livello
di allerta.
In sintesi, in prima istanza, viene chiusa la corsia di marcia
normale in direzione Torino, poi l'intera carreggiata in direzione
Torino, con doppio senso di circolazione in direzione Aosta e solo
a livello estremo di allerta viene disposta la chiusura dell'intera
tratta. Questo per il momento, perché come è stato comunicato anche
in questo Consiglio, SAV, a seguito dell'installazione della rete
provvisoria, ha sviluppato il progetto per la realizzazione di un
vallo paramassi in località Chiappetti a protezione
dell'infrastruttura autostradale. Nel mese di maggio 2022 si è
conclusa positivamente la conferenza dei servizi per un
provvedimento del provveditorato delle opere pubbliche per il
Piemonte, la Valle d'Aosta e la Liguria, che ha consentito a SAV di
avviare l'adeguamento del progetto alle prescrizioni e ai pareri
formulati dalla conferenza dei servizi. La progettazione esecutiva
dell'intervento sarà trasmessa al Ministero delle infrastrutture e
dei trasporti entro il prossimo mese di maggio, con l'avvio dei
lavori inseriti nella programmazione trasmessa al Ministero
previsto nel secondo semestre di quest'anno.
L'altro ambito di intervento è quello della bonifica del
versante, della cui progettazione e realizzazione si occupano, per
quanto di rispettiva competenza, la Regione Piemonte e il Comune di
Quincinetto.
Infine, il terzo ambito è quello del ponte di Quincinetto che,
al momento, ha una portata ordinaria autorizzata di 26 tonnellate e
che, in caso di chiusura totale dell'autostrada, costituirebbe, per
lo meno nella prima fase dell'emergenza, l'unica infrastruttura di
collegamento tra l'autostrada e la viabilità ordinaria. È noto che
il ponte in questione è oggetto da anni di discussione in merito a
chi debba finanziare i lavori di manutenzione, situazione
ulteriormente complicata dal fatto che la concessione relativa
all'autostrada Torino-Quincinetto è scaduta e quindi manca un
interlocutore essenziale con cui affrontare tale questione.
Per rispondere al primo quesito, fatto questo breve riassunto
della situazione e delle diverse problematiche connesse, per quanto
riguarda la prima domanda, risulta dagli organi di stampa che ci
sia stato il 6 marzo scorso un incontro in Regione Piemonte a cui
non siamo stati invitati, evidentemente perché dal punto di vista
delle competenze non eravamo coinvolti.
Veniamo al secondo quesito, in caso negativo, a che punto siano
le interlocuzioni con la Regione Piemonte e i sindaci dei Comuni
interessati in merito alla situazione del movimento franoso e del
viadotto che collega la Statale 26 all'abitato di Quincinetto, e al
terzo quesito, come si intenda procedere per raggiungere la
soluzione ipotizzata della costruzione del nuovo ponte. Al riguardo
non sappiamo se gli enti competenti stiano percorrendo l'ipotesi
della costruzione di un nuovo ponte in un luogo diverso o rifare
quello attuale, ma certo prima di intervenire sul ponte occorrerà
mettere in sicurezza l'autostrada con la realizzazione del vallo
paramassi, come è stato sopra esplicitato.
In ogni caso, il dialogo con la Regione Piemonte è sempre
particolarmente attivo su più argomenti, a cominciare naturalmente
dall'elettrificazione della ferrovia. La questione del ponte di
Quincinetto e della frana in località Chiappetti farà sicuramente
parte degli incontri che l'Assessore Bertschy avrà e continuerà ad
avere con l'Assessore piemontese dei trasporti e delle
infrastrutture, Marco Gabusi, per fare il punto sulla situazione e
sulle prospettive future.
Presidente -
Replica il consigliere Ganis.
Ganis (LEGA VDA) -
Mi fa piacere che sia lei, presidente
Testolin, a rispondere a quest'interpellanza, visto che a nostro
avviso il problema è alquanto importante.
La stessa iniziativa era stata presentata nel lontano febbraio
2022, quindi, come ho detto, è trascorso circa un anno e nulla è
cambiato. All'epoca ci era stato risposto, dal Presidente della
Regione, che avrebbero sollecitato il Ministero affinché il
viadotto si realizzasse.
Dico questo, e l'ho ribadito anche nell'iniziativa, perché, come
ha detto giustamente anche lei, il vallo a protezione del tratto
autostradale non è stato costruito e del ponte di Quincinetto non
si sa nulla. È evidente che realizzare un ponte non è una cosa
semplice e, come ha detto lei, è complicata, ma non si può
aspettare a lungo, i problemi vanno risolti e anche in tempi
brevi.
Ricordo ancora una volta la chiusura forzata del tratto e
l'impossibilità di transitare con i mezzi pesanti lungo il
viadotto, causerebbe una serie di innumerevoli problemi a tutta
l'economia regionale e, di riflesso, anche a quella dei comuni
limitrofi. Non possiamo perdere altro tempo, l'Amministrazione
regionale deve intervenire e mantenere vive e continue le
interlocuzioni con le istituzioni piemontesi, con cui siete silenti
da molto tempo.
Noi speriamo che adesso, dopo le sue risposte, qualcosa
cambierà; ce lo auguriamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK