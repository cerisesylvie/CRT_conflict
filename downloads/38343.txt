Consiglio Regionale della Valle d'Aosta - Oggetto del Consiglio n. 1901 del 10 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
BILANCIO E CONTABILITA' REGIONALE
ENTI LOCALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1901 del 10 marzo 2016 - Resoconto
OGGETTO N. 1901/XIV - Reiezione di mozione: "Impegno del
Governo regionale ad una verifica degli avanzi di amministrazione
degli Enti locali per l'applicazione della deliberazione relativa
alla copertura delle spese per i servizi a favore di persone
anziane e inabili".
Viérin M. (Presidente) -
Punto n. 44 dell'ordine del
giorno. La parola al collega Bertschy.
Bertschy (UVP) -
Grazie Presidente. A spiegazione di
quello che il titolo non rappresenta delle volte, stiamo parlando
degli avanzi di amministrazione degli Enti locali che serviranno
anche - perché altrimenti avreste scritto in maniera diversa il
comma 3 dell'articolo 10 della legge finanziaria - al servizio per
gli anziani, ma noi stiamo parlando degli avanzi di
amministrazione. È un argomento del quale parliamo ormai da un paio
di mesi, abbiamo discusso durante l'approvazione del bilancio, ne
abbiamo discusso dopo e abbiamo affrontato ancora questo argomento
in commissione.
Presidente, noi riteniamo che rispetto alla volontà politica di
dare una copertura alla legge n. 93 si siano poi sviluppate - e
l'abbiamo detto più volte - delle azioni a livello amministrativo
nei vari Enti locali che vanno messi un po' sotto osservazione.
Noi, che intendiamo dare a tutti i territori e a tutti i cittadini
pari opportunità al di là delle rappresentanze politiche delle
varie Amministrazioni, riteniamo sia corretto andare a verificare
cosa è successo per non far sì che qualcuno si trovi a partecipare
per un ammontare di 20 milioni - che sono poi diventati 23, ma al
momento l'ammontare è di 18 milioni - in maniera poco equa rispetto
ad altri.
In V Commissione ci è stata fornita la tabellina definitiva con
gli avanzi a consuntivo 2014 e l'impegno a consuntivo 1 gennaio
2016, quindi quello che è stato impegnato a dicembre, pertanto si
vede anche il lavoro amministrativo che è stato fatto. Lei conosce
bene il decreto legislativo n. 118, l'ha citato in aula, quindi
come può essere impegnato l'avanzo di amministrazione ci sono le
quattro possibilità, sicuramente non per spese ripetitive sulla
spesa corrente. Vorremmo far sì che si andasse a fare un
approfondimento per essere sicuri che quanto meno questi impegni
non siano stati fatti in maniera poco corretta, perché
l'irregolarità o l'illegittimità non è un problema nostro, però
poco corretta aspetto ad altri, anche perché sono impegni che, se
non fatti in maniera corretta, tornano dal 1 gennaio 2016 in
disponibilità e rifanno avanzo al consuntivo che verrà approvato
prima dell'estate dai Comuni. Su questo noi le chiederemmo un
ragionamento ulteriore per evitare che si inasprisca da parte di
qualche Ente locale la situazione e, se è possibile, sospendere
l'approvazione definitiva di questa delibera per far sì che ci sia
la possibilità di una verifica e rendere più equa la
compartecipazione di una norma che, pur non condividendola, i
Sindaci allora hanno approvato e noi ci siamo adeguati in fase di
discussione di bilancio.
Ci sono quindi tre impegni, Presidente. A verificare, come da
sua dichiarazione, come sono stati applicati gli avanzi di
amministrazione 2014 nei vari Enti, e sotto questo aspetto volevamo
far osservare che avendo fatto un lavoro di verifica insieme agli
uffici, non tutti gli Enti locali pubblicano in maniera puntuale e
trasparente le delibere. Abbiamo trovato alcuni Enti locali
addirittura con impegni molto vecchi sui propri siti. Credo che sia
difficile sempre essere puntuali, perché conosciamo la complessità,
la burocrazia che sta dietro a governare un Comune, però sarebbe un
buon segnale che soprattutto da lì partisse un'azione di
trasparenza verso il cittadino. Ad individuare la compartecipazione
degli Enti locali valdostani alle finalità dell'articolo 10, comma
3, della legge n. 19/2015 con criteri che garantiscano una maggiore
equità, e quindi non uno zero e l'altro qualche milione di euro. A
prendere in considerazione, al fine di garantire un'equa
compartecipazione agli Enti locali, anche le osservazioni espresse
dal CPEL alla proposta di deliberazione della Giunta regionale come
specificate al punto n. 1 del parere reso in data 18 febbraio 2016.
Ci sono osservazioni che abbiamo discusso insieme ai rappresentanti
del CPEL che sono venuti in commissione che hanno una loro
validità, altre che ci sembrano di difficile attuazione, perché non
è così facile compensare con la 48 un avanzo di amministrazione non
utilizzabile. Mi sembrano osservazioni fatte forse un po' più per
calmare le acque in assemblea che non per avere una continuità di
tipo amministrativo. Ci mancherebbe ancora che chi oggi ci rimette
2 milioni di euro ne prenda 2 in più quando si farà il riparto
della 48, saremmo veramente allo scatafascio di un'azione
amministrativa! Non credo che possa essere quella la direzione.
Piuttosto, visto che c'è stata una piccola
deregulation
,
riprendiamo in mano la questione e facciamo in modo almeno che ci
sia una valutazione complessiva di quello che sta succedendo, e se
c'è la possibilità di recuperare qualche impegno che è già
ritornato in avanzo lo si ricuperi subito facendo osservare che le
regole, una volta definite, vanno rispettate da tutti
nell'interesse generale, perché se passa il concetto che i più
furbi possono fregare gli altri, i furbi nella vita li si fa ogni
tanto, ma poi capita sempre che ce ne sia uno più furbo di te la
volta successiva. Credo che l'Amministrazione pubblica non debba
ragionare in questi termini.
Gli Amministratori comunali hanno bisogno di trovare
nell'assemblea del CELVA la sicurezza che si sia lì per ragionare
in termini generali, per fare tutti i giusti sacrifici in un
momento di crisi, però i giusti sacrifici non sono fregarsi l'uno
con l'altro o cercare di anticipare i provvedimenti perché si ha
maggiore conoscenza di altri. Questo creerà sicuramente dei
problemi successivi e, come abbiamo detto in V Commissione,
evitiamo che qualcuno alla fine si irrigidisca al punto tale che
vada a cercare di fare rispettare i propri diritti in altre sedi.
Tutto questo deve rimanere in termini politici. L'impegno che lei
ha preso e che ha dichiarato in Consiglio ci sembrava che andasse
in questa direzione. Grazie.
Président -
La parole au collègue Chatrian.
Chatrian (ALPE) -
Sì, grazie Presidente.
In quest'aula siamo diversi che abbiamo avuto l'opportunità di
fare i Sindaci in tempi diversi, ma forse quando c'era qualche
risorsa in più; qualcuno di noi, non tutti, perché lei, Presidente,
ha fatto il Sindaco quando non c'erano minori risorse. Io ho fatto
il Sindaco qualche anno fa, quindi parliamo di una generazione di
mezzo, ma ci sta.
Al di là della premessa, due questioni: una di natura tecnica e
l'altra di natura più politica. Noi avevamo espresso una nostra
criticità, anche se dal punto di vista tecnico poteva essere un
modus
per utilizzare delle risorse. L'abbiamo dichiarato
qua, in aula, avevamo cercato di esprimere la nostra proposta
dicendo di fare attenzione a non inasprire comunque all'interno dei
Comuni una guerra che non c'entra nulla con maggioranze,
opposizioni e forze politiche. Noi siamo i legislatori, andiamo a
scrivere nero su bianco delle regole, in modo che queste regole
siano indubbiamente il più possibile...non trasparenti, perché le
regole sono trasparenti, ma che avrebbero dovuto dare delle
risposte più eque possibile e che non ci sia il furbetto di turno,
quello l'abbiamo detto e l'abbiamo anche denunciato. Al di là di
questo, con il punto n. 1 e il punto n. 2 le chiediamo, Presidente,
di fare veramente una verifica, perché ne va della credibilità
anche dei nostri Enti locali, dei nostri 74 Comuni.
È positivo, io penso, se alla fine noi possiamo utilizzare certe
risorse che non erano utilizzabili, lo dico tranquillamente, è
positivo. Non ci è stata impugnata questa parte importante, evviva,
perché siamo qui a trovare delle soluzioni, non ad inasprire
eventualmente delle non soluzioni, ma nello stesso tempo che vadano
in una certa direzione, in modo da garantire quella serenità che -
lo sa anche lei, Presidente - in questo momento non c'è all'interno
degli Enti locali, e non solo legata al discorso di opposizione o
maggioranza, bensì nel suo complesso. Come legislatori, come
gruppo, noi pensiamo che dobbiamo trovare delle soluzioni per
uscirne il meglio possibile. La 48 è un'altra cosa, e non andremo a
discuterla in questo momento, è normale. Prima il collega faceva un
passaggio: che non ci siano però delle comunità cornute e mazziate
due volte, quello no! Io penso che tocchi anche a noi avere quella
visione generale di tutte le nostre comunità e che non ci siano
comunità di serie B. Grazie.
Presidente -
La parola al Consigliere Gerandin.
Gerandin (UVP) -
Merci Président.
Prima di tutto una premessa. Eravamo tutti preoccupati su questo
articolo, su questo impegno per quello che riguardava l'avanzo, e
devo dire che malgrado l'impugnativa dell'articolo 1 questo non è
stato messo in discussione; per cui, pur non condividendone
l'impostazione, c'è sicuramente soddisfazione che una parte
importante della finanziaria quantificata in 20 milioni comunque ci
sia.
Detto questo, molto brevemente quello che noi chiediamo è
scritto, per cui è inutile ripeterlo, chiediamo un momento di
riflessione proprio tenendo conto anche dell'impegno che lei ha
preso, Presidente, perché ad una mia iniziativa lei ha risposto che
si andrà a vedere con attenzione come sono stati fatti questi
impegni ed eventualmente, se non fossero fatti in maniera coerente
o quant'altro, tornerebbero in disponibilità per quanto concerne il
discorso di questo fondo di avanzo d'amministrazione. È inutile
ripercorrere tutto il passaggio, è positivo che comunque sia stata
data concreta possibilità di utilizzare l'avanzo. Noi avremmo però
gradito una norma molto più in linea con quello che è successo in
Trentino, dove sono stati utilizzati questi fondi per gli
investimenti, ma è inutile ripercorrere il passato. Quello che ci
preoccupa, è il futuro, Presidente, perché ci si è resi conto che,
dal giorno dopo in cui è stata approvata questa regola, per delle
somme molto rilevanti qualcuno ha cercato di sviare da queste
regole. Le chiediamo pertanto di fare questa verifica, perché
sappiamo che comunque anche in Valle d'Aosta, per quello che
riguarda l'utilizzo dell'avanzo d'amministrazione, valgono le
regole che valgono nel panorama nazionale. Si dice che non è
sufficiente impegnare su un progetto generico, non è neanche
sufficiente impegnare per la sola spesa di progettazione, è
necessario che sia pubblicato il bando di gara. Ci sono delle
regole che a nostro parere vanno fatte rispettare. Questo perché
noi riteniamo opportuno ricreare quell'ambiente di fiducia e
quell'ambiente degli Enti locali in cui sussidiarietà e
perequazione erano alla base di questo reparto importante, che era
la 48. Crediamo anche che non sia il caso di alimentare tutta una
serie di voci che oramai girano su volontà da parte di alcuni Enti
di perseguire altre vie, come ha detto prima il collega
Bertschy.
Due passaggi. Se si vuole fare questa verifica i tempi non sono
infiniti, si guarda un po' come sono stati fatti questi avanzi e si
procede, anche perché - su questo ha ragione lei, Presidente -
queste disponibilità vanno al più presto erogate, sennò entreremmo
in crisi per tutta una serie di risorse disponibili per il settore
anziani, verifiche che noi riteniamo quanto mai opportune, perché
non so quale sarà lo strumento eventualmente che la Regione potrà
avere per obbligare i Comuni a versare. Sicuramente una parte,
quelli che prendono risorse dalla 48, potrà non erogare queste
risorse in caso di mancato trasferimento delle stesse, ma abbiamo
anche Enti, e parecchi, di quelli che contribuiscono in maniera
importante, che dalla 48 non percepiscono nulla. Per cui, se la
parte politica o la parte che deve dare la regolarità contabile non
andasse a trasferire in maniera rapida queste risorse, rischieremmo
di avere delle risorse in meno.
La seconda considerazione è che nella finanziaria noi abbiamo
sempre ragionato sui 20 milioni di avanzo. Così come è impostata la
delibera e così come è impostata peraltro la finanziaria leggendola
bene, l'avanzo è in questo caso di 23 milioni, più tutto l'avanzo
che deriverà dai consuntivi 2015, per cui parliamo di ben oltre 20
milioni! La riflessione da fare è proprio questa: se da un lato c'è
soddisfazione perché la finanziaria non è stata impugnata per la
parte di 20 milioni, vale la pena fare una riflessione se è il caso
di mantenere la norma che impegna tutto l'avanzo 2015, chiaramente
previa verifica degli impegni corretti fatti sull'avanzo 2014,
perché sennò rischieremmo veramente di andare in parte a premiare
chi non ha rispettato le regole.
Seconda considerazione. Perché questo? Perché, se da una parte
in finanziaria si liberano 18 milioni e rotti per il sociale, il
totale di quanto viene svincolato dal discorso del saldo degli Enti
per un totale di 20 milioni...noi sappiamo che se qualcuno dovesse
mai utilizzare queste risorse in più per quello che riguarda il
discorso dell'edilizia scolastica, superato il discorso dei 20
milioni totali, valgono le regole sul nazionale. Le regole sul
nazionale impongo il limite di 500 milioni annui, e comunque per
utilizzare queste risorse bisogna fare una comunicazione alla
Presidenza del Consiglio dei Ministri e quant'altro, e vanno
autorizzati a livello nazionale. Rischieremmo pertanto di avere
un'importante risorsa vincolata senza poterla utilizzare, perché
superati i 20 milioni questo è quello che succede per queste
risorse. Detto questo, lo ha detto molto bene il collega Bertschy,
noi riteniamo anche pericoloso che poi magari ci sia una sorta di
compensazione per quel che riguarda la 48, perché sono delle
risorse senza vincolo di destinazione. Arrivare ad una
compensazione con dell'avanzo, che comunque ha tutta una serie di
vincoli, a noi pare sicuramente un percorso difficile. Piuttosto
che procedere con questo tipo di compensazione, noi riteniamo sia
molto più equo e necessario andare in quella direzione che lei ha
condiviso, Presidente, perché quanto ha dichiarato in aula per noi
rimane un percorso necessario per fare chiarezza e per evitare
qualunque sorta di malinteso e, eventualmente, ricorsi in altre
istituzioni o quant'altro. Grazie.
Presidente -
La parola al Presidente della Regione.
Rollandin (UV) -
Sì, grazie Presidente. Mi fa piacere che
oggi tutti siano coscienti e contenti del fatto che ci sia questa
disponibilità finanziaria, tema che ha fatto molto discutere quando
l'abbiamo affrontato durante la finanziaria.
Il concetto che purtroppo non è ancora passato, né nei Comuni,
né qui, è che questi fondi dell'avanzo d'amministrazione rimanevano
bloccati, non sarebbero stati disponibili né per la Regione, né per
i Comuni. Quando si parla di equità in questo settore, voglio
ripeterlo, si vuole dire che noi non abbiamo sottratto dei fondi,
ma abbiamo cercato di utilizzarli per i Comuni, fondi che per gli
stessi erano bloccati. Questo è il discorso che purtroppo non passa
mai e non è voluto passare nemmeno all'interno della Conferenza,
perché tutte le volte si è detto che ci hanno rapinato e che ci
hanno portato via i soldi. Questi soldi non li avrebbero avuti,
perché il comma 713 della legge dice chiaramente che come Comuni
non si può utilizzare l'avanzo d'amministrazione, e questo era
chiarissimo! Avere a disposizione questi fondi credo sia stato un
fatto molto importante. La distribuzione di questo fondo non solo è
equa, ma è a quota capitaria, viene distribuito per tutte le
microcomunità (quindi più equa di così!), sapendo che c'è la quota
di 115 euro per ogni assistito, per ogni persona ospitata nelle
microcomunità. Allora ci sarà l'
Unité
che ha delle
microcomunità, le ex Comunità montane che hanno 100 assistiti,
altre ne hanno 120 e prendono pro quota, fatto salvo il rientro con
la contribuzione delle persone ospitate, calcolata con
l'applicazione delle formule ISEE, in funzione del reddito che
hanno. Se non hanno nulla, paga tutto la Regione; se, invece, ci
sono persone abbienti, è giusto che esse contribuiscano e che
quindi questo importo venga scalato dalla quota "capitaria" che
viene oggi prevista nella ridistribuzione e che è già pronta,
perché i soldi sono già a disposizione delle
Unités
per
poter pagare gli obblighi nei confronti delle microcomunità. Questo
mi sembra sia il punto essenziale della domanda. La ridistribuzione
è stata quindi non solo equa, ma perfetta, perché è per tutti! Se
lo vogliamo dire, abbiamo tolto a qualche ricco per dare ai poveri,
ai meno abbienti, questo è quello che abbiamo fatto, niente di
più!
Nella mozione si chiede al primo punto di verificare come sono
stati applicati gli avanzi d'amministrazione del 2014. Questo io
sono pronto a farlo, in modo da vedere come mai all'ultimo momento
ci sono stati degli impegni che sono tutti da verificare. Noi
abbiamo preso atto che erano rimasti quelli, le cifre le avete
anche voi, non sto ad esaminarle, sono quelle, e quindi noi siamo
disponibili a verificare.
Sul punto n. 2: "a individuare, per la compartecipazione degli
Enti locali valdostani alle finalità dell'articolo 10, comma 3,
della legge 19/2015, criteri che garantiscano una maggiore
equità"...più equo di quello che ho detto...non ci possono essere
criteri di maggiore equità per i Comuni, perché è
pro
capite
. Io sono disponibile ad andare a verificare il primo
punto, ma per il secondo credo non vi sia un problema di equità,
perché non è un riparto tra Comuni. Non è che il Comune X ha messo
dieci, il Comune Y ha messo uno, e quindi non è giusto, bisogna
ripartire il tutto "tra". Non è così, non sono fondi distribuibili
attraverso la 48, giustamente voi avete specificato che ci sono
cinque criteri in base ai quali essi vengono ripartiti. La 48 è
tutta un'altra musica e la distribuzione non è in discussione con
questo tipo di logica. Noi non possiamo distribuire in modo
diverso, perché l'abbiamo fatto proprio pro quota per non avere
situazioni non governabili.
Anche il terzo punto "a prendere in considerazione..." non è
accettabile, a parte che il primo comma della citata lettera del 18
dice: "in sede di adozione dei criteri di ripartizione delle
risorse di finanza locale per l'anno 2017 siano individuati
meccanismi di compensazione per gli Enti locali e l'avanzo
d'amministrazione trasferito nel 2016". Non si può fare questo, non
è che posso prendere e fare una ripartizione che va ad aggiungersi
alla 48, questo non esiste! Questo non lo possiamo applicare.
Io sono disponibile ad accettare il punto n. 1, a fare le
verifiche, a relazionare in commissione - se lo ritenete - sulla
situazione, in modo che possiamo valutare insieme come addivenire a
considerazioni per il dopo. Questa è però un'operazione
una
tantum
, negli anni prossimi i soldi per la ridistribuzione
andranno presi dalla somma della 48 che dovremmo mettere (solo per
evitare equivoci). Questa è stata un'operazione
una tantum
e
tale deve rimanere, finisce lì, quindi non diventa la regola. È
stata un'eccezione e, come tale, l'abbiamo discussa, chiarita, con
tutti i limiti. Gerandin ha posto una serie di specificazioni
corrette, per questo abbiamo cercato di non lasciare questi fondi
inutilizzati e di utilizzarli per i Comuni. Chiaramente - come
avete detto anche voi correttamente, e non avete mai criticato
questo - se è possibile ben venga.
Ho preso la parola prima della chiusura per dire se è possibile
emendarla: accettiamo il primo punto e togliamo gli altri due
perché francamente riguardo al secondo è già di per sé equa la
ridistribuzione e il terzo non si può fare per le ragioni che ho
appena detto, perché nel 2017 le condizioni sono diverse. La
proposta è quindi di togliere i punti 2 e 3 e di accettare il
primo. Grazie.
Presidente -
La parola al Consigliere Bertschy.
Bertschy (UVP)
- Grazie Presidente. Nell'articolazione
della mozione a noi va bene l'impegno, anzi, l'abbiamo messo come
primo punto, perché in termini di principio politico è la cosa che
ci interessa di più. È chiaro che è collegato anche alla
sospensione della delibera, però se siamo d'accordo di sospendere
dopo un attimo e fare un ragionamento in Conferenza di Capigruppo
per vedere se c'è la possibilità di trovare una quadra anche in
questo senso, per il gruppo io mi impegno almeno ad affrontare
l'argomento.
Politicamente sono soddisfatto che ci sia questa attenzione,
questa voglia di verifica. Rimaniamo però molto corretti nella
comunicazione, perché sennò poi alla fine del Consiglio non si
capisce mai se noi raccontiamo qualche cosa per fare confusione o
per dire le cose con chiarezza. Il decreto legislativo n. 118 dice
che si può impegnare l'avanzo d'amministrazione per la copertura
dei debiti fuori bilancio per i provvedimenti necessari per la
salvaguardia degli equilibri di bilancio di cui all'articolo 193,
ovvero non possono provvedersi con mezzi ordinari. Glielo dico non
tecnicamente: se il Comune di Valtournenche avesse accettato la
proposta dell'opposizione di comprare il cinema a 300 mila euro non
avrebbe avuto un avanzo di 1,6 milioni, ma di 1,3, così non
parliamo neanche di tecnica. Secondo lei è normale...io non so cosa
ha pensato il Sindaco del Comune di Valtournenche, probabilmente se
avesse pensato che gliene portavano via 1,6 avrebbe pensato lui
subito qualche cosa, ma le sembra normale che uno, se non è
riuscito ad intervenire in tempo, debba diventare, come dice lei,
il Robin Hood della situazione?
Presidente, a me non interessa avere ragione, io dico solo che
c'era una norma, c'erano 20 milioni impegnati, dopo quella norma
per noi quattro criteri e compartecipavano tutti allo stesso
livello. Lei ha detto che siamo contenti che avete liberato
l'avanzo. Noi siamo contenti non che avete liberato l'avanzo,
quell'avanzo noi l'avremmo liberato anche come il Friuli, spese di
ristrutturazione e altro, invece siamo andati sulle spese correnti,
ma va bene così, quello che è passato è passato. Il problema oggi è
che questo avanzo viene usato per spese correnti, a carattere non
permanente non può essere usato, quindi lasciamo perdere anche
questo.
Noi vi diciamo solo: se ci sono degli impegni che sono stati
presi regolarmente, andiamo a verificarli prima di andare ad
applicare la delibera, perché altrimenti questi impegni ritornano
lì, ma non le servono per fare la compartecipazione equa. È vero,
come dice lei, che è per quota capitaria, ma il problema è che
probabilmente su certi territori c'è qualcuno che fa da
main
sponsor
come è stato citato su un giornale, e altri che non
fanno niente. Ma non sarà mica un sistema di agire tra di loro?
Riconduciamo quindi il fatto che la finanziaria l'abbiamo scritta
noi, l'abbiamo approvata noi, loro si devono adeguare almeno per
avere le stesse opportunità. I cittadini non sono amministrati in
maniera tale che ti interessa dove hai il Sindaco che risponde al
tuo simbolo del movimento e se sei in opposizione non ti interessa,
i cittadini sono cittadini valdostani tutti. Se ci sono delle
risorse che possono essere utilizzate per i territori e hanno un
senso per i territori non devono essere legate in questa maniera, a
chi è più veloce ad utilizzarli.
Noi le chiederemmo se c'è questa intenzione di andare a fare una
verifica del primo punto o quanto meno di rallentare l'applicazione
della delibera fino a verifica eseguita. Ne parliamo se c'è il
tempo di discuterne un attimo, però non cambiamo le carte in
tavola. Questi 20 milioni erano bloccati, ma non erano bloccati per
tutta la vita, Presidente, perché qualcuno li ha sbloccati prima.
Entro il 31 dicembre qualcuno li ha sbloccati, quindi erano
bloccati per quelli che sono rimasti bloccati, ma lei lo sa bene.
Certo che cerca di dirmi un'altra cosa, ma lei lo sa bene che entro
il 31 dicembre 2015 tutti potevano usarli, sennò non saremmo
passati da 46 a 23, sarebbero rimasti 46. Lo sa bene anche lei
questo!
Presidente -
Collega Bertschy, lei aveva chiesto una
sospensione per vedere se si riusciva a trovare un accordo sul
testo? È accordata una sospensione per cinque minuti.
Si dà atto che la seduta è sospesa dalle ore 10.47 alle ore
11.18.
Viérin M. (Presidente) -
Possiamo riprendere. È giunto al
tavolo della Presidenza un emendamento; ricordo che siamo ancora in
discussione generale in merito all'impegno dell'oggetto che stiamo
trattando. L'emendamento presentato dal Consigliere Gerandin è
stato distribuito.
La parola al collega Gerandin.
Gerandin (UVP) -
Merci Président. Per comunicare
all'Assemblea che ci siamo trovati per seguire la volontà espressa
dal Presidente nel suo intervento.
Noi saremmo comunque dell'idea di togliere i punti n. 2 e n. 3,
quindi "a individuare, per la compartecipazione degli Enti locali
valdostani alle finalità dell'articolo 10, comma 3, criteri che
garantiscano una maggiore equità", e "a prendere in considerazione,
al fine di garantire un'equa compartecipazione degli Enti locali,
anche le osservazioni espresse dal CPEL alla proposta di
deliberazione della Giunta regionale, come specificato al punto
1...". Manterremmo il punto n. 1, aggiungendo "a soprassedere
all'adozione della deliberazione in attesa di verificare, come da
sua dichiarazione, in che modo sono stati applicati gli avanzi
d'amministrazione 2014 nei vari Enti", perché lo riteniamo
fondamentale. Prendiamo atto con soddisfazione che si vuole
procedere a questa verifica, così com'è stato annunciato, però noi
chiediamo nel frattempo di soprassedere all'adozione della delibera
perché riteniamo sia congruo e doveroso fare questa valutazione, ma
prima di adottare l'atto, poiché rischieremmo di avere una verifica
a posteriori che, di fatto, nulla cambierebbe rispetto alle quote
di riparto che vengono chieste di essere versate dagli Enti che
contribuiscono a questi 23 milioni. Grazie.
Presidente -
La parola al Presidente della Regione.
Rollandin (UV) -
Sì, grazie.
Credo che in parte questa sospensione abbia permesso di chiarire
alcuni punti, quindi è stata sicuramente utile. Voglio solo dire
che non è possibile sospendere l'adozione della delibera, perché la
sua approvazione permette di dare i fondi alle
Unités
. Noi
abbiamo questa delibera che dà soldi, sennò esse non hanno la
disponibilità finanziaria. Posso dire di togliere questo "a
sospendere" e lasciare "a verificare", dicendo che il finanziamento
alle Unités avverrà non dando i 18 milioni e quello che è
teoricamente necessario, ma versando ogni due mesi il dovuto,
secondo la quota capitaria prevista per ogni assistito nell'ambito
delle microcomunità, altrimenti viene a cadere la possibilità di
finanziare. È proprio per la preoccupazione che voi avevate, tant'è
che abbiamo accettato il vostro emendamento nella legge finanziaria
dove si diceva che, nel caso non ci fossero stati i soldi, sarebbe
spettato alla Regione mettere l'avanzo di 20 milioni, avevamo
accettato quell'emendamento che andava in quella direzione. Quindi
rimaniamo d'accordo, perché da una parte vogliamo fare questi
accertamenti, dall'altro il finanziamento non lo diamo insieme, ma
in modo da poter fare questa verifica nel mese di luglio, alla
fine, quando ci sarà il discorso degli avanzi 95, in modo da poter
guardare nell'insieme le delibere. Se viene mantenuto così noi ci
asteniamo, perché non possiamo accettare questo tipo di soluzione
che andrebbe a penalizzare le Unités des Communes.
Presidente -
La parola al Consigliere Chatrian.
Chatrian (ALPE) -
Sì, grazie.
Riteniamo sempre positivo confrontarsi, che quanto meno le forze
politiche sappiano cosa sta succedendo, perché anche in sede di
Conferenza dei Capigruppo abbiamo sentito solo la voce del
Presidente, della maggioranza. Quindi io dico che è comunque
positivo confrontarsi e avere cognizione di causa di cosa si stia
parlando e di come funzioni la macchina amministrativa, perché se
siamo dei legislatori scriviamo delle norme, le approviamo,
conosciamo un rischio, perché lo sapevamo, e quindi nel quarto
d'ora che ci siamo presi secondo me siamo cresciuti, chi è
intervenuto ha voluto capire meglio cosa sta succedendo. Io penso
che ci sia sempre da imparare in tutti i settori.
Detto questo, noi manteniamo questa proposta che abbiamo fatto,
pur emendando i punti n. 2 e n. 3 dopo la discussione che abbiamo
fatto qui, in aula, e in Conferenza dei Capigruppo. Il cuore di
questa mozione indubbiamente è legato al fatto che il Presidente si
è assunto comunque l'onore e l'onere di fare questa verifica, e
quindi questo per noi è un passo avanti. Speriamo che sia rapido,
il più rapido possibile. Ecco perché abbiamo chiesto la
sospensione: sospendiamo un attimo questa delibera in modo da avere
serenamente sul tavolo tutte le carte per poter fare un'analisi
anche puntuale e senza mettere il carro davanti ai buoi, perché
magari invece le Amministrazioni hanno impegnato correttamente le
loro risorse. L'obiettivo di questa nostra modifica del punto n. 1
andava e va in quella direzione, sapendo perfettamente che tutto
questo aiuta comunque il comparto degli Enti locali a seguire un
nuovo modo di governare, un nuovo modo anche di amministrare e un
modo in più forse per tutti insieme di stare molto attenti a cosa
sta succedendo a livello europeo, nazionale e regionale. Io credo
che questo ci debba far crescere tutti insieme, al di là delle
forze politiche di maggioranza e opposizione, ed è per quello che è
stato positivo l'incontro fatto in Conferenza dei Capigruppo.
Peccato che le forze politiche - tranne il Presidente - non abbiano
avuto voglia di entrare nel merito su un tema così importante,
perché solo se si entra nel merito probabilmente si capiscono certe
dinamiche e non solo, ma anche le scelte che si fanno per poter
utilizzare bene i soldi. Grazie.
Presidente -
La parola al Consigliere Gerandin.
Gerandin (UVP) -
Merci Président.
Semplicemente per confermare, per quanto ci riguarda,
l'apprezzamento sul fatto che ci sia la volontà di fare questa
verifica, come peraltro lei aveva già annunciato. Dispiace che alla
fine di questa verifica non emerga qualcosa di concreto per ovviare
o magari provare a verificare se veramente qualcuno ha rispettato
tutte le regole.
Detto questo, Presidente, se il suo impegno è quello che ci ha
dichiarato, io le chiederei solo di esaminare attentamente anche i
contenuti della delibera, perché se non vengono modificati non
vanno nella direzione da lei espressa, poiché la Regione obbliga i
Comuni e gli Enti locali a trasferire il 50 percento entro il 15
aprile 2016 e il restante entro il 15 luglio 2016. Come lei ben sa,
per quella data tutti i Comuni non avranno di certo approvato i
consuntivi, non saranno a disposizione entro il 15 luglio questi
dati necessari per vedere se in qualche maniera si vorrà fare un
trattamento equo, verificando se gli impegni sono stati portati a
termine o se gli impegni che sono stati fatti a fine anno andranno
a rideterminare l'avanzo 2015.
Presidente, se l'impegno che lei ha preso in quest'aula vuole
avere seguito, andranno sicuramente modificate le date e la
delibera. Grazie.
Presidente -
Chiudiamo la discussione generale. Le
dichiarazioni di voto sono già state espresse, quindi possiamo
procedere alla votazione del testo emendato con l'emendamento del
collega Gerandin. La votazione è aperta. La votazione è chiusa.
Presenti: 33
Votanti: 13
Favorevoli: 13
Astenuti: 20 (Baccega, Bianchi, Borrello, Donzel, Farcoz,
Follien, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Perron, Restano, Rini, Rollandin,
Testolin, Viérin Marco)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK