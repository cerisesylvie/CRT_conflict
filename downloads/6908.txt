Consiglio Regionale della Valle d'Aosta - Oggetto del Consiglio n. 1411 del 26 giugno 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1411 del 26 giugno 1985 - Resoconto
OGGETTO N. 1411/VIII - REVOCA ALLA SAISET S.P.A. DELLA
CONCESSIONE PER LA GESTIONE DEI GIOCHI AMERICANI NELLA CASA DA
GIOCO DI SAINT-VINCENT.
PRESIDENTE
: Do lettura del testo della delibera:
IL CONSIGLIO REGIONALE
Vista la propria deliberazione in data 2M.1981, n. 341 con la
quale la Regione Autonoma Valle d'Aosta ha approvato la concessione
alla SAISET S.p.A. della gestione dei giochi americani nella Casa
da Gioco di Saint-Vincent;
Vista la convenzione in data 4 agosto 1981, rep. n. 5917,
stipulata dalla Regione Autonoma Valle d'Aosta, dalla SITAV S.p.A.
e dalla SAISET S.p.A. , con la quale viene regolato il rapporto fra
le parti e viene disciplinata la gestione dei giochi americani ad
opera della SAISET S.p.A. ;
Visto l'articolo 16 della citata convenzione 4.8.1981 che
rinvia, per quanto non previsto, alle disposizioni della
Convenzione Regione/SITAV S.p.A. 16.'2.1978, rep n. 5099, fra le
quali in ispecie l'art. 15;
Visto il citato articolo 15 III comma ai sensi del quale "In
caso di accertata sottrazione od occultazione degli incassi
derivanti da fatto della società concessionaria il Consiglio
regionale della Valle d'Aosta procederà alla revoca della
concessione, previa notifica (alla società) con lettera
raccomandata con avviso di ricevimento, impregiudicato il diritto
della Regione ai maggiori danni ";
Visto il verbale di constatazione redatto dalla Polizia
Tributaria di Torino, V Gruppo III sezione, in data 22.3.1985
relativo a violazioni del D.P.R. 640/1972 dal quale risulta
"constatato" ai fini dell'imposta sugli spettacoli che la SAISET
S.p.A. ha operato una sistematica sottrazione degli introiti
realizzati attraverso i settori di gioco nel periodo corrente
dall'1.9. 1981 al 30.9.1984;
Visto che la suddetta constatazione è emersa dai dati e dagli
elementi acquisiti in sede di indagine penale, messi a disposizione
del Nucleo Regionale P.T. di Torino, dall'Ufficio Istruzione Penale
di Torino;
Richiamati gli atti istruttori dello stesso procedimento penale
trasmessi al Presidente del Consiglio regionale dall'Ufficio
Istruzione del Tribunale di Torino perché fossero messi a
disposizione della Commissione Affari Generali allargata ai
Capigruppo sotto il vincolo del segreto istruttorio, nei limiti e
per quanto già di conoscenza degli amministratori della SAISET
Constatato che l'accertamento giudiziario non è ancora
definitivo; ma ritenuto che, ai fini dell'accertamento del fatto
rilevante sul piano amministrativo, sono sufficienti gli elementi
anzidetti;
Ritenuto che i fatti emersi sono ascrivibili alla Società SAISET
S.p.A. in quanto realizzati da suoi amministratori ed in quanto la
Società non ha esercitato il dovuto controllo;
Richiamato come motivazione del presente provvedimento il
verbale della Polizia Tributaria datato 22.3.1985, di cui la SAISET
S.p.A. è già a conoscenza, nonché, per quanto già a conoscenza
della SAISET S.p.A. gli atti istruttori rilasciati dal Giudice
Istruttore al Presidente del Consiglio regionale per la consegna
alla Commissione Affari Generali allargata ai Capigruppo, coperti
da segreto istruttorio e non direttamente utilizzabili nella
presente sede;
Considerato che dal confronto fra gli introiti dei giochi
americani relativi ai primi mesi del 1985 e gli introiti relativi
ai primi mesi del 1984 risultano confermati l'occultamento e la
sottrazione di somme relative agli introiti dei primi mesi del
1984;
Considerata la gravità dei fatti, la loro ripercussione
sull'opinione pubblica, l'entità dei danni subiti
dall'Amministrazione regionale, i quali risultano anche dai
maggiori importi conseguiti con una gestione normalizzata;
Considerate le disposizioni dell'art. 16 Convenzione
4.8.1981, rep n. 5917, e dell'art. 15 III comma Convenzione
16.2.1978, rep n. 5099, ai quali sono puntualmente riconducibili i
fatti accertati;
Considerata l'opportunità di stabilire un breve periodo di tempo
fra la notifica dell'atto di revoca e i suoi effetti per dare modo
all'Amministrazione regionale di predisporre la prosecuzione dei
giochi americani, anche al fine di garantire la continuità di
occupazione ai numerosi dipendenti della SAISET S.p.A. occupati nel
Casinò de la Vallée, e tenuto conto altresì della disposizione
dell'art. 20 Convenzione 16.2.1978, rep n. 5099, a cui rinvia
l'art. 16 Convenzione 4.8;1981, rep n. 5917;
Viste le conclusioni della Commissione Affari Generali allargata
ai Capigruppo già approvate dal Consiglio regionale con
deliberazione 5 e 6 giugno 1985
DELIBERA
1°) di revocare alla SAISET S.p.A. la concessione per la
gestione dei giochi americani nella Casa da Gioco di Saint-Vincent
ai sensi e per gli effetti degli artt; 16 Convenzione 4.8. 1981,
rep n. 5917, e 15 III comma Convenzione 16.2.1978, rep n. 5099, a
partire dall'8 luglio 1985;
2°) di dare mandato al Presidente della Giunta regionale perché
provveda, a mezzo raccomandata con avviso di ricevimento, alla
notifica del presente atto sia alla SAISET S.p.A. che alla SITAV
S.p.A., tenuto conto che l'atto di concessione approvato con
deliberazione del Consiglio regionale, n. 341, e la Convenzione in
data 4.8.1981 rep n.' 5917 interessano anche la SITAV S.p.A.;
3°) di dichiarare la presente deliberazione immediatamente
eseguibile, per specifiche ragioni di urgenza, (art. 63 legge
16.5.1978, n.' 196).
PRESIDENTE
: Ha chiesto di parlare il Consigliere
Beneforti, ne ha facoltà.
BENEFORTI - (D.C.):
Con questo atto si mette in pratica
quello che nel precedente Consiglio regionale era stato previsto
con l'approvazione dell'ordine del giorno, per cui non credo che ci
debbano essere discussioni particolari su questa deliberazione.
PRESIDENTE
: Ha chiesto di parlare il Consigliere Viberti,
ne ha facoltà.
VIBERTI - (N.S.):
Ci sono due cose nelle premesse che mi
sembrano degli errori e che sottopongo all'attenzione del Consiglio
nel caso si ritenga di operare una modifica, altrimenti la revoca
la voto anche così com'è.
Alla pag. 2, 3° capoverso, si inizia dicendo che "Considerato
che dal confronto ... ecc." e si fa il raffronto semplicemente con
i primi mesi del 1984 e del 1985; a mio avviso bisognerebbe anche
inserire un raffronto con l'analogo periodo del 1983. All'ultimo
capoverso, si dice: "viste le conclusioni della Commissione Affari
Generali allargata ai Capigruppo approvate con deliberazione 5 e 6
giugno 1985"; questa è una cosa formale, ma manca il numero della
deliberazione e non vorrei che un'inezia del genere permettesse
agli "azzeccagarbugli" di trovare qualche appiglio.
PRESIDENTE
: Metteremo numero e data della
deliberazione.
Ha chiesto di parlare il Consigliere Mafrica, ne ha facoltà.
MAFRICA - (P.C.I.):
Lasciar passare la revoca alla SAISET
dei giochi americani senza neppure una parola di commento mi sembra
un po' stupefacente. voglio almeno dire due cose: la prima, con
questo atto del Consiglio si dimostra come il Consiglio regionale
abbia comunque la capacità di intervenire in situazioni complesse e
di prendere i provvedimenti necessari una volta che sono stati
effettuati tutti i controlli necessari. E' una decisione che viene
presa a nostro giudizio tardivamente, ma è comunque una decisione
che va nella direzione giusta.
La seconda considerazione è la seguente: con questa
deliberazione revochiamo alla SAISET, per i motivi più volte
illustrati, la concessione dei giochi; questa revoca decorre però
dall'8 luglio, abbiamo quindi pochissimi giorni di tempo per
garantire la continuità dei giochi, fatto che credo interessi, dal
punto di vista economico per la Regione ed occupazionale per la
valle, un po' tutte le forze politiche. Vogliamo avere da parte
dell'esecutivo delle garanzie che questa data dell'8 luglio sarà la
data in cui effettivamente la Regione rileva, nella forma che verrà
stabilita, la gestione dei giochi americani.
Si è discusso, anche se rapidamente, in Commissione e si sono
fatte due proposte: una di affidamento alla SITAV dei giochi
americani, l'altra di una gestione diretta della Regione attraverso
un Commissario. Il nostro Gruppo si è pronunciato per questa
seconda ipotesi, in quanto riteniamo che una soluzione provvisoria
attraverso un commissariamento sia quella più idonea, in attesa di
una soluzione definitiva che noi vediamo essere una società mista
con la maggioranza controllata da parte della Regione.
Riteniamo invece che non sia opportuno procedere all'affidamento
alla SITAV, perché - come poi discuteremo nel prossimo Consiglio
regionale, in quanto abbiamo presentato una mozione - riteniamo che
anche la concessione data alla SITAV possa essere messa in
discussione. Infatti nella mozione che presenteremo, proponiamo che
la Commissione Affari Generali allargata ai Capigruppo continui i
suoi lavori per verificare la possibilità dell'applicazione
dell'art. 15 anche nei confronti della SITAV.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Chiedo scusa al Presidente del
Consiglio ed ai Colleghi in quanto ero disattento quando ha fatto
la proposta di rinviare questo argomento. Forse era molto più
corretto fare la discussione alla presenza di colui che sarà
chiamato a firmare, quale Presidente protempore della Giunta
regionale, l'atto formale di revoca. Faccio ammenda a me stesso e
devo dire che avrei preferito fare queste considerazioni presente
il Presidente della Giunta, che peraltro è ampiamente giustificato
nella sua assenza.
Non va passato sotto silenzio un documento che ci è pervenuto
stamattina, grazie alla benevolenza del Presidente del Consiglio, e
che riguarda direttamente la revoca dei giochi americani; non va
cioè passato sotto silenzio il tempismo e la sollecitudine con cui
tre personaggi, non più in cerca di autore, vale a dire i nostri
cari Masi, Chamonal e Giovannini, stamani hanno cominciato a
mettere le mani avanti. Il Consiglio non si è ancora pronunciato,
ma la battaglia giuridica ha già avuto la possibilità di far
intravedere le difficoltà che domani questa revoca incontrerà,
perché le resistenze saranno notevoli. Bisognerà stare attenti,
perché questi signori, tramite i loro avvocati, ci danno qualche
tocchettino sulle mani come rimprovero, nel senso di dire: state
attenti perché qui, Signori miei, noi che siamo abilitati a dire se
voi fate bene o male, vi diciamo subito che le conclusioni della
vostra Commissione non sono assolutamente utilizzabili in quanto
illegittime, caro Presidente Beneforti, ovvero sono infondate e non
provate, e le motivazioni con le quali si vorrebbe sostenere la
possibilità della revoca della concessione alla SAISET sono
giuridicamente inconsistenti se non addirittura infondate. Questo
con buona pace del
Consigliere Aloisi che stamani tuonava che questi poveri Signori
affondavano le mani negli incassi della SAISET. Non è vero, qui non
è successo assolutamente niente, noi siamo dei poveri
irresponsabili, siamo qui che dobbiamo ancora subire un giudizio da
questi personaggi che ormai sul piano della credibilità credo non
abbiano più niente da raccontarci. Dobbiamo far passare sotto
silenzio che il Consiglio regionale della valle d'Aosta si fa
tirare le orecchie da questi Signori? E no! Almeno questo abbiamo
il dovere di dirlo dopo un anno e mezzo di lavori seri, dove
nessuno si è fatto prendere dall'animosità di voler distruggere la
Casa da Gioco, neanche coloro che hanno sempre sostenuto la tesi
della chiusura, perché va dato atto ai due rappresentanti di Nuova
Sinistra di aver agito con estrema cautela nei confronti
dell'intera vicenda SITAV/SAISET. Ma che adesso si arrivi a questo
tipo di provocazione ....! Per quel che ci riguarda noi protestiamo
vivamente contro questo metodo; sarà anche legittimo mandare delle
memorie in sede penale, riteniamo meno opportuno mandare delle
memorie in sede amministrativa e cioè a chi si accinge sulla base
di elementi certi e non di ipotesi a revocare questa concessione
senza voler fare nessun tipo di scandalismo.
Invece siamo stati messi sull'avviso da chi ha ancora dei dubbi,
legittimati con queste considerazioni di carattere giuridico che vi
risparmio: che alla SAISET niente o quasi era illegale, che tutto
era possibile, che anzi noi stiamo facendo un atto amministrativo
contro gli interessi della Regione valle d'Aosta, perché se
compiamo una leggerezza ne siamo anche responsabili.
Devo dire invece che con molta soddisfazione metto a
disposizione il mio voto favorevole per questo atto di revoca alla
SAISET, perché la chiusura di questo capitolo sta a dimostrare,
come ha ben puntualizzato il Consigliere Mafrica, che questo
Consiglio non è poi manovrabile come qualcuno ha creduto; questo
Consiglio ha agito con estremo senso di responsabilità, usando la
cautela dovuta e quando è venuto in possesso delle certezze, frutto
di documenti della Guardia di Finanza e di atti istruttori, ha
rescisso questo cordone ombelicale con la SAISET, incidendo anche
quel bubbone che non ha portato dei grossi vantaggi alla nostra
Regione. In effetti, anche sul piano dell'immagine, se non si fosse
mai verificata una vicenda Casinò, la nostra Regione potrebbe
godere di altro prestigio nel resto del paese.
Questo è un piccolo sfogo da parte di ohi ha cercato, insieme
agli altri colleghi ed al Presidente della Commissione, di dare un
contributo alla chiarezza e alla credibilità delle istituzioni.
Devo dire che, se il buon giorno si vede dal mattino, dovremo
sostenere diversi assalti da parte di questi Signori, ma posso dire
che questo Consiglio è ben attrezzato per respingerli e per non
subire certi tipi di intimidazioni, perché non è casuale che questo
documento sia arrivato proprio lo stesso giorno in cui il Consiglio
doveva decidere della revoca.
Non sono un giurista quindi non voglio assumermi la
responsabilità di dare dei giudizi su quanto illustri penalisti o
civilisti hanno qui scritto; devo dire che se non altro questi
Signori non hanno la sensibilità di tacere:il silenzio sovente è
d'oro.
A questo atto che giudico provocatorio, noi rispondiamo con un
atto responsabile che è quello della revoca, che credo abbia tutti
i crismi della legalità, sia sufficientemente motivata, come
abbiamo avuto modo di dibattere nel precedente Consiglio, e abbia
non solo un valore amministrativo o giuridico, ma anche un valore
politico. Credo che mettere fuori del Casinò la SAISET sia anche
chiudere una pagina poco esaltante della nostra storia
politica.
Quindi, ben venga la revoca e se si accerteranno delle
interconnessioni di altro tipo fra SAISET e SITAV, in base ad
elementi che potremo acquisire, allora daremo dei giudizi anche su
questa seconda società.
Detto questo, non posso non parlare del fatto che alla
Commissione sono state sottoposte, per quanto riguarda una gestione
transitoria dei giochi americani, due ipotesi: una riguarda il
commissariamento dei giochi americani con la salvaguardia dei posti
di lavoro attraverso un provvedimento di tipo privatistico, e
questo mi lascia molto perplesso; l'altra riguarda l'affidamento
alla SITAV di una gestione provvisoria. Nè l'una nè l'altra di
queste due soluzioni ci entusiasmano, però riteniamo, fatte salve
quelle cautele cui accennavo prima nei confronti della società, che
tutto sommato sia meno avventurosa, fra virgolette, una gestione
affidata alla SITAV, proprio per evitare un collegamento più
diretto con la Regione che non ha fra i suoi compiti istituzionali
quello di gestire una Casa da Gioco, anche se l'esercizio dei
giochi è stato finalmente legittimato. Devo dire inoltre che se la
Giunta riterrà opportuno affidare alla SITAV l'esercizio dei giochi
americani per un periodo breve, in attesa di una soluzione
definitiva, si spazzerà perlomeno il nostro orizzonte da alcune
nubi rappresentate da questa società, che pur agendo all'interno
della stessa Casa da Gioco, aveva la caratteristica di essere
duplice, anche se poi per certi versi si potevano tutte e due
ricondurre alla stessa matrice. Si arriverà così ad una gestione
unica della Casa da Gioco, il che darà la possibilità di un
maggiore ed efficiente controllo dell'effettuazione dei giochi
all'interno del Casinò.
Una delle nostre preoccupazioni resta quella della garanzia dei
posti di lavoro e su questo argomento saremo estremamente vigili ed
attenti. Con questi sentimenti noi interpretiamo la revoca, senza
subire intimidazioni da parte di nessuno.
PRESIDENTE
: Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Voglio esprimere la mia soddisfazione
perché finalmente arriviamo al coronamento di un lavoro fatto in
collaborazione fra tutte le forze politiche, in particolare da
parte della Commissione. Questo, come qualche altro Consigliere che
mi ha preceduto ha fatto notare, è il primo passo; ad esso dovrà
aggiungersene uno successivo, perché come più volte ho affermato
nei miei interventi in quest'aula, ci sono tutti gli estremi della
corresponsabilità da parte della SITAV in tutta la gestione e in
tutti gli intrallazzi avvenuti nella società SAISET.
Mi fa piacere che, mentre all'inizio era solo il M.S.I., insieme
al Consigliere Baldassarre, a sostenere certe tesi, ora anche il
P.C.I. ha presentato una mozione in merito al problema della SITAV;
ciò dimostra che le valutazioni fatte dal M.S.I. quando ci
trovavamo soli ad affrontare questo tipo di discorso, vengono oggi
capite e recepite da altre forze politiche. Mi auguro che questo
sia l'inizio di un cambiamento che vada nella direzione di
risolvere i problemi del Casinò, con l'unica preoccupazione,
condivisa mi auguro anche dalle altre forze politiche, di garantire
l'occupazione ed i posti di lavoro.
Quindi benvenuta la revoca, però questa è la prima pagina;
dovremo continuare per cercare di fare pulizia fino in fondo dentro
quel meccanismo corrotto che è ed è stato il Casinò di
Saint-Vincent.
PRESIDENTE:
Ha chiesto di parlare il Consigliere
Beneforti, ne ha facoltà.
BENEFORTI - (D.C.):
Non è che prima, chiedendo
l'approvazione del documento, volessi chiudere la discussione, ma
pensavo che essa fosse già stata fatta nella seduta precedente del
Consiglio regionale. In quella sede abbiamo letto la relazione e
credo che ci siamo detti tutto, per cui mancava solo l'atto di
procedura della revoca che la Giunta regionale, come da impegno
assunto, ha proposto in questo Consiglio, successivo a quello del 5
e 6 giugno.
Per quanto riguarda la memoria pervenuta dai rappresentanti dei
soci SAISET, non l'ho neanche richiamata prima in quanto ritengo
che essa, anche se è stata presentata da avvocati dai nomi
illustri, non sfiori minimamente le decisioni che questo Consiglio
aveva preso nella seduta del 5 e 6 giugno. Di questa memoria ne
faremo l'uso che ne dovrà essere fatto: possiamo anche
stigmatizzare, come ha detto il Consigliere Torrione, il
comportamento di farla pervenire il giorno in cui si sta approvando
in Consiglio questa revoca, però tutto ciò non deve sfiorare la
nostra decisione.
Per quanto riguarda le ipotesi di gestione, come è stato
ricordato, esse sono due; ho comunicato al Presidente della Giunta
quali erano le ipotesi a cui era pervenuta la Commissione Affari
Generali allargata ai Capigruppo e ho anche detto nella lettera che
sulle due ipotesi esistono punti di vista diversi:c'è chi sostiene
l'ipotesi del commissariamento, chi sostiene quella della gestione
SITAV anche dei giochi americani. Il problema della gestione però
non è odierno: dovremo aspettare la prossima adunanza del Consiglio
regionale del 3 e 4 luglio, durante la quale il Consiglio sarà
chiamato a fare la scelta di vedere quale tipo di gestione dare
anche provvisoriamente ai giochi americani a seguito della revoca
che ci apprestiamo oggi a votare. Non è detto che prima del 3 e 4
la Commissione non debba ritrovarsi per vedere se è possibile
discutere fra di noi in Commissione ed arrivare così in Consiglio
con una proposta unitaria.
Ritengo, nel chiudere questo mio breve intervento, di
ringraziare tutti i componenti della Commissione per la
collaborazione ed il contributo che mi hanno dato, che hanno
portato a questo risultato importante per il Consiglio
regionale.
PRESIDENTE:
Signori Consiglieri, devo dire che il fatto
di aver ricevuto stamani questa memoria difensiva non può essere
sottaciuto dal Consiglio regionale. Siccome ci apprestiamo ad
approvare la delibera di revoca nei confronti della SAISET
predisposta dalla Giunta, per un fatto esclusivamente formale
proporrei che a questa delibera nelle premesse venga aggiunto
quanto segue:
"Di ritenere non fondati i rilievi contenuti nella memoria
del collegio di difesa dei signori Masi, Chamonal, Giovannini e
Vegezzi, trasmessi in data odierna al Presidente della Giunta
regionale e fatti pervenire per le vie brevi al Presidente del
Consiglio ed ai componenti della Commissione speciale ".
Non muta il tono ed il contesto della deliberazione, ma è un
fatto formale che deve essere messo in evidenza nella memoria,
perché potrebbe rappresentare una ipotesi di ricorso nei confronti
di questa deliberazione.
Il Consiglio è libero di accettare o meno questo tipo di
proposta.
Ha chiesto di parlare il Consigliere Torrione, ne ha
facoltà.
TORRIONE - (P.S.I.):
I casi sono due: o stasera decidiamo
l'inserimento di quel capoverso che Lei ha consigliato sul piano
strettamente giuridico, che a noi sta anche bene, oppure chiudiamo
qui la discussione generale dell'atto e riprendiamo domani alla
presenza del Presidente della Giunta, anche perché è colui che
domani dovrà sulla base di questa deliberazione firmare la
revoca.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Prima abbiamo dato un giudizio di
tipo politico sull'esito dell'indagine e sulle scelte che si devono
fare; se vogliamo fare una breve sospensione per riunire la
Commissione ed esaminare la proposta del Presidente, siamo
disponibili. Abbiamo la preoccupazione che l'atto predisposto dalla
Giunta sia il. più possibile inattaccabile dal punto di vista
giuridico, quindi non siamo in grado come Consiglieri di verificare
questi elementi formali; se vogliamo quindi fare una riunione della
Commissione facciamola. Non abbiamo niente in contrario nè a favore
di questa richiesta del Presidente del Consiglio, vogliamo che
l'atto sia il più possibile perfetto e inoppugnabile, perché
nessuna delle azioni di resistenza già iniziate possano poi per
cavilli di varia natura avere qualche effetto.
PRESIDENTE:
Ho fatto una proposta che ritenevo doveroso
fare al Consiglio, dopodiché il Consiglio può anche non accettare,
con questo non mi offendo.
Se riteniamo di approvare la revoca fatta in questi termini
approviamola pure senza nessuna variazione, non cambia nulla.
Facciamo così: ritiro la proposta, così evitiamo qualunque tipo
di discussione, e metto in approvazione la proposta di revoca così
come è stata presentata dalla Giunta, con la seguente correzione
formale all'ultimo delle premesse: "... approvate con propria
deliberazione n. 1386/VIII, in data 5 giugno 1985;".
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK