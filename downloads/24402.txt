Consiglio Regionale della Valle d'Aosta - Oggetto del Consiglio n. 3335 del 21 febbraio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3335 del 21 febbraio 2008 - Resoconto
OGGETTO N. 3335/XII - Interpellanza: "Incremento delle spese
per consulenze e collaborazioni esterne nel triennio
2006-2008".
Interpellanza
Visti i dati apparsi recentemente sul Sole 24 ore Nord Ovest,
relativi alle spese che le Regioni Piemonte, Liguria e Valle
d'Aosta hanno sostenuto negli anni 2006 e 2007 e che intendono
sostenere per il 2008, per consulenze e collaborazioni;
Verificato che mentre le regioni Piemonte e Liguria hanno
fatto registrare una flessione in questa tipologia di spesa, la
regione Valle d'Aosta ha visto incrementare di oltre un milione di
euro all'anno il budget destinato a consulenze e collaborazioni (€
3.273.600 per il 2006; € 4.353.800 per il 2007 e €
5.8884.500);
Atteso che nel frattempo è continuata la girandola di
dirigenti e di dipendenti, assegnati ogni volta ad uffici diversi
con la motivazione di rendere più efficiente il servizio;
Dato che nonostante l'aumento di consulenti e lo spostamento
di dirigenti e dipendenti non si è registrato un aumento del
livello di qualità dell'azione amministrativa;
la sottoscritta Consigliera regionale
Interpella
il Presidente della Regione per sapere:
1) quali sono le motivazioni che hanno visto lievitare in
modo così massiccio le spese regionali per le consulenze e le
collaborazioni;
2) quali sono i criteri con cui viene deciso il ricorso a
personale esterno all'amministrazione;
3) quale procedura viene seguita per la ricerca di risorse
interne (comunicati, appel de candidature), quante risposte sono
pervenute dal personale interno e in quali ambiti (e quando) si è
deciso di utilizzare competenze interne;
4) se si intende intervenire per rendere più trasparente
l'assegnazione di incarichi e consulenze, specie nella fase
dell'informazione e non solo nella fase posteriore
all'incarico.
F.to: Squarzino Secondina
Presidente
- La parola alla Consigliera Squarzino
Secondina.
Squarzino (Arc-VA)
- Ci rendiamo conto che con questa
iniziativa forse affrontiamo un argomento molto ampio, che può
apparire anche per certi aspetti generico, ma crediamo che ogni
tanto vada fatto il punto sulla questione degli incarichi e delle
consulenze, perché è un problema su cui non c'è sufficiente
attenzione da parte di questa amministrazione. Ogni tanto proprio
il confronto con i dati di altre Regioni ci fa capire qual è la
nostra specificità. Tutti noi abbiamo visto recentemente su "Il
Sole 24Ore", inserto del nord-ovest, l'inchiesta in cui vengono
analizzate le cifre riguardanti la spesa per consulenze e
collaborazioni, incarichi vari negli anni 2006-2007 (e per certi
aspetti il 2008 come previsione per la Valle d'Aosta), spese che
sono sostenute in Valle d'Aosta, ma anche in Piemonte e in Liguria.
Da questi dati emerge chiaramente l'enorme diversità, non tanto a
livello di cifre perché questo lo possiamo anche capire, ma a
livello di percentuale, soprattutto a livello di tendenze.
Si constata una tendenza all'aumento delle consulenze e delle
collaborazioni abbastanza significativo! I dati penso che siano
esatti: avevo cercato di avere una serie di dati puntuali e poi di
fare le somme, ma è stato un lavoro molto lungo, difficile, mentre
qui ho trovato il lavoro già fatto, quindi mi chiedevo se questi
sono i dati, che qui sono presentati come dati ufficiali
dell'Assessorato regionale al bilancio, quindi penso che i dati
siano corretti.
Di quali dati parliamo? Nel 2006 abbiamo una spesa, in Val
d'Aosta, per consulenze e collaborazioni che assomma a 3.273.600
euro; nel 2007 c'è un aumento di più di un terzo di questa spesa.
Le previsioni per il 2008 sono in aumento di circa 1/3 rispetto
alla spesa del 2007, ma se confrontiamo la spesa del 2006 e le
previsioni del 2008, che si attestano su 5.884.500 euro, vediamo
che c'è un aumento di quasi i 2/3, il 60%.
Allora ci si chiede - io credo che seriamente una Giunta valuti
il proprio operato anche considerandolo sui dati precedenti - quali
sono le motivazioni che hanno visto lievitare in modo così
massiccio le spese regionali per le consulenze e le collaborazioni.
Credo che questa spiegazione vada data non solo ai Consiglieri
dell'opposizione, ma anche all'opinione pubblica, che deve sapere
come sono spesi i suoi soldi.
Mi sono posta anche un problema, cioè se esiste un rapporto fra
il ricorso sempre più frequente alle consulenze e,
contemporaneamente, un ricorso sempre più frequente allo
spostamento di dipendenti da un ufficio all'altro.
Siamo consapevoli che c'è una professionalità che i dirigenti ma
anche il personale che opera in un ufficio ben preciso acquisisce
nel tempo; ci si chiede se queste persone sono continuamente
spostate da un settore all'altro, dove va a finire questa
professionalità e se proprio a questo punto l'arrivo di persone non
professionali in un settore costringa chi deve portare avanti un
lavoro a ricorrere a consulenze e a incarichi. Quindi mi chiedevo
se era stata fatta questa correlazione: può darsi che sia solo
un'intuizione che, alla prova dei fatti, risulta errata, ne sarei
ben contenta, ma sarebbe interessante che questa osservazione fosse
fatta.
Ritorno poi su un punto che mi sembra molto delicato ed è
l'attuazione di quanto prevede la legge sugli incarichi, la n.
18/1998, all'articolo 2, che dice: quando c'è un'esigenza per
affrontare un argomento, gli uffici fanno una verifica se quelle
competenze sono reperibili all'interno dell'Amministrazione
regionale. Infatti ogni deliberazione che presenta un incarico,
dice chiaramente: preso atto di tutto questo, considerato che
queste risorse non sono reperibili all'interno dell'Amministrazione
regionale come previsto dall'articolo 2, della legge n. 18/1998, e
si va avanti così. Reperibile... come viene verificata questa
reperibilità, all'interno del proprio ufficio o
dell'Amministrazione regionale in complesso, nel suo insieme?
Quindi, come viene effettuata questa procedura? Non so se c'è un
ufficio centralizzato, che si preoccupa di monitorare il ricorso a
consulenze e a collaborazioni, se c'è un monitoraggio di quante
volte, a fronte di progetti, progetti obiettivo, ben precisi, si
sia richiesto al personale interno di operare in quel senso, senza
ricorrere a procedure esterne.
Capisco che è una domanda molto generica, a cui forse si può
rispondere solo se si è fatto precedentemente questo lavoro di
monitoraggio e di presidio della questione.
Infine c'è un punto, anche questo molto delicato, che riguarda
l'informazione all'esterno della volontà da parte della pubblica
amministrazione di ricorrere a una consulenza o a un incarico per
quel determinato lavoro. Faccio i soliti esempi (anche se altre
volte ho portato questo argomento all'attenzione e ho sempre avuto
delle risposte negative rispetto a questo, ma credo che bisogna
fare assolutamente un passo avanti) perché ci troviamo sempre una
serie di deliberazioni - ne ho qui alcune, ma ce ne possono essere
centinaia - in cui la prassi è quella di dire: verificato che c'è
un problema, verificato che non sono reperibili all'interno
dell'Amministrazione regionale queste competenze, preso atto che
all'interno dell'ufficio esiste un curriculum della tal persona,
riteniamo questa persona adatta a svolgere quell'incarico perché ha
i requisiti necessari, quindi affidiamo a lei o a lui l'incarico
stesso.
Allora io mi chiedo: ma questi giovani come possono fare per
essere informati che esistono queste possibilità? Cosa devono fare?
Devono andare da ogni Assessore, da ogni dirigente, ogni giorno a
chiedere: ma avete qualcosa?, così... oppure non è possibile
rendere trasparenti queste procedure?
Questo è un problema che poniamo.
Presidente
- La parola al Presidente della Regione,
Caveri.
Caveri (UV)
- I confronti giornalistici sono basati su
dei parametri che talvolta sono di difficile comparazione. Devo
dire anzi che, in talune occasioni, quando si scava nella
metodologia, emergono elementi imbarazzanti della professionalità
di alcuni miei colleghi. Questa storia delle classifiche è
assolutamente grottesca e risibile, perché talvolta verifichiamo
che in determinati settori si cambia di graduatoria a seconda delle
metodologie adoperate, che non sempre sono all'insegna della
chiarezza e della trasparenza.
In relazione all'interpellanza, ritengo opportuno all'inizio
fare una precisazione in merito alla presunta girandola di
dirigenti e di dipendenti. La mobilità interna del personale
regionale non è un capriccio, ma è utilizzata esclusivamente in
applicazione delle norme di legge (legge n. 45) e delle norme
regolamentari (regolamento regionale n. 6/1996).
La coordinata attuazione dei processi di mobilità e di
reclutamento del personale è uno dei principi fondamentali
dell'organizzazione, ai sensi della già citata legge n.
45/1995.
Devo dire che ciò avviene in un clima di crescente complessità
dell'amministrazione. Credo che sarebbe interessante, nella
giornata di domani, quando celebreremo in gran pompa il 60°
anniversario in quest'aula (lo rifaremo poi domenica al Cinema
"Giacosa", con un film sulla storia dell'autonomia) avere una
tabella nella quale si veda, comparativamente, quanto sia mutata la
macchina dal 1945 in poi (cito il '45 perché è la data di
soppressione della provincia e della nascita di quella forma
autonomistica preliminare alla nascita della Regione autonoma) e
quanto ancora negli ultimi anni siano state scientemente, cioè con
norme di attuazione o sulla base di decisioni unilaterali dello
Stato, scaricate su di noi funzioni e competenze. Per cui (questo è
il grande tema del precariato) ci siamo trovati di fronte alla
necessità di fare macchina indietro, cioè siamo di fronte a degli
obblighi non di stabilizzazione del personale, ma di riduzione
numerica del personale. Ricordo che, nel 2008, nell'Amministrazione
regionale verranno assunte, o saranno soggette a mobilità da altre
pubbliche amministrazioni, 33 persone! Questo dà il senso di
un'operazione di cui vado particolarmente fiero, e non solo per gli
obblighi del Patto di stabilità, ossia la sostanziale riduzione del
comparto pubblico.
La collega Squarzino dice: "nonostante l'aumento di consulenti e
lo spostamento di dirigenti dipendenti, non si è registrato un
aumento del livello di qualità nell'azione amministrativa".
Io non condivido questa affermazione, la ritengo un po' negativa
nei confronti dei dipendenti regionali e in particolare poco
rispettosa di un lavoro che è stato condotto da molti dirigenti,
che hanno portato a termine con successo razionalizzazione e
miglioramenti proprio nel livello qualitativo dell'azione
amministrativa. Ho qui delle buone pratiche, penso alla
Sovrintendenza agli Studi, che ha aperto "on line" le borse di
studio da parte degli studenti universitari; penso al Bilancio,
dove è stata aperta la pratica positiva del mandato elettronico,
penso alla Sanità, dove a favore dei neuropatici cronici
trapiantati, a vantaggio degli handicappati, degli invalidi civili,
ci sono procedure che sono state rese più facili ed efficaci; penso
alla gestione elettronica dei documenti nel settore della
Sovrintendenza per la tutela dei beni paesaggistici, mi riferisco
all'utilizzo di strumenti più efficaci nel settore dei trasporti
(trasporto disabili, trasporti eccezionali, concessione degli
impianti a fune): insomma, ci sono una serie di buone pratiche che
miglioreranno la qualità dell'amministrazione.
Vorrei rispondere un po' saltabeccando nelle sue domande perché
questo mi consente di avere una visione più di insieme.
Per quanto riguarda il terzo quesito, quando parla delle
candidature, mi pare più collegato alla questione della girandola
di dirigenti che alle consulenze, mi pare di capire che ci siano 2
elementi...
(interruzione della Consigliera Squarzino Secondina, fuori
microfono)
... no? Leggendola mi sembrava così. Ora se lei si riferisce
alla dichiarazione di interesse del personale appartenente alla
qualifica unica dirigenziale, concernente le cosiddette "procedure
di pubblicità dei posti vacanti disponibili", devo dire che tale
procedura non attiene a un processo di mobilità, bensì al
conferimento di incarichi in relazione alle posizioni dirigenziali
vacanti.
Per il secondo punto dell'interpellanza è opportuno chiarire che
l'amministrazione ricorre al personale esterno laddove le singole
strutture dirigenziali ne riscontrino la necessità, in funzione di
puntuali e specifiche esigenze.
La scelta del consulente o del collaboratore è effettuata dal
dirigente interessato, che di volta in volta individua il soggetto
in possesso dei requisiti che meglio consentono di raggiungere
l'obiettivo, in conformità della legge n. 18/1998, che dice che il
conferimento di incarichi da parte della Regione può avvenire solo
nell'ambito delle sue finalità istituzionali e gli incarichi
(articolo 2, comma 2) sono finalizzati a soddisfare particolari
esigenze eccedenti le normali competenze del personale dipendente,
ovvero in assenza di personale in possesso dei requisiti e delle
professionalità necessarie o quando il medesimo non possa essere
distolto dalle normali attività di servizio. Gli incarichi devono
consentire, oltre al raggiungimento degli specifici obiettivi
individuati nei relativi atti deliberativi, anche un apporto
qualificato alle capacità professionali e alle conoscenze del
personale regionale. E ancora: articolo 3, comma 1: gli incarichi
possono essere di natura professionale, avere per oggetto
consulenze, studi e indagini, collaborazioni tecniche di alta
qualificazione, e infine gli incarichi sono conferiti con motivato
provvedimento della Giunta regionale a soggetti dotati di specifica
e comprovata competenza in materia, che forniscono adeguate
garanzie sullo svolgimento dei compiti da affidare.
Questo per dire che esiste una tipologia che non è frutto di
invenzione, ma è l'applicazione della legge.
Pare chiaro - mi riferisco al primo quesito - come l'importo
delle spese per le consulenze e le collaborazioni sia la diretta
conseguenza della sommatoria algebrica delle spese sostenute o
previste, nel caso del bilancio 2008, dalle singole strutture
dirigenziali, che di anno in anno formano le richieste necessarie a
garantire il regolare svolgimento dell'attività amministrativa.
La variazione degli importi complessivi ha, in realtà, una serie
di motivazioni diverse ed eterogenee, tuttavia, sempre fondate
sulla necessità di soddisfare specifiche esigenze amministrative e
l'individuazione delle risorse esterne è sempre effettuata dal
responsabile di struttura.
Essendo gli incarichi affidati con deliberazioni di Giunta, che
sono a disposizione di tutti, ogni valdostano può verificare, nelle
singole deliberazioni e nei disciplinari allegati, sia le
motivazioni che hanno portato alla adozione dell'atto, sia la
specifica attività da svolgersi da parte dell'incaricato, nonché la
durata e l'importo della consulenza o della collaborazione.
La cosa che le voglio dire è - potrebbero essere buoni testimoni
non solo i dirigenti dell'amministrazione ma i singoli Assessori -
che quando effettuiamo la ripartizione dei fondi, nella lunga
discussione politica che precede l'approvazione del bilancio,
questo tema delle consulenze è uno dei temi di fronte al quale ci
troviamo con maggiore drammaticità, dovendo le consulenze rientrare
nell'alveo di quei costi dell'amministrazione che devono essere
collegati alle necessità di essere austeri rispetto al Patto di
stabilità.
Le vorrei fare qualche esempio. Quando noi, nel Dipartimento
politiche per l'impiego, notiamo un forte incremento nelle
consulenze, si dice: ma come, questi sono matti?, poi, nello
specifico, si vede che c'è tutto un problema di operatività dei
servizi per l'impiego dovuto al conferimento delle competenze
statali in materia; quando vediamo che c'è un incremento nel
Dipartimento Sovrintendenza agli studi, andando a vedere cosa è
successo, si trova un nuovo servizio dirigenziale sull'edilizia
scolastica e universitaria, con tutta una problematica legata
all'handicap, ci sono questioni che riguardano la predisposizione
del conto annuale richiesto dalla Ragioneria dello Stato, ci sono i
controlli sull'ISEE...
Quando vedo crescere, nel Dipartimento affari europei, che mi
compete, il capitolo delle consulenze, mi accorgo che ci sono delle
questioni oggettive: siamo capofila delle Regioni sul tema della
montagna, ho assunto la presidenza della Consulta Stato-Regioni
dell'arco alpino, abbiamo aperto nuovi servizi fra cui "Europe
direct", siamo stati capofila per sei mesi dell'"Euroregione
Alpmed".
Potrei moltiplicarle all'infinito le ragioni per le quali non
cediamo ai capricci... quante volte in Giunta una deliberazione,
con cui viene immaginata una consulenza, viene discussa e
approfondita, perché deve convincere tutti noi sulle ragioni per le
quali questa consulenza si dimostra necessaria!
Quarto quesito: prendo atto del riconoscimento della trasparenza
della fase posteriore all'incarico, che dà atto di un aumento della
trasparenza stessa. Per quanto riguarda l'applicazione dei criteri
di trasparenza e di pubblicità in una fase preventiva
all'affidamento, vorrei dire che, in moltissimi casi, si usa il
cosiddetto "elenco aperto", che è un elenco di soggetti esterni
candidati ad assistere alla Regione nelle attività connesse ai
programmi comunitari e statali, che viene gestito dall'Agenzia del
lavoro e di cui il Dipartimento affari europei e politiche
strutturali - ma anche altre strutture - si avvale
regolarmente.
Per altre tipologie di incarico può non risultare agevole una
generalizzazione di tale metodo, soprattutto per quanto riguarda
l'affidamento di attività molto specifiche o connotate da caratteri
di particolare urgenza.
Devo dirle con franchezza che trovo che, effettivamente, qualche
meccanismo in prospettiva dovrebbe essere studiato. Abbiamo
grandissime difficoltà a trovare dei giovani consulenti, e penso
alla questione degli affari europei; adesso avevo una possibilità,
fino al 2013, per un giovane valdostano che viene distaccato presso
il Segretariato di Italia-Francia a Mentone. Non voglio dire che
molti giovani valdostani siano come i bamboccioni di Padoa Schioppa
(e credo che non gli abbia portato bene), ma abbiamo delle
situazioni di difficoltà di corrispondenza. Talvolta i miei uffici
aprono al reperimento di "curricula": se va a vedere l'elenco
aperto, le viene da piangere, perché il numero di giovani
valdostani che sembrano avere determinate caratteristiche per
determinati posti è non sempre corrispondente alla realtà.
Credo che ci sia un processo di corrispondenza fra i profili che
dobbiamo creare in prospettiva e le esigenze dell'amministrazione.
Pochi giorni fa ho incontrato il nuovo Presidente dell'Ordine degli
Avvocati, Paolo Caveri, segno dell'occupazione perpetua dei Caveri
dei posti chiave in Valle d'Aosta! Peraltro, un Caveri che non è
esattamente sulle mie posizioni politiche, anche se molto distante
dalle vostre... direi che è più vicino a 2 colleghi che sto
guardando in questo momento e non alla sedia vuota! Devo dire che
oggi abbiamo 155 avvocati in Regione, ma bisogna trovare una
modalità perché questi avvocati possano lavorare per la pubblica
amministrazione senza perdere l'iscrizione nell'albo libero
professionale.
Sono dei temi che sono alla nostra attenzione e l'esperienza
accumulata in questi anni mi conferma il fatto che abbiamo bisogno
di avere una migliore corrispondenza, anche nel settore delle
consulenze, fra domanda e offerta.
Presidente
- La parola alla Consigliera Squarzino
Secondina.
Squarzino (Arc-VA)
- Il collega Salzone mi suggerisce la
risposta, cioè mi dice che dovrei dichiarare che sono
soddisfatta.
Voglio ringraziare il Presidente per le informazioni e devo dire
che rispetto a 2 osservazioni che ha fatto, il Presidente ha
ragione: quella girandola mi è scappata, è vero, non volevo
assolutamente criticare i meccanismi di mobilità interna che
consente al personale di cambiare e di avanzare o di fare anche
esperienze diverse.
La mia impressione, e per questo le chiedevo eventualmente se
riusciste a fare una verifica, a parte di grandi settori che lei mi
ha indicato, è che occorrerebbe verificare se anche i piccoli
incarichi, che ci sono e sono centinaia e centinaia, non potrebbero
essere evitati con una gestione più attenta del personale. Non sto
a rifare gli esempi che ho già fatto, quindi quando dico questo,
credo il Presidente sappia di alcuni casi, ma non è su questo che
voglio intervenire, è proprio complessivamente.
Quando parlava della qualità dell'azione amministrativa, non
volevo mettere in luce il fatto che esistano delle buone prassi, ci
sono, per fortuna; ma penso al cittadino che, molte volte, ci
telefona per dire quella pratica non va avanti: come mai? Penso a
questa pesantezza normale della macchina amministrativa, per cui
ben vengano i progetti (vivaddio in qualche punto
dell'amministrazione c'è un'intelligenza di fronte a un problema
reale e si va avanti) ma come prassi normale il cittadino non ha
questa impressione di velocità di risposte e soprattutto di
un'amministrazione le cui regole di funzionamento sono ancora
pensate con l'ottica del dirigente e del funzionario, e non con
l'ottica del cittadino utente. Quindi c'è ancora questa cultura
diffusa e ben vengano allora i progetti che fanno fare dei passi
avanti.
Concordo, rispetto al fatto che le classifiche a volte non siano
veritiere, perché la classifica dipende dalle metodologie usate, ma
il mio interesse non era tanto sottolineare il rapporto fra noi e
le altre Regioni, quanto la crescita della nostra Regione e questo
è un dato di fatto, che non dipende da criteri che sono stati
utilizzati o da metodologie diverse: è sempre la stessa
metodologia. E lei ha indicato i motivi per cui questo avviene.
Sicuramente ci sono molti esempi, lei li ha fatti, soprattutto
quando c'è un processo innovativo, c'è un'esigenza nuova che va
studiata, non sempre si hanno al proprio interno tutte le risorse
per poterlo fare, quindi ben venga una consulenza.
Ma quello che mi sembra che stia prendendo una certa piega, su
cui bisogna riflettere (poi può darsi che in prospettiva sia quella
la scelta da fare, non lo so) è la domanda: una volta che i vari
uffici e i vari sportelli sono attivati e si vede che funzionano,
perché non trasformarli in qualcosa più di organico, perché
affidarli sempre a consulenti, come se fosse un'area che non ha il
tempo neanche di professionalizzarsi? Perché, come si
professionalizza, l'incarico cambia, cambia il Presidente della
Regione, cambia l'Assessore e cambia anche il consulente! Lei sa
benissimo, Presidente, che ci sono dei giovani che non vogliono
andare a Mentone o in Francia, ma sono disposti a stare a Bruxelles
anche quando non hanno più avuto l'incarico della Regione, quindi
il loro obiettivo non è tornare in Valle. A volte è proprio
cambiando l'Assessore o il Presidente che cambiano anche i
consulenti; non è che gli altri siano più o meno bravi, ma hanno
una diversa etichetta politica e questo non va assolutamente bene.
Anche se lei presenta la scelta di consulenti molto preparati e via
dicendo, ma la gente sa e si chiede: se queste persone sono
ugualmente competenti, perché la scelta cade sempre su quello che è
diverso dagli altri, non per competenza ma per appartenenza
politica?
Questo è un problema serio ed è per questo che ho messo
l'accento sul momento dell'individuazione, perché lei ha elencato
la procedura e la procedura è chiara. Ma tutto si gioca su
quell'"individua"! Il dirigente, quando ha bisogno, cerca
all'interno, non trova, e allora "individua" il soggetto che può
svolgere quel ruolo. È questo che non è chiaro.
Quali sono i criteri in base ai quali individua? Come fa a
individuare? Mica tira a sorte, avrà qualche criterio, avrà almeno
una rosa di nomi, mi verrebbe da dire che opera all'interno di una
rosa di nomi.
Perché allora non rendere pubblica l'esigenza di nominare un
consulente, chiedere chi è disposto? Ci sarà una rosa di nomi, poi
all'interno si individua, certo, ma intanto c'è la possibilità per
alcuni di presentarsi in modo trasparente e non attraverso canali
solo clientelari. È questo che non va bene. Lei lo sa benissimo,
anche i suoi Assessori lo sanno, la gente lo sa questo; allora
perché non intervenire in modo chiaro? Perché vogliamo confondere
l'appartenenza politica, importante, perché uno condivide un
progetto di sviluppo di questa Regione, con l'accesso al lavoro?
Sono cose totalmente diverse e andrebbero tenute distinte,
altrimenti non c'è il rispetto per le persone, per i giovani, per
chi si affaccia al mondo del lavoro.
E poi sono convinta che ogni consulenza non sia cedere a dei
capricci, mi rendo conto che ci sono cose molto grosse. Ci sono
però anche delle cose molto piccole: quando vedo che è sufficiente
avere dieci persone in possesso di diploma di scuola superiore,
perché prendo quelle dieci persone ben precise, individuate, e
tutte le altre che hanno... ma quanti hanno un diploma di scuola
media superiore? Non diciamoci che è una competenza così difficile
da trovare? E perché di fronte a questo solo 10 persone, proprio
quelle lì a non altre, sono state individuate?
Concludendo, secondo me, non c'è un capriccio nel cercare un
consulente perché c'è bisogno, quindi non si tratta solo di
individuare il singolo, ma secondo me varrebbe la pena fare una
valutazione globale delle cose e chiedersi quale direzione vogliamo
dare. Vogliamo mettere l'Amministrazione regionale in condizioni di
essere sempre più preparata, formata, con persone competenti in
grado anche di svolgere questo ruolo oppure vogliamo mantenere
nell'amministrazione una base fissa, che fa il lavoro quotidiano, e
poi diamo all'esterno l'intelligenza, il pensiero? Non sono per
questa seconda ipotesi, però credo che bisogna riflettere su questa
differente impostazione di visione della pubblica amministrazione e
capire come, all'interno di queste differenti posizioni, si colloca
la questione delle consulenze e delle collaborazioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK