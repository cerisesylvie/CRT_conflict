Consiglio Regionale della Valle d'Aosta - Oggetto del Consiglio n. 589 del 26 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 589 del 26 maggio 2021 - Resoconto
OBJET N° 589/XVI - Communications du Président du
Conseil.
Bertin (Presidente) -
Alla presenza di 35 Consiglieri
possiamo dare avvio ai lavori del Consiglio regionale. Punto n. 1
all'ordine del giorno.
In apertura di questo Consiglio il nostro pensiero si rivolge ad
Alessandro Letey e Alfredo Canavari, i due
free-rider
che
hanno perso la vita travolti da una valanga sul versante francese
del Monte Bianco. Ci stringiamo attorno alle loro famiglie ed
esprimiamo il cordoglio di tutto il Consiglio regionale.
Il nostro pensiero va oggi anche al tragico incidente della
funivia di Stresa dove quattordici persone hanno perso la vita,
alle loro famiglie e alle comunità colpite da questa tragedia,
esprimiamo tutta la nostra commossa partecipazione.
Vi comunico che il 12 maggio è stato depositato un disegno di
legge per l'istituzione del Collegio dei revisori dei conti per la
Regione ai sensi della norma di attuazione n. 179/2010. L'atto è
stato assegnato alla II Commissione, che ha già espresso il
parere.
Il 14 maggio il gruppo Pour l'Autonomie ha depositato una
proposta per la modifica della legge regionale n. 5/2000 nella
parte che riguarda la nomina del Direttore generale dell'USL.
Il 20 maggio è stata depositata una proposta di atto
amministrativo, assegnata alla IV Commissione, che riguarda il
piano triennale degli investimenti di politica del lavoro
2021-2023.
Infine vi comunico che l'Ufficio di Presidenza ha deliberato la
ricevibilità della petizione popolare contro l'apertura di una cava
di ghiaia in frazione Chetoz nel comune di Quart, depositata il 3
maggio e sottoscritta da 99 cittadini. L'iniziativa è stata
assegnata alle Commissioni consiliari III e IV.
Non vedo richieste di interventi su questo punto, possiamo
passare al punto... consigliere Aggravi, non l'avevo vista, le
passo la parola.
Aggravi (LEGA VDA) -
Volevo porre alla sua attenzione,
visto che nello scorso Consiglio avevo espresso una richiesta di
aiuto a lei e ai membri della Giunta relativamente al percorso che
sta avendo la proposta di legge n. 12, questa mattina ho
protocollato, arriveranno alla sua attenzione e all'attenzione del
Presidente della Giunta e degli Assessori interessati alcune
considerazioni che io ritengo utili per il proseguo dell'attività,
non soltanto legata alla proposta di legge che mi trova come primo
firmatario, ma più in generale ai processi di produzione normativa.
Perché questo? È vero, è una materia molto complicata, però ci sono
tutta una serie di pareri e di missive che si stanno scambiando gli
uffici che stanno ulteriormente complicando il percorso della
proposta di legge e che potrebbero generare anche su altre proposte
una vera e propria palude che blocca l'attività della produzione
normativa. Io pongo la questione alla sua attenzione per quanto di
competenza sulla parte di Regolamento, o comunque di procedura
legata agli organi consiliari, e ai membri della Giunta per quanto
riguarda ovviamente l'oggetto del contendere. Perché dico questo?
Perché io immagino - faccio l'esempio di questa proposta di legge -
che ci sia una volontà comune comunque espressa di arrivare a un
testo di legge almeno condiviso che deve essere notificato alla
Commissione europea, tra l'altro, ieri ho ricevuto una notizia di
sospensione della procedura di notifica: questo lo dico perché
forse è il caso che tutti gli attori vengano messi intorno a un
tavolo, soprattutto parlo di attori tecnici in questo caso, in
maniera tale da dirimere le questioni, per capire quando e come la
Commissione potrà avere un testo su cui poi procedere con la
notifica in Unione europea. Penso che sia un argomento importante
su cui tutto il Consiglio deve concentrare la sua attenzione.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Per condividere ovviamente le
sollecitazioni del collega Aggravi e per ampliare il tema di
discussione, che è inerente appunto alla questione della produzione
legislativa di questo Consiglio, perché il problema è sempre
quello: quando si vuole presentare una legge e questa legge prevede
delle coperture finanziarie, comincia purtroppo un lunghissimo iter
nel quale, se si è fortunati, si arriva alla fine, se si hanno
delle conoscenze, delle capacità, se chi di dovere trova l'ufficio
giusto, si riesce ad arrivare al termine. Il problema delle
coperture non può coinvolgere solo il Legislativo del Consiglio, ma
quest'ultimo inevitabilmente deve chiamare la struttura delle
Finanze per chiedere se su quel capitolo ci sono i fondi, se non è
direttamente responsabilità del Dipartimento delle finanze, il
Dipartimento delle finanze deve chiamare un altro Assessorato, deve
chiedere se i fondi che ci sono sono in disponibilità, dopodiché
risponde l'Ufficio legislativo, il quale poi dà la risposta,
individua il capitolo e quant'altro. Evidentemente questo è un
sistema macchinoso che non permette di poter agire, di poter
presentare le iniziative legislative, checché se ne pensi. Io credo
che quest'Aula sia chiamata a esaminare i testi di legge, le
proposte di legge ed esprimere il proprio parere che sia
favorevole, che sia non favorevole, evidentemente è necessario che
questi testi siano scritti, da una parte, in maniera corretta - e
qui c'è, da una parte, la capacità del Consigliere e, dall'altra,
evidentemente il supporto dell'Ufficio legislativo -, dall'altra,
però, la questione delle coperture non è una questione banale, non
è codificata e quindi evidentemente riteniamo che andare a
codificare e a definire le procedure per avere le coperture
finanziarie e per individuare i capitoli e quant'altro sia una
priorità da affrontare al più presto.
Presidente -
A proposito di questo argomento, non
specificatamente su un atto in particolare, abbiamo incontrato, con
i rispettivi uffici, l'Assessorato delle finanze per
standardizzare, anche dal punto di vista dei lavori dei Consiglieri
rispetto a questi aspetti, delle procedure che possano rendere più
agevole e sicuro il percorso di formazione di una legge.
Detto questo, leggeremo la nota del consigliere Aggravi. Ha
chiesto la parola il consigliere Bertschy, ne ha facoltà.
Bertschy (AV-SA) -
Rispetto alla considerazione del
consigliere Aggravi e direi anche del capogruppo Manfrin, rilevo
come l'aspetto che viene sottolineato non ha tanto natura politica
quanto organizzativa, nel senso che qui in aula, come in
Commissione, mi pare che abbiamo sempre trovato le soluzioni quando
si è condiviso l'obiettivo politico, probabilmente... Non
deleghiamo ai tecnici la risoluzione dei problemi, nel senso che è
utile che si faccia una valutazione tra Consiglio e strutture del
Governo ma sia a livello politico che tecnico per capire come
lavorare per evitare di perdere tutti del tempo e rincorrere poi in
fase successiva i problemi. Lo dico perché è normale che i capitoli
di bilancio sono organizzati per portare avanti degli obiettivi che
sono definiti con il DEFR e con il bilancio che si approva
triennale ed è normale anche che, quando si interviene con una
disposizione legislativa che va a incidere su quei capitoli, ci
possano essere delle difficoltà a liberarli. Allora se tutto questo
viene preceduto da una valutazione politica e poi a cascata si va a
lavorare sulla definizione della richiesta del reperimento delle
risorse, probabilmente risolviamo il problema affrontandolo nella
maniera giusta e non al contrario.
Io quindi sono dell'idea che possiamo trovare una soluzione,
soprattutto non mettere in condizioni i Consiglieri di fare un
doppio lavoro, perché non è opportuno soprattutto in un momento
come questo ed è ovvio che le nostre strutture, quelle del
Consiglio e quelle legate all'operatività del Governo, debbono
trovare prima delle soluzioni per portare avanti gli obiettivi che,
in termini politici, si definiscono obiettivi da raggiungere
insieme. Lo dico per trovare una metodologia di lavoro perché vale
per voi come per noi e credo che non sia interessante mandarci
delle lettere o leggere delle lettere tra dirigenti che rallentano
il lavoro di tutti.
Come ripeto, rispetto alla proposta sulla legge sulle grandi
crisi industriali, l'aspetto politico l'abbiamo risolto e invece ci
si è incastrati in un'organizzazione che probabilmente non ha
seguito la giusta metodologia.
Presidente -
Non vedo altre richieste su questo punto
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK