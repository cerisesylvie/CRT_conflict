Consiglio Regionale della Valle d'Aosta - Oggetto del Consiglio n. 3319 del 21 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3319 del 21 febbraio 2024 - Resoconto
OGGETTO N. 3319/XVI - Interpellanza: "Avvio di un ulteriore
approfondimento sui percorsi di orientamento e di studi musicali
nella regione".
Bertin (Presidente) -
Punto n. 21. Consigliere Baccega, a
lei la parola.
Baccega (FI) -
Assessore, avevamo già parlato poco più di
un anno fa del percorso di armonizzazione della filiera musicale in
Valle d'Aosta che è attuato dal progetto "Suite" regionale con una
serie di referenti e, con questa necessità di chiarezza, chiediamo
di fornire i dati degli alunni iscritti e i relativi costi delle
scuole musicali dello SFOM e dell'Istituto musicale pareggiato.
A oggi il percorso musicale valdostano presenta, a nostro
avviso, secondo le informazioni che abbiamo raccolto, anomalie
piuttosto significative e un'importante spesa che vogliamo capire
se è giustificata, soprattutto da parte di questi due enti.
Il percorso di armonizzazione musicale ministeriale prevede un
iter d'istruzione ben preciso, mi pare che le SMIM accolgano e
avviino alla musica i ragazzi che escono dalle scuole elementari e,
successivamente, dopo aver ricevuto quest'infarinatura di base
musicale, ai più portati viene consigliata l'iscrizione presso il
liceo musicale dove, al termine dei cinque anni, i ragazzi o
proseguono l'attività nella buona preparazione musicale, oppure
hanno una preparazione liceale umanistica con una forte curvatura
musicale; una preparazione che gli consente di accedere
all'Istituto musicale pareggiato.
Alcune perplessità sul percorso con un consistente intervento
economico da parte della Regione, vedendo appunto i bilanci della
SFOM e del Conservatoire.
Il Conservatoire è il corrispettivo dell'Università della Valle
d'Aosta perché rilascia delle lauree. Va sottolineato che
l'Istituto musicale pareggiato da tempo contempla anche dei
percorsi pre-accademici, oggi divisi in corsi di base e corsi
propedeutici; sono corsi pre-accademici che precedono il percorso
dell'AFAM, l'Alta Formazione Artistica e Musicale.
L'anomalia sta nel fatto che è come se l'Università tenesse dei
costi prima di accedere alla triennale, dove i docenti a tempo
indeterminato sono retribuiti come se tenessero dei corsi
universitari, e anche qui bisognerà chiarire bene questo
percorso.
L'utenza degli alunni che frequentano i corsi pre-accademici
coincide con l'utenza del liceo musicale delle SMIM, è chiaro che
qualcosa in qualche modo non quadra e pare che in questo momento la
Regione paghi due volte il personale che svolge la medesima
mansione.
Credo che solo una piccola parte degli studenti iscritti al
Conservatorio (i dati erano questi, l'anno scorso), sta seguendo il
percorso di alta formazione, quindi sulla base di questo chiediamo
degli aggiornamenti.
Ci pare che il Conservatorio a oggi competa in ambito
d'orientamento con il liceo musicale - le SMIM sono scuole che
comunque rientrano in un percorso di obbligo scolastico - quando in
realtà dovrebbe privilegiare il percorso di alta formazione
universitaria.
Questo per quanto riguarda il livello di formazione musicale che
noi abbiamo tradotto a livello locale in "Suite", poi abbiamo la
SFOM che attualmente pare rappresenti una sorta di satellite alato
che, in qualche modo, rispetto a questo decreto nazionale di
armonizzazione musicale, poco c'entra.
È certamente una scuola che è nata con l'obiettivo di avviare i
ragazzi alla musica e poi trasferirli al Conservatorio, ma - come
vorremmo far emergere dai dati, lo valuteremo - pochissimi ragazzi
vengono fatti iscrivere in Conservatorio al termine di questo
percorso della SFOM, l'anno scorso era così, il dato dava queste
indicazioni; non so se sarà confermato anche quest'anno.
Confrontando quindi i dati sulle iscrizioni delle due
istituzioni, è emerso che la maggior parte dei ragazzi iscritti in
Conservatorio per la classe di percussione, per esempio, fino a
poco tempo fa erano iscritti presso la SFOM proprio perché il
docente di quella classe lavorava nella SFOM e c'era l'esigenza di
costruire la classe, altrimenti non andava avanti.
Ci sono delle questioni che vanno approfondite e per questo noi
nel punto 4 chiediamo: "Se intende avviare un ulteriore
approfondimento sul tema da parte della commissione consiliare
competente, oltre a sapere quanti allievi hanno frequentato
nell'ultimo biennio rispettivamente le SMIM, il liceo musicale, il
Conservatorio e la SFOM, e quanti allievi hanno completato l'intero
percorso della SFOM e hanno proseguito verso il Conservatorio.
Quanto ha investito la Regione nei rispettivi percorsi di
orientamento e di studi musicali e i dati relativi al numero di
alunni iscritti e relativi costi rispettivamente delle scuole di
musica SFOM e Istituto musicale pareggiato".
Questo è quanto.
Presidente -
Risponde l'assessore Jean-Pierre Guichardaz,
ne ha facoltà.
Guichardaz J. (FP-PD) -
Solo una piccola premessa, nella
sua interpellanza, nella premessa, lei rileva che il Conservatorio
e la SFOM si sono fatti un po' la guerra nel tempo.
Io le devo dire che non ho rilevato questa guerra, un po' sono
inserito all'interno del mondo musicale, ho studiato anche io al
Conservatorio di Aosta e devo dire che non mi è parso mai di
rilevare questa guerra, anche perché hanno finalità completamente
diverse e non sono comunque parte di filiere né sono sovrapponibili
e né, conseguentemente, una indirizza l'altra a un eventuale
passaggio, passerella o altro, quindi sarebbe interessante, magari
poi ci facciamo una chiacchierata se lei mi dà due elementi
rispetto a questa guerra tra SFOM e Conservatorio, che io
francamente non ho rilevato.
A premessa vorrei anche dire che credo che la Valle d'Aosta
possa considerarsi oggi a pieno titolo davvero come uno dei
territori italiani - e oserei dire anche europei (rispetto al tema,
anche con il collega Sammaritani ne abbiamo parlato più di una
volta) - credo che sia uno dei territori in assoluto ad avere la
più alta alfabetizzazione musicale e il più alto numero di
frequentanti ambiti musicali delà sistema musicale Valle d'Aosta
che nei decenni - attraverso sia le sue agenzie formative, quindi
le scuole, e il Conservatorio ma anche la SFOM, ma anche le bande,
i cori, i gruppi musicali, le rassegne che si fanno continuamente -
ha assicurato un'altissima attenzione nei confronti del mondo
musicale, alfabetizzando e creando delle sensibilità estremamente
importanti e peculiari di questo mondo.
Io le dico che già solo nella mia famiglia, per dire, ci sono
due componenti laureate al Conservatorio, una ha fatto la SMIM,
l'altra ha fatto le scuole musicali. Qualunque famiglia credo che
abbia al proprio interno persone che o cantano in un coro ad alto
livello eccetera, questo per inserire anche la questione.
Il sistema musicale in Valle d'Aosta è più complesso di quello
che ogni tanto si tende a disegnare ed è molto interdipendente,
anche perché, per esempio, moltissimi che suonano nelle bande
suonano o nella SFOM o in Conservatorio, quindi c'è anche questa
grossa permeabilità tra soggetti che apparentemente non hanno
niente a che vedere l'uno con l'altro, ma che invece lavorano molto
bene insieme.
Rispetto alla SMIM e al liceo musicale, i dati richiesti,
ovviamente io me li sono fatti dare dalle varie istituzioni: il
liceo musicale di Aosta oggi ha 105 iscritti, per la SMIM- questi
sono gli iscritti che hanno frequentato le scuole medie musicali:
nel 2023-2024 sono centocinque e nel 2022-2023 centoquindici.
Per la SMIM parliamo di cinquecentotrentadue nel 2023-2024, nel
2022-2023 cinquecentoventotto; quindi sono numeri anche piuttosto
alti in termini di iscrizione.
Per la SFOM, che è la scuola di formazione a orientamento
musicale, i dati sono: anno scolastico 2022-2023
settecentoottantaquattro, mentre invece in quest'anno scolastico
ottocentoottantadue, quindi cento di più rispetto all'anno scorso,
abbiamo avuto un incremento di un centinaio.
Riguardo a quantiallievi della SFOM hanno proseguito al
Conservatoire dopo aver completato il percorso SFOM, come le dicevo
prima, si ricorda che quest'ultimo (in quanto scuola amatoriale che
non rilascia titoli di studio con validità legale, vista la
normativa regionale di riferimento e lo Statuto della Fondazione)
non ha una posizione di verticalità all'interno della filiera
scolastica pubblica; il ruolo della SFOM si colloca pertanto nel
territorio regionale parallelamente a quello delle istituzioni
afferenti alla filiera ministeriale - non come mi pare di aver
capito come trampolino di accesso poi al Conservatoire - e viene
attuato attraverso percorsi autonomi di alfabetizzazione e
formazione musicale, tra l'altro di altissimo livello, che
abbracciano utenze spesso non contemplate, lei parlava di ragazzi,
anche per età e per caratteristiche nella filiera di cui parlavamo
prima, cioè di quella scolastica.
Ci sono per esempio le attività per la mamma in gravidanza, per
l'infanzia da 0 6, i corsi per gli adulti, che sono molto
frequentati, e percorsi unici nelle varie regioni dedicati
interamente alla disabilità, la SFOM lavora tantissimo nell'ambito
delle persone diversamente abili, progetti volti all'integrazione
socio-culturale attraverso l'apprendimento musicale; quindi la SFOM
è proprio una cosa a se stante e che tra l'altro non ha veramente
un paragone, se vogliamo, con altre realtà e ci viene spesso in
qualche modo anche invidiata, ed è anche motivo spesso di
narrazione rispetto a una realtà che oramai da decenni è comunque
in itinere in Valle d'Aosta.
La prosecuzione degli studi musicali al Conservatoire o in altre
istituzioni di formazione musicale superiore da parte degli
studenti della SFOM può verificarsi e ovviamente si verifica, ma in
taluni casi in piena libertà di scelta, quindi non è che la SFOM
manda i ragazzi, non ha quello come compito, ma non costituisce né
un passaggio dal curriculum scolastico, né la naturale evoluzione
di studi e pratiche musicali che presso la SFOM sono compiuti in se
stessi con specifiche finalità, metodologie, target di risultati,
oggetto peraltro di accreditamento e certificazione, non è che la
SFOM sia una scuola che s'inventa le cose.
Lei pensi che il Piano delle arti del Ministero è uno degli
elementi contenuti all'interno della SFOM, ...la scuola Suzuki
Italia, la certificazione Trinity College ed altre certificazioni
sono contenute direttamente all'interno del sistema.
All'Istituto musicale pareggiato, per fornirle dei dati, nel
2022-2023 erano duecentootto, di cui novantatré nei corsi base
propedeutici e centoquindici per gli accademici, nel 2023-2024 sono
duecentotrentacinque, quindi in leggero aumento, di cui
centoventisette per gli accademici.
Rispetto all'investimento sulla SMIM e sul liceo musicale, lei
sa che - essendo all'interno del sistema proprio della scuola,
essendo all'interno sia delle scuole medie e anche di istituzioni
scolastiche di base, comprensive quindi anche di altre tipologie di
corsi di studio, quindi liceo classico, artistico e musicale, per
esempio, per quanto riguarda il liceo musicale - non è possibile
ovviamente definire i costi perché, come lei sa, noi paghiamo gli
insegnanti e facciamo le assegnazioni direttamente a livello
regionale, quindi sulla SMIM e sul liceo musicale non è possibile
avere un quadro definitivo dei costi proprio perché rientra dentro
a un sistema più complesso.
Invece, per quanto riguarda la Fondazione Maria Ida Viglino, nel
2024 il dato è di 1.765.000 euro lordi, l'Istituto musicale
pareggiato nel 2024 di 2.760.000 euro lordi, questi sono i
trasferimenti che vengono fatti.
I dati relativi agli alunni iscritti e ai costi rispettivamente
alla scuola di musica SFOM e all'Istituto musicale pareggiato: il
numero di iscritti gliel'ho fornito nella domanda 1, immagino che -
visto il tenore della domanda, non era chiarissimo - lei intendesse
i costi per famiglia, mi sono fatto dare il dato: il costo medio
esemplificativo per studente risulta 371,88 euro, mentre invece per
l'Istituto musicale pareggiato il costo è di 481,06 euro.
Poi, se vuole, le lascio la risposta, perché lei ha citato la
presentazione del sistema "Suite", ci sarebbero due pagine di
spiegazione che credo le possano interessare e che potrebbero
interessare anche sicuramente chi ci ascolta, però è comunque un
progetto che ha coinvolto undici istituzioni scolastiche e ha
coinvolto l'Arcova e altre associazioni, comunque le lascio il
foglio.
La domanda era complessa, abbiamo cercato di ridurre il più
possibile.
Presidente -
Consigliere Baccega a lei la parola.
Baccega (FI) -
In realtà, come lei ha detto, il sistema
musicale in Valle d'Aosta è sufficientemente complesso, quindi va
valutato in modo più approfondito.
Per questo la domanda n. 4, alla quale non ha risposto, era: se
si poteva andare in Commissione e avere il tempo necessario per
fare gli approfondimenti rispetto a quanto lei mi dirà, rispetto
alla sua risposta.
Per farle capire da dove nasce la mia affermazione - perché
Conservatoire e SFOM hanno talvolta avuto dei problemi - ricordo
che un anno fa feci un'interrogazione di questo tipo e l'Assessore
a suo tempo competente mi disse: "Perché Conservatoire e SFOM
talvolta si sono fatte un po' la guerra". Viene da
quest'affermazione, niente di più, ma lo sappiamo, perché lo si
avverte, perché parlando con le persone, non è che l'Assessore di
prima ci avesse detto delle belinate, ci aveva semplicemente detto
che le cose spesso sono andate in questo modo e noi ne abbiamo
preso atto, ma, per far capire anche a chi sta intorno a tutto
questo, la richiesta era proprio quella di dire: facciamo una
riflessione in Commissione perché è davvero molto articolato questo
percorso, che non è solo la SFOM ma il percorso effettivo è SMIM,
liceo musicale ma non c'è scritto - o non ho capito bene - quanti
dal liceo musicale accedano al Conservatoire; non l'ho capito,
probabilmente ci sarà scritto, se lei mi dà poi il suo testo
sappiamo quanto funziona il percorso didattico.
Poi la SFOM ha una sua caratteristica di scuola amatoriale a
parte, ma questo poi lo valuteremo.
Se riuscissimo ad avere con un assenso la possibilità di andare
in Commissione, non nell'immediato, sarebbe una cosa carina.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK