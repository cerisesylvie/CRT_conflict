Consiglio Regionale della Valle d'Aosta - Oggetto del Consiglio n. 1834 del 12 febbraio 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1834 del 12 febbraio 1986 - Resoconto
OGGETTO N. 1834/VIII - STIPULAZIONE DI UNA CONVENZIONE CON LA
SEDE RAI DI AOSTA PER LA REALIZZAZIONE DI PROGRAMMI DI INFORMAZIONE
SULL'ATTIVITÀ DEL CONSIGLIO REGIONALE E DEI SUOI ORGANI. -
Reiezione di mozione
PRESIDENTE:
Do lettura della mozione presentata dai
Consiglieri Torrione, Mafrica e Viberti:
MOZIONE
I lavori del massimo consesso regionale e cioè il Consiglio
trovano negli organi di stampa e di informazione un riscontro del
tutto inadeguato per non dire irrilevante.
Se è vero che la partecipazione dei cittadini alla gestione
della cosa pubblica può essere sollecitata da un corretta ed
imparziale informazione allora si pone il problema di garantire che
le iniziative, le prese di posizione, le impostazioni sui vari
problemi prospettate dai rappresentanti delle varie forze politiche
devono poter essere conosciute e quindi valutate dalla pubblica
opinione. Ciò assume una rilevanza particolare nel caso del
Consiglio regionale che è l'espressione più immediata e diretta
dell'elettorato valdostano, ma la cui voce non riesce a trovare un
canale informativo tale da consentire una divulgazione
sufficientemente documentata della propria attività.
Questo aspetto
oltre a riguardare il fenomeno nella
sua generalità, si evidenzia con una connotazione particolare se si
fa riferimento al sistema dell'informazione legato al servizio
pubblico radiotelevisivo e nel caso specifico ai notiziari ed ai
servizi del TG3 regionale.
Senza voler entrare nel merito di un problema che in più
occasioni si è cercato di risolvere, ma che non ha trovato in
pratica soluzione alcuna nonostante gli impegni assunti dai
responsabili del TG3 in numerose occasioni ufficiali semiufficiali
o conviviali, è comunque venuto il momento di affrontare la
questione nei sui termini reali.
Per ovviare a questi inconvenienti si rende pertanto
indispensabile aprire una serie di spazi informativi riservati
esclusivamente al Consiglio regionale attraverso una apposita
Convenzione da stipularsi con la RAI sulla falsariga di quanto già
attuato dall'Assessorato alla Pubblica Istruzione e
dall'Assessorato all'Agricoltura, Foreste ed Ambiente Naturale.
Tutto ciò premesso, i sottoscritti Consiglieri regionali
propongono che il Consiglio
DELIBERI
di dare mandato alla Giunta regionale di stipulare apposita
Convenzione con la sede RAI di Aosta, sulla falsariga di quanto già
praticato dall'Assessorato regionale all'Agricoltura, Foreste ed
Ambiente Naturale e dall'Assessorato regionale alla Pubblica
Istruzione, volta alla realizzazione congiunta di programmi mensili
capaci di illustrare le funzioni del Consiglio regionale attraverso
l'attività legislativa svolta dai singoli Consiglieri, dai Gruppi
consiliari o da altri organi regionali a cui compete la capacità di
iniziativa di legge, approfondendo in particolare attraverso
servizi specifici le tematiche trattate nei provvedimenti
legislativi stessi e garantendo contestualmente il confronto fra le
varie forze politiche in merito alle problematiche di volta in
volta postulate dalla realtà regionale sia sotto il profilo
strettamente politico che sotto l'aspetto legislativo ed
amministrativo.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Io ritengo opportuno che il Consiglio
regionale si occupi del problema dell'informazione in generale e
dell'informazione radiotelevisiva in particolare, anche perché in
genere l'informazione esterna sui lavori del Consiglio, tende a
dimostrare ciò che il Consiglio non è. Il Consiglio regionale ha
delle sue specifiche prerogative che sono stabilite dallo Statuto,
mentre l'immagine che di esso viene proiettata all'esterno è quella
di un grosso consiglio comunale, nel quale hanno rilievo le cifre
ed i problemi più minuti; invece non riesce mai a decollare
l'informazione sull'attività legislativa, che è la caratteristica
essenziale del Consiglio, sia che venga proposta dalla Giunta che
da qualsiasi Consigliere. Su di essa non c'è mai un confronto,
anche se solo preliminare, non c'è mai una informazione che tenda a
sensibilizzare l'opinione pubblica e, soprattutto, non c'è mai la
possibilità che, nell'ambito dell'informazione più generale, una
pluralità di voci aiuti l'opinione pubblica a farsi un'idea esatta
dell'attività legislativa.
Questo è un dato di fatto che, per quanto ci riguarda, esponiamo
con una grande amarezza, che diventa ancora maggiore se ci
riferiamo al servizio pubblico offerto dalla Radiotelevisione
italiana. Più volte ci siamo occupati di questo argomento, in via
ufficiosa, in via ufficiale ed in via conviviale, ma i risultati,
purtroppo, sono rimasti, desolatamente, gli stessi. In proposito,
ci erano state fatte delle promesse e ci erano state prospettate
delle soluzioni. Il loro scopo non è certo quello di privilegiare
il Consiglio rispetto ad altri enti pubblici o ad altre funzioni
che coinvolgono l'informazione, ma di fare in modo che il massimo
consesso regionale non sia trattato in un telegiornale con una
notizia di soli dieci minuti, per essere poi completamente
dimenticato.
Faccio un esempio per tutti, forse il più evidente. Il bilancio
regionale, che generalmente impegna questo Consiglio per diverse
sedute e per diversi motivi, perché c'è un aspetto contabile, che
ha una sua rilevanza, c'è poi un aspetto politico, che ne ha
un'altra e c'è un aspetto amministrativo che evidenzia gli
interventi che la Regione dovrà fare. Ebbene, esso ha la stessa
rilevanza di una qualunque deliberazione che riguarda il contributo
ad una associazione o ad un ente qualsiasi. Quando mai, a livello
televisivo, si è visto un servizio speciale dedicato esclusivamente
alle sedute del bilancio, per far confrontare la maggioranza e
l'opposizione su quell'argomento che interessa tutta la
collettività valdostana, perché in quel momento si operano delle
scelte e quindi si fa politica?
Nel telegiornale della sede RAI di Aosta c'è uno strano ritegno
nei confronti della notizia politica. Io non ho capito il perché,
ma questo non succede in altre Regioni e poi ne spiegherò il
motivo. Credo che questo sia uno dei motivi che "hanno costretto"
due importanti Assessorati a stabilire una convenzione con un
servizio pubblico, come lo è la RAI, perché siano effettuate
determinate trasmissioni. Io credo invece che questo sia un dovere
della RAI e che non ci sia alcun bisogno di stipulare delle
convenzioni con chi è preposto a fare e a dare dell'informazione;
al più queste convenzioni possono essere ricercate con delle
Radiotelevisioni private, che hanno un'altra funzione ed un altro
significato. Questo sta a dimostrare che la battaglia che noi
sosteniamo da tempo, cozza contro non so che cosa. Ne abbiamo
parlato decine di volte e questa, ad esempio, è la quarta volta che
noi affrontiamo in Consiglio questo argomento. Non è pensabile che
si possa continuare così, perché ne va di mezzo anche il buon nome
del Consiglio. Io credo che, bene o male, esso abbia affrontato con
serietà e approfondimento dei problemi che riguardano direttamente
la collettività regionale.
Faccio questo discorso solo perché ritengo che tutti i
Consiglieri abbiano il diritto e la possibilità di far conoscere
all'opinione pubblica anche le semplici idee, perché questo
Consiglio ogni tanto produce anche delle idee. Non dico questo
perché la minoranza ha meno voce della maggioranza, ma ne faccio
solo ed esclusivamente una questione di principio. Anche se
esistono delle convenzioni sarebbe conveniente mettere a confronto
più voci, specie quando si tratta di un problema che riguarda
l'Assessorato alla Pubblica Istruzione o quello all'Agricoltura. Io
mi chiedo perché non è possibile arrivare a questa pluralità di
interventi, che è molto utile per analizzare un argomento in tutti
i suoi dettagli.
Ciò non avviene perché probabilmente questa sede RAI tende a
privilegiare delle notizie diverse da quelle politiche. La durata
massima di un servizio sul Consiglio regionale che abbia o meno un
ordine del giorno nutrito, è sempre tra i 7 ed i 10 minuti, per cui
capita che un Consigliere qualsiasi, per essere nominato, deve
parlare per circa 3 ore ed un quarto; se parla solo 10 minuti,
anche quando affronta argomenti interessanti, non viene
assolutamente citato. Questo, ovviamente, va al di là della
citazione personale, che non ha nessuna rilevanza pratica, perché è
una questione di contenuti.
Poiché la RAI non offre gratuitamente alla collettività un
servizio sui lavori del Consiglio, noi, con questa mozione,
chiediamo che si provi almeno a fare una convenzione. Si tratta
certamente di un'assurdità, che però ha anche il valore di una
provocazione, perché la stessa RAI (E chiedo che mi si presti
attenzione, perché quello che diciamo viene poi verificato
all'interno dell'azienda RAI) con l'ultimo documento ufficiale
emesso dalla Segreteria del Consiglio di Amministrazione, che ha
per oggetto "Verifica programmi trasmessi", con il quale esprime un
giudizio e fa delle analisi sui suoi programmi servendosi di un
"fior fiore di illustri personaggi" (Redazione del rapporto,
analisti, elaborazione elettronica dei dati, e c'è tutto lo "staff"
che ha operato questo di tipo di valutazioni), dice sul TG3 della
Valle d'Aosta che: "Il telegiornale della Valle d'Aosta, che si
segnala tra gli altri per un numero medio di notizie
particolarmente basso, evidenzia due grandi blocchi nella
trattazione dei diversi soggetti dell'informazione: da un lato le
istituzioni, che tengono oltre un quarto del tempo-notizia,
dall'altro i diversi soggetti che compongono il tessuto
economico-sociale, che contano insieme, anche questi, un quarto
dell'intero notiziario. La testata valdostana si segnala anche per
una forte incidenza di notizie acefale che prescindono, cioè, dalla
presenza e dall'attività di soggetti". Se la Giunta regionale o
qualche Consigliere Capogruppo non ha il testo di questa relazione,
gliela farò avere. "Tra le altre tematiche spiccano infine, per la
loro frequenza, i temi vari relativi ad una minuta cronaca bianca e
alle curiosità, quando la comunità appare descritta come sede di
attività politiche e amministrative o di produzione o di scambi
economici. Nel complesso, comunque, la testata valdostana non si
distingue per un ruolo di rappresentazione dei meccanismi della
comunità...", ed è questo l'argomento che io sottolineo, "...e
tanto-meno per un'esplicitazione dei nessi dell'agire comunitario
con l'azione individuale. Anche nei momenti di partecipazione dei
vari soggetti alla vita comunitaria, si evidenzia una modesta
propensione di questo TG a cogliere ed a valorizzare l'intervento
diretto dei cittadini nella vita politica e sociale".
Dopo queste affermazioni che non sono del Consigliere Gianni
Torrione, perché altrimenti potrebbe sembrare che io faccia delle
campagne contro la RAI, ma che sono della RAI stessa, inviterei
tutte le forze politiche a fare una piccola riflessione, perché non
si tratta di critiche "buttate lì", ma si tratta di un'analisi dei
programmi del TG3 valdostano fatta dalla stessa RAI e quindi tutto
ciò che noi abbiamo detto qui dentro trova un riscontro ed un
riflesso in un documento ufficiale.
Signor Presidente, io dico con amarezza di essere stato uno
degli estensori della mozione, ma se si riesce ad arrivare al
nocciolo della questione e ad un impegno esplicito e preciso di
tutte le forze politiche presenti in questo Consiglio, noi
ritiriamo la mozione. Però occorre fare un confronto di carattere
definitivo, perché non si può rimanere in questa situazione di
stallo, ricca di furberie, nella quale si dice: "Sì, facciamo!",
però non si fa nulla.
Faccio un'ultima citazione e poi concludo il mio intervento. Si
era parlato di fare dei "fuori-spazio", come si chiamano
tecnicamente, e cioè di trasmettere dibattiti, confronti, ecc., in
orari non strettamente legati alla programmazione nazionale, per
esempio dalle 2 alle 3 del pomeriggio, o anche a notte fonda, ma
poi non si è fatto assolutamente niente; anzi, la "ribattuta" del
TG, cioè l'edizione delle 10,30, è esattamente uguale a quella che
si trasmette alle 7,30. Non solo, ma noi abbiamo terminato delle
riunioni di Consiglio ben oltre le ore 7,30 e quindi nelle edizioni
delle 10,30 si poteva almeno riferire qualche cosa in merito agli
interventi effettuati qui dentro, ma ciò non è stato fatto. Se
qualcuno ascolta la "Voix de la Vallée" dell'edizione delle 12,30
si rende conto che si è finito di fare dell'informazione, perché
tanto l'edizione del "Pomeriggio in Valle", che l'ultima edizione
del TG3 sono quasi uguali. Queste considerazioni non sono malevole,
ma servono a migliorare un servizio pubblico a vantaggio della
comunità, e sono contenute in una relazione della RAI, che io mi
sono permesso di leggere ed io invito il Consiglio a meditare sullo
stato dell'informazione radiotelevisiva in Valle d'Aosta.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io dico subito che non voterò
questa mozione e ne spiego i motivi, tanto l'esposizione del
Consigliere Torrione, quanto lo studio fatto dalla RAI sulla
"scarsità" del TG3 valdostano, sono condivisi dal sottoscritto che
era intervenuto anche in precedenti dibattiti, sempre sulla RAI. La
questione sta diventando un problema importante, nonostante
l'impegno del Presidente del Consiglio e di tutti i Gruppi
Consiliari per un incontro che valga a chiarire una soluzione che
ha senz'altro del paradossale. Le critiche che noi, ed il
sottoscritto in particolare, abbiamo fatto circa un anno fa, contro
il tipo di informazione della sede RAI di Aosta, sono confermate
dallo studio che è stato fatto dalla stessa RAI. Comunque non
condivido il contenuto ed il fine della mozione.
Se il Consigliere Torrione mi consente di usare questo termine,
qui ci troviamo di fronte ad una "disperazione" manifesta del
Consigliere Torrione e degli altri firmatari della mozione.
Infatti, per fare dell'informazione politica che non serve al
singolo Consigliere o al Gruppo, ma alla comunità, dobbiamo fare
come l'Assessore all'Agri coltura, che ha speso 70 milioni per il
1986, dobbiamo fare come l'Assessore alla Pubblica Istruzione, che
ha stipulato una convenzione con la RAI per propagandare l'attività
dell'Assessorato. Sinceramente ci troviamo di fronte all'assurdità
che il denaro pubblico viene dato ad un ente pubblico che pure ha
il dovere di fare dell'informazione.
Ma vediamo che tipo di informazione da la sede RAI di Aosta,
senza entrare nel merito delle capacità professionali, sulle quali
io non sono in grado di esprimere un parere. Se la sede RAI di
Aosta, con 40, 50 o 60 tra lavoratori e giornalisti...
(Voce fuori microfono: "Cento!")
Cento! Come dice qualcuno che mi ha corretto. Ma se questa sede
RAI, per dare 20 minuti di informazione, che al 70% o all'80% è
un'informazione assolutamente inutile o "acefala", come dice lo
studio citato dal Consigliere Torrione, e che è un termine anche
"piacevole", significa che bisogna procedere alla stipula di
un'altra convenzione con la RAI, per consentire questa
informazione; ciò significa che qui ci troviamo di fronte ad
un'assurdità.
Non mi addentrerò più in questo tipo di intervento, perché non
vorrei essere accusato, come già mi è successo altre volte, di
essere il nemico numero uno della RAI. Per l'amor del cielo! Io non
ho nessun rapporto con la RAI. Certo io sto concludendo una
raccolta di elementi da mandare al responsabile nazionale del mio
Partito per far capire che cosa sia questa sede RAI di Aosta.
Quindi io ritengo di non dover votare questa mozione; se però la
proposta del Consigliere Torrione viene accettata, nel senso di
voler concordare tra tutte le forze politiche un altro incontro a
livello di Capigruppo con gli esponenti della sede RAI (Ma resta
bene inteso che non vale assolutamente la pena di fare un'altra
cena) che valga a modificare l'informazione del TG3, essa mi trova
consenziente. Comunque io ribadisco di non votare questa mozione e,
a livello di battuta, mi auguro che l'intenzione di chiudere le
sedi RAI del terzo canale si avveri nel più breve tempo
possibile.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
L'argomento dell'informazione è sempre
complesso per il rilievo che esercita sull'opinione pubblica e
diventa delicato quando si riferisce a formazioni politiche che,
dal rapporto con l'opinione pubblica, traggono anche possibili
effetti nei consensi elettorali; l'argomento va quindi affrontato
con un certo approfondimento. Credo comunque che non si possa
essere soddisfatti dell'informazione pubblica sull'attività del
Consiglio regionale.
A mio giudizio si può rilevare che i servizi giornalistici della
RAI hanno il presupposto di rispettare il pluralismo, ma ho
l'impressione che questo rispetto sia più formale che sostanziale.
Io non credo che si parli mai per 10 minuti, come diceva il
Consigliere Torrione, dell'attività del Consiglio regionale, perché
ho l'impressione che se ne parli solo per 3 o 4 minuti al massimo;
comunque, per rispettare formalmente il pluralismo, si cerca di
dare una notizia di qualche decina di secondi per ogni Partito.
Ognuno può osservare per sé che spesso viene considerata più degna
d'essere riferita al pubblico una battuta, piuttosto che altri
argomenti più significativi. L'attività politica risulta pertanto
più simile al "teatrino delle parti", che non invece ad un faticoso
impegno per risolvere i problemi con proposte differenziate. Io
credo che questo sia il primo elemento di fondo che bisognerebbe
chiarire in una discussione con i giornalisti e con i responsabili
della RAI; il pluralismo è necessario, però occorre che non sia
rispettato solo formalmente, ma anche sostanzialmente.
La seconda questione che notiamo noi, e sulla quale altri
potranno anche non essere d'accordo, è relativa ad una certa
attenzione a voler compiacere il "potere", indipendentemente da chi
in quel momento lo esercita. In questo senso, tanto per fare degli
esempi spiccioli che sono capitati al nostro Gruppo, quando c'è
un'iniziativa della Giunta o dell'Assessore, si dice in modo
esplicito: "L'Assessore Perrin... Il Presidente Rollandin...
L'Assessore Lanivi..."; quando, invece, si parla di un'iniziativa
dei Consiglieri comunisti, si dice, genericamente: "I
Comunisti...". Questo è solo un particolare che però è
significativo; infatti, parlando di un'interpellanza, spesso si dà
la risposta dell'Assessore, ma non si citano le argomentazioni
dell'interpellante o del promotore dell'iniziativa. Quindi c'è
questo atteggiamento che formalmente o intenzionalmente tende a
rispettare il pluralismo, conservando però nella sostanza il
difetto di fondo che, a mio giudizio, tende a rappresentare la
politica come "rissa o polemica", per cui soltanto quando ci si
insulta si fa notizia e quando si argomenta non si fa notizia. Ne
consegue che per essere citati almeno in una battuta, occorre dire
all'Assessore che "è un incapace o che è un ladro", altrimenti
diventa difficile catturare l'attenzione del giornalista.
Oltre a questo particolare atteggiamento esiste una seconda
questione che ad esso è strettamente connessa, ed è la paura del
confronto. È da quasi 3 anni, da quando cioè si è verificata la
"vicenda Casinò", che le forze politiche non hanno più accesso a
tribune radiotelevisive. Negli anni scorsi, per discutere del
bilancio regionale, della crisi comunale, ecc.) si svolgevano
diversi confronti radiotelevisivi, mentre, dopo l'esperienza di
quel dibattito sul Casinò che non si è potuto fare, mi sembra che
il Consiglio e le forze politiche non si siano più trovati a
discutere di un problema, in un confronto "in diretta". Eppure,
dall'autostrada ai bilanci regionali e alla crisi dell'industria,
sono stati numerosi i problemi di questi ultimi anni che si
prestavano per un eventuale dibattito alla RAI.
Noi crediamo che si tratti di un problema che deve essere
risolto e crediamo anche che presso la RAI ci siano le capacità
tecniche e professionali adatte allo scopo. Crediamo invece che sia
sbagliato l'atteggiamento mentale degli operatori e dei dirigenti
della RAI nei confronti del Consiglio regionale. In questo senso
riteniamo opportuno discutere con loro della possibilità di avere
dei "fuori spazio" o qualcosa del genere, in cui i Consiglieri
regionali, la Giunta regionale e le forze politiche abbiano la
possibilità di confrontarsi e di approfondire le discussioni, per
dare della politica la sua vera immagine e funzione.
Non si può pensare di descrivere alla cittadinanza la politica
come una rissa continua tra maggioranza e minoranza, come un
semplice scontro verbale, lasciando invece sullo sfondo la
diversità delle proposte e la complessità dei problemi; questo
approfondimento deve essere possibile. Io credo che i cittadini
capirebbero meglio le cose se potessero avere delle informazioni
più dettagliate ed in questo senso la mozione del Consigliere
Torrione, pur potendo essere modificata, ci vede favorevoli nella
richiesta di un confronto con la RAI, finalizzato a giungere ad una
convenzione, o a qualche altra formula, che permetta di evidenziare
nell'informazione pubblica regionale, i veri problemi e le varie
posizioni. Per non trascurare questo argomento, devo dire che,
tutto sommato, a volte, pur con la scarsità di mezzi, le
televisioni private o le radio private, permettono confronti ed
approfondimenti superiori a quelli dell'informazione pubblica, che
però ha una maggiore capacità di diffusione. Inoltre, poiché il
servizio pubblico è pagato da tutti i cittadini, io credo che,
giustamente, si possa pretendere da essa una maggiore rispondenza
alle aspettative.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Je croyais qu'après les déclarations de
M. Martelli, on n'aurait plus eu besoin de discuter cet argument:
tout s'était passé tranquillement et il n'y a plus de problèmes. On
ne fait que changer télévisions privées et on fait des conventions
plus ou moins au niveau du Conseil, afin que chacun puisse faire
les accords qu'il veut. Mais vu que l'idée, à ce que j'ai entendu,
n'est pas partagée par l'ensemble des forces constitutionnelles, on
peut très bien envisager une façon de conseiller à la RAI de porter
une certaine attention aux problèmes du Conseil Régional.
On est toujours embarrassé pour agir vis-à-vis de la RAI, pour
une raison très simple. Si tous les jours on dit: "Attention,
certaines nouvelles ne sont pas données", très souvent on est
accusé de vouloir faire transmettre à tout prix les nouvelles et ce
qui se passe dans le Conseil Régional de l'Administration
régionale. Je peux même comprendre l'ennui du Conseiller Mafrica
qui dit que, très souvent, l'action du Gouvernement est privilégiée
par rapport à celle des forces de l'opposition. A ce propos il
s'agirait plutôt de voir quelles sont les informations données en
ce qui concerne ce que fait le Gouvernement. Il y a très souvent
des informations qui sont nécessaires, soit pour ce qui concerne
les discussions au sein du Conseil, soit pour les conséquences
surtout de l'action législative du Conseil.
J'ai parlé de ce problème, il y a quelque temps, avec le
responsable de la RAI; sa réponse a été plutôt complexe dans le
sens qu'il m'a dit que, tout les jours, les secrétaires de tous les
partis, non pas au niveau régional, mais national, passent un coup
de fil aux différents responsables et surtout au Commissaire de la
"Commissione di vigilanza" pour dire que monsieur X a eu 3 mn et 20
en plus que monsieur Y. Il y a des statistiques pour démontrer
quelles possibilités les différents partis ont de faire connaître
leur avis. Le problème est malheureusement plus complexe qu'on ne
pourrait le penser aujourd'hui et même les Conseillers proposants
l'ont dit. C'est sans doute une motion provocante. Il s'agit de
faire comprendre, encore une fois, à la RAI que l'attention
vis-à-vis de l'activité du Conseil devrait ne pas viser à
privilégier quelqu'un, mais être, au contraire, à la disposition du
public, vu que c'est un service public, pour faire savoir ce qui se
passe. En ce qui concerne surtout les propositions de loi, on
devrait donner la possibilité à la population de savoir quelle est
l'attitude des différents Groupes. Pour le restant, on m'a même dit
qu'il y avait la possibilité de participer aux programmes d'accès,
pour lesquels le 5% des heures de transmission est réservé à la
requête des forces politiques. Mais ce n'est là ni le but de cette
motion, ni l'intérêt du Conseil Régional. Il s'agit, au contraire,
de faire savoir comment se passent les travaux au sein du
Conseil.
Les conventions que les différents Assessorats ont signé avec la
RAI, il manque celle du Tourisme, visent à un autre problème. Il ne
s'agit pas de donner des nouvelles tout court; c'est autre chose.
Les Conseillers ont pu voir et apprécier les programmes. Il y a eu
une rencontre pendant laquelle on a discuté de la manque des
différentes machines qui seraient nécessaires pour organiser les
programmes, au-delà du niveau d'information et de préparation du
personnel, qui est insuffisant. Le même problème se posera, d'ici
quelque temps, pour respecter les engagements que la RAI a pris
vis-à-vis par exemple du problème de la langue française.
Dans la substance, nous nous abstiendrons sur la motion tout en
partageant cette préoccupation des Conseillers proposants et en
prenant encore l'engagement de soumettre la question à la RAI. Mais
au-delà des rencontres ou des lettres...
On pourrait aller au Conseil d'Administration National, mais là
on nous dit qu'il faut attendre. On pourrait aussi échanger des
idées, des suggestions à cet égard; à la fin tout le monde est
content et 3 ou 4 autres mois passent sans que rien n'advienne.
Pour des arguments particuliers, les débats sont extrêmement
utiles, au-delà de l'engagement qu'on peut avoir. Il faut donner à
tout le monde, aux différents Groupes qui sont présents, aux
différentes associations mêmes, la possibilité d'exprimer leur avis
sur des arguments spécifiques; avant de discuter une loi au
Conseil, on pourrait très bien faire un débat.
Mis à part tout cela, nous ne pouvons que reconfirmer notre
attitude de sollicitation vis-à-vis d'un problème que nous retenons
urgent, c'est-à-dire l'information dans le sens le plus vaste, même
si nous comprenons très bien que l'information aseptique n'existe
pas; information doit être faite de façon convenable et la plus
sérieuse possible, afin de donner à la population valdòtaine l'idée
de ce qui se passe au niveau du Conseil.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Io credo che ormai, a livello di
Consiglio regionale, esista quasi l'unanimità di intenti su questo
argomento. In effetti, come ho già detto nel mio precedente
intervento, questa mozione ha anche il carattere della
provocazione. Credo però, che non si possa disconoscere che questo
problema esiste realmente: perciò bisogna organizzare, ed in questo
senso noi offriamo la nostra disponibilità, un incontro su questo
argomento a livello di Capigruppo, alla presenza del Presidente
della Giunta e del Presidente del Consiglio, nonché di qualche
responsabile della RAI di Aosta. Del resto non è assolutamente
pensabile che si possa continuare in questo modo, perché se lei,
signor Presidente, guarda in tribuna, probabilmente quest'oggi non
vede nessun rappresentante della RAI. Questa è la dimostrazione più
lampante che neppure quando si parla di loro, "neppure quando si
tirano le pietre", essi ci sono. Ma allora, pazienza!
(...INTERRUZIONE...)
No, no! Neanche quando si tirano le pietre, perché essi non sono
neanche interessati a questo. Quando si sa che si parla di
qualcuno, in genere si dice: "Mah, vado a sentire che razza di
stupidaggini si dicono!" Probabilmente qui ne diciamo anche troppe
e ne dico troppe anch'io, però che questi signori non si presentino
neppure alla fine dei lavori è davvero eccessivo.
Io conosco la scusa che giustifica la chiusura delle edizioni
alle 6; e quindi "si viaggia con questo sistema". Una volta ci
avevano detto di non avere le telecamere, un'altra volta ci hanno
mandato via da un dibattito perché le lampadine si erano spente.
Quella è stata l'unica volta che abbiamo avuto l'onore di essere
ricevuti presso la sede RAI di Aosta, ma ci è stato detto: "Signori
miei, vi chiediamo scusa, ma potete andare perché si è rotta la
lampadina!". Questa è stata la motivazione! Ma signori miei, per la
dignità di questo Consiglio, finiamola, una volta per tutte, con
questo atteggiamento!
Per quello che mi riguarda noi voteremo la mozione, perché
l'abbiamo presentata. Sollecitiamo, anche in sintonia con quanto è
stato detto dal Presidente della Giunta, un incontro ufficia le
(Poi ci diranno che bisogna andare a Roma e quindi occorrerà
l'autorizzazione) con chicchessia: anche con l'usciere della RAI,
purché venga qui ad ascoltarci per l'ultima volta. Poi ognuno di
noi potrà suicidarsi su una pubblica piazza per vedere se riuscirà
a fare notizia.
PRESIDENTE:
Se nessuno chiede la parola metto in
votazione la mozione in oggetto:
ESITO DELLA VOTAZIONE
Presenti: 29
Votanti: 11
Favorevoli: 10
Contrari: 1
Astenuti: 18 (Beneforti, Bondaz, Chabod, De Grandis, Faval,
Fosson, Lanièce, Lanivi, Maquignaz, Marcoz, Martin, Perrin,
Pollicini, Rolando, Rollandin, Stévenin, Tamone e Voyat)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK