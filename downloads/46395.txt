Consiglio Regionale della Valle d'Aosta - Oggetto del Consiglio n. 2852 del 12 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2852 del 12 ottobre 2023 - Resoconto
OGGETTO N. 2852/XVI - Interpellanza: "Valutazione circa
l'inclusione delle provvidenze economiche erogate alla persona con
disabilità nel sistema di calcolo per la determinazione del
contributo per la frequenza al Centro diurno Myosotis".
Sammaritani (Presidente) -
Grazie collega. Trattiamo
ancora un'iniziativa prima della pausa. Punto all'ordine del giorno
n. 51. Per la presentazione, la parola alla collega Minelli.
Minelli (PCP) -
A metà settembre, in qualità di
Consiglieri regionali, abbiamo tutti ricevuto la comunicazione del
padre di un utente con disabilità relativa alla concessione per
l'anno 2023 del contributo regionale per il pagamento della retta
del figlio presso la struttura Myosotis di Nus, che fornisce un
servizio socio-sanitario di accoglienza e assistenza diurna a circa
dieci persone con disturbo dello spettro autistico. Una situazione
che riguarda anche altre casistiche, infatti questa comunicazione è
stata sottoscritta anche da due mamme di altrettanti utenti dello
stesso centro diurno. Allegata alla
mail
che abbiamo
ricevuto c'era la lettera inviata all'utente con disabilità in data
31 marzo 2023 da parte della struttura competente dalla quale si
apprende che, ai sensi della delibera 1311/2016, con provvedimento
dirigenziale 1617 del 22 marzo 2023, che ho poi avuto modo di
leggere attraverso un accesso agli atti, è stato stabilito di
concedere un contributo per un importo massimo di 7,65 euro massimi
giornalieri per il periodo dal 1° gennaio 2023 al 31 dicembre 2023,
determinato sulla base della retta massima giornaliera di euro
37,22, cioè la tariffa della giornata intera. Dalla lettura di
quella mail emerge chiaramente la preoccupazione del padre
dell'utente circa il taglio del contributo significativo e
retroattivo che ha comportato, a partire da gennaio di quest'anno,
degli importi più che doppi delle fatture a carico degli utenti
rispetto al 2022.
Questo tema era già stato affrontato a maggio 2023 con
un'interpellanza dei colleghi della Lega, mi pare dal collega
Manfrin. Nella sua mail il padre citato afferma che, pur avendo
ascoltato con molta attenzione la risposta dell'Assessore in
quell'occasione, non aveva compreso il sistema di calcolo che ha
comportato quella forte riduzione del contributo per il 2023. Io ho
riascoltato la registrazione, ho letto il resoconto che è già
disponibile e devo dire che non ho capito nemmeno io, quindi mi
sembra che siamo in tanti, siamo in diversi ad avere difficoltà di
comprensione, ma in questo caso il mal comune non è di certo mezzo
gaudio, anzi.
In ogni caso l'Assessore in quella risposta dell'11 maggio
concludeva in maniera chiara affermando che la problematica
sollevata e i chiarimenti circa l'erogazione del contributo
sarebbero stati portati all'attenzione del Tavolo tecnico
dell'autismo che doveva riunirsi di lì a breve, quindi in qualche
modo le spiegazioni sarebbero state date. Sembra però che questi
chiarimenti alle famiglie, almeno fino alla data della mail da noi
ricevuta, 15 settembre, non ci siano stati e nemmeno nei giorni
successivi, cosa che ho voluto verificare prima di depositare
l'interpellanza il 29 di settembre. L'ho verificato con il
firmatario della mail che è anche iscritto all'associazione ANSA,
quindi non è solo una cosa diretta ma anche per il tramite di
un'associazione. Abbiamo poi ricevuto giovedì scorso, il 5 ottobre,
copia della lettera dell'associazione citata che propone tutta una
serie di interessanti osservazioni e richieste, su cui io credo che
sarà necessaria un'opportuna riflessione anche nella Commissione
competente. Questa lettera riferisce di un colloquio finalmente
avvenuto a settembre tra i responsabili di ANGSA e i dirigenti
delle competenti strutture assessorili per un confronto sulle
modalità di quantificazione del contributo alle spese per il
servizio Myosotis. Bene, meglio tardi che mai, da marzo sono
passati sei mesi; da maggio, cioè da quando l'Assessore aveva
assicurato che di lì a breve si sarebbe spiegata la questione al
Tavolo per l'autismo, ne sono passati quattro e le famiglie sono
rimaste in preoccupata attesa.
Nei giorni scorsi, prima appunto di questa seduta del Consiglio,
abbiamo anche saputo che alcuni chiarimenti, che non so se sono in
virtù del fatto che c'è stata un'interpellanza depositata, ci sono
stati con il diretto interessato, che giustamente ha continuato a
insistere per poter comprendere come è avvenuto il calcolo del
contributo. Mi sembra di aver capito che gli è stata data audizione
e quindi qualche chiarimento c'è stato. Io però credo che essere
messi nelle condizioni di capire tutte le azioni della Pubblica
Amministrazione sia una richiesta lecita perché esiste un dovere di
trasparenza degli atti che tante volte, a mio avviso, coincide
anche semplicemente con una disponibilità a chiarire, a spiegare,
onde evitare poi incertezze, ignoranza delle norme ma anche quella
contrapposizione e quella sfiducia che rischia di esserci nei
confronti delle Istituzioni.
C'è poi un'altra questione che viene affrontata
dall'interpellanza: l'Assessore nel suo intervento di maggio ha
riferito che il contributo per questa retta di cui stiamo parlando
tiene conto dell'ISEE, dell'importo dell'assegno di invalidità e
dell'indennità di accompagnamento percepita dalla persona inserita
in struttura. Questo però pone un problema: il Consiglio di Stato,
con sentenza del 2016, la 00842, ha escluso l'indennità di
accompagnamento per le persone con disabilità dal calcolo del
reddito ai fini ISEE. Tra le motivazioni della sentenza si legge
che l'indennità di accompagnamento e tutte le forme risarcitorie
servono non a remunerare alcunché, né certo all'accumulo del
patrimonio personale, bensì a compensare un'oggettiva e ontologica,
cioè indipendente da ogni eventuale o ulteriore prestazione
assistenziale attiva, situazione di inabilità che provoca in sé e
di per sé disagi e diminuzione di capacità reddituale. Tali
indennità o il risarcimento sono accordati a chi si trova già così
com'è in uno svantaggio al fine di pervenire in una posizione
uguale rispetto a chi non soffre di quest'ultimo e a ristabilire
una parità morale e competitiva. Essi non determinano infatti una
migliore situazione economica del disabile rispetto al non
disabile, al più mirando a colmare tale situazione di svantaggio
subita da chi richiede la prestazione assistenziale, prima o anche
in assenza di essa. Mi sembra una spiegazione chiara e non credo
che si possa prescindere da questa sentenza.
C'è infine un'ulteriore considerazione che emerge da questa
vicenda: il padre che ci ha scritto sottolinea che la sua più
grande preoccupazione, vista anche la sua età, è che il taglio del
contributo e, di conseguenza, la lievitazione degli importi delle
fatture del centro diurno costituiscono un precedente in base al
quale suo figlio non avrà mai la possibilità di frequentare un
servizio durante e "Dopo di noi" un giorno che dovesse finalmente
essere realizzato in Valle d'Aosta poiché le fatture calcolate
facendo una proporzione su quelle del diurno diventerebbero troppo
onerose.
Credo che su quest'ultimo aspetto valga la pena di avviare
un'analisi anche politica e non solo tecnica, perché ci sono
sicuramente delle questioni tecniche, ma non basta avere le
spiegazioni tecniche, bisogna confrontarsi sul piano politico e
mettere in campo quanto prima delle proposte concrete se davvero
riteniamo importante cercare di migliorare la qualità della vita di
tutti i cittadini, anche di coloro che sono in condizioni di
svantaggio.
Con queste premesse interpelliamo il Governo regionale, e questa
era la domanda che avevo fatto proprio perché non mi era chiaro,
adesso in qualche modo chi doveva capire ha capito, credo di averlo
capito anch'io, comunque la domanda è come è stato calcolato per il
caso dell'utente il contributo di soli euro 7,65 a fronte di un
ISEE molto basso, se si intendono dare disposizioni affinché le
famiglie ricevano a casa una lettera con il calcolo esplicito che
ha portato al contributo erogato nei singoli casi.
Lascerei perdere il PD dopo averlo letto perché non è
significativo, ma spiegare alle persone come mai il contributo è
stato ridotto così tanto - e dare proprio i calcoli che la persona
che ci ha contattato poi in qualche modo ha ricevuto - credo che
sarebbe una cosa quanto meno corretta e anche utile per
l'Amministrazione.
In terzo luogo quello che ci interessa è capire se si ritiene
corretto che le provvidenze economiche erogate alle persone con
disabilità siano incluse nel sistema di calcolo per la
determinazione di questo contributo erogato stante la citata
sentenza del Consiglio di Stato, che, di fatto, le esclude dal
calcolo della capacità reddituale.
Infine se vi è l'intenzione di convocare in futuro le famiglie e
le associazioni di riferimento quando si prospettano degli
interventi così onerosi, cioè farlo prima, e più in generale anche
riflettere sui costi effettivi che comporterebbe per l'utenza un
eventuale futuro servizio del "Dopo di noi" in Valle d'Aosta.
Presidente -
Grazie per l'illustrazione. Per la risposta
della Giunta, la parola all'assessore Marzi.
Marzi (SA) -
Collega Minelli, non me ne voglia, io
capisco che in alcuni casi si deve diventare onomatopeici, quindi
fa comodo dire che qualsiasi cosa io dica non si capisce, però
l'oggetto del contendere è che se io provo a risponderle alla
domanda n. 1, lei di nuovo non mi capirà, perché i calcoli di
riferimento sono nuovamente a dir poco complessi, ci sono due
pagine di formule. Capisco che però anche se una persona è brava a
leggere, risulterebbe noioso e si confonderebbe anche se fosse Pico
della Mirandola, per cui io, se lei è d'accordo, partirei dalla
risposta alla domanda n. 2.
Per il futuro gli uffici invieranno un prospetto con il calcolo
del contributo spettante mentre non potrà essere inviato il
provvedimento in quanto lo stesso contiene anche riferimenti a dati
personali di altri beneficiari.
La questione è complessa, venendo alla domanda n. 3, ed è
attenzionata anche da altre Regioni, in quanto l'impatto
finanziario di un'eventuale esclusione dell'indennità di
accompagnamento e delle pensioni di invalidità nelle modalità di
calcolo delle tariffe dei contributi per i servizi è ingente. Nel
caso specifico si tratta di un contributo che la Regione riconosce
all'utente per sostenerlo nel pagamento del 30% della retta posta a
suo carico. All'utente del servizio semiresidenziale viene
riconosciuta una franchigia pari a 6 mila euro per consentirgli il
contributo al pagamento delle spese familiari. Gli uffici, a
seguito della recente approvazione della revisione della legge
regionale 23/2010 stanno operando per apportare le modifiche ai
provvedimenti attuativi delle varie misure previste dalla legge
stessa. In tale sede, tenuto conto dei vincoli di bilancio, si
valuterà la sostenibilità dell'esclusione dell'indennità di
accompagnamento e delle pensioni di invalidità dal calcolo della
capacità contributiva dell'utente o l'innalzamento delle
franchigie, con la conseguente riduzione della quota residua a suo
carico. L'argomento trattato, anche in risposta all'ultimo quesito
dell'iniziativa, sarà oggetto di esame e di confronto nella
riunione del Tavolo tecnico autismo che sarà a breve convocato. Io
ringrazio la struttura della dottoressa Mauro, anche perché nel
momento in cui è stata direttamente chiamata in causa per poter
incontrare sia l'utente di riferimento, che l'utente con
l'associazione, ha incontrato e ha cercato di spiegare una cosa
complessa indipendentemente dai tempi di riferimento di cui
sopra.
Presidente -
La parola alla collega Minelli per la
replica.
Minelli (PCP) -
Grazie all'Assessore per la risposta.
Giustamente l'Assessore ha proposto di non fare la disamina di
quello che è il calcolo di questo contributo perché effettivamente
è molto complesso. Io l'ho capito semplicemente perché la persona
che ci aveva contattato, e di cui abbiamo seguito la vicenda, è poi
stata finalmente contattata dopo che aveva chiesto non soltanto
adesso, ma già molto tempo prima, di avere delle spiegazioni e il
meccanismo di calcolo, ancorché complicato, poi è risultato
comprensibile.
Adesso lei, Assessore, dice che per il futuro le persone
interessate, quindi le famiglie delle persone con disabilità,
riceveranno il calcolo; non so se sarà utile riceverlo tramite
l'associazione ed effettuare una spiegazione collettiva, perché
dalla lettura semplice del calcolo non è così agevole
comprenderlo.
Sulla questione del PD io ho letto il provvedimento
dirigenziale, essenzialmente non è che ci dica grandi cose, meglio
capire il meccanismo di calcolo. Faccio rilevare però che anche per
il PD, se si oscurano i nomi delle persone, la questione della
privacy è tutelata, ma questa è una scelta che potete fare voi. La
lettera che abbiamo tutti ricevuto dall'associazione dice delle
cose interessanti. L'associazione segnala nuovamente che a marzo
del 2023 era pervenuta questa comunicazione da parte delle
strutture delle politiche sociali ma che non era chiara, quindi le
famiglie hanno segnalato il disagio e non avevano capito. Bene
quindi cercare di fare una comunicazione più corretta.
Sulla questione della decisione di escludere le provvidenze
economiche dal calcolo dell'ISEE, io leggo anche dalla lettera
dell'associazione che si stanno rivolgendo a un avvocato per capire
se la sentenza del Consiglio di Stato deve essere applicata o meno,
quindi se queste provvidenze, come sembra, debbano essere escluse.
Adesso lei ci dice che si stanno facendo dei calcoli per capire
anche in base al bilancio se è possibile intervenire, allo stesso
tempo ci dice che l'alternativa sarebbe quella di aumentare le
franchigie, ci ha parlato dei 6 mila euro. Sinceramente io credo
che il sistema delle franchigie sia scivoloso, perché, nel momento
in cui si tratta soltanto di aumentare o di aggiustare una tariffa
che riguarda le franchigie, ci si può comportare a seconda della
situazione. Prevedere un'esclusione da parte dell'ammontare totale
per il calcolo del contributo credo che sarebbe più corretto.
C'è poi ancora una cosa, Assessore, che le devo far notare:
nella risposta che lei aveva dato già a maggio aveva praticamente
detto che l'evoluzione del centro ha richiesto un attento
monitoraggio e un dialogo costante con i familiari degli utenti. Io
non so che cosa si intenda per dialogo costante, però le persone
non hanno ricevuto delle comunicazioni, non sembra nemmeno che ci
sia stata da parte sua una disponibilità a incontrarle, addirittura
quando sono state richieste delle spiegazioni, non si è avuta
risposta. Noi siamo arrivati a questo solo perché qualcuno, nella
fattispecie questo genitore, ha ripetutamente insistito. Aveva già
mandato delle comunicazioni a tutti, lo ha rifatto a giugno, ha
insistito nuovamente e, di conseguenza, a forza di insistere, poi
qualche cosa qualche volta si ottiene. Non credo comunque che quel
tavolo tecnico, che lei aveva detto che a maggio sarebbe stato
convocato di lì a breve per dare delle spiegazioni, sia mai stato
convocato. Al fine di evitare anche queste situazioni che sono
spiacevoli, l'invito che facciamo, considerati anche i numeri che
abbiamo davanti, perché non parliamo di centinaia di persone ma di
poche famiglie, è che sarebbe il caso di effettuare un contatto
diretto.
Presidente -
Grazie collega. Come preannunciato,
sospendiamo i lavori dell'Aula per 15 minuti.
La seduta è sospesa dalle ore 17:15 alle ore 17:36.
Dalle ore 17:37 riassume la Presidenza il presidente
Bertin.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK