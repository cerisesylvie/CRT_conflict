Consiglio Regionale della Valle d'Aosta - Oggetto del Consiglio n. 329 del 16 dicembre 1970 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 329 del 16 dicembre 1970 - Resoconto
OGGETTO N. 329/70 - Concessione agli imprenditori agricoli di
contributi nelle spese per l'esecuzione di opere irrigue da
attuarsi nel territorio della Regione. (Mozione)
Chamonin (M.A.V.)
- Mi pare che il testo della mozione è
già sufficientemente chiaro. Vorrei comunque aggiungere qualche
considerazione che si riallacciano in parte a quello che era
l'interrogazione presentata e discussa l'altro giorno
sull'agricoltura in genere e sull'agricoltura di alta montagna in
particolare.
Sappiamo tutti in quali disastrose condizioni si trova
l'agricoltura valdostana e sappiamo tutti quale importanza rivesta
questa particolare infrastruttura, quella dei ruscelli
d'irrigazione rappresentata dalla estesissima rete di canali di
irrigazione creata attraverso lavori addirittura di
generazioni.
Sappiamo tutti però quali spese, soprattutto quale sforzo
finanziario necessita il mantenimento di questa struttura veramente
essenziale, date le particolari condizioni climatiche esistenti nel
territorio della Regione, condizioni climatiche che fanno della sua
zona mediana soprattutto una delle zone più asciutte dell'intero
territorio nazionale.
Ecco perché questa rete irrigua deve essere assolutamente
mantenuta in efficienza se vogliamo che la nostra agricoltura possa
ancora sopravvivere e sopravvivendo continui a mantenere il
territorio nello stato migliore, conservando le coltivazioni
abituali e contribuendo quindi anche al mantenimento del nostro
paesaggio e alla protezione del suolo impedendone il degrado.
Il contadino valdostano deve già fare troppi sforzi finanziari
per tirare avanti con la misera produzione che gli consente il poco
terreno di proprietà limitando necessariamente i suoi interventi
alle cose essenziali e fatalmente se non l'aiutiamo massicciamente
lascerà degradare i rû e nell'economia generale credo che tutti
concordino su questo: è meglio intervenire finché si è ancora in
tempo, per mantenerli piuttosto che fra qualche anno doverli
ricostruire interamente.
Ecco il perché di questa mozione che non vuole, come qualcuno
potrebbe pensare, come qualcuno ha già detto, giocare al rialzo, ma
soltanto perché ho ritenuto che fosse necessario soprattutto dopo
le beneficiate a cui abbiamo assistito alcuni giorni scorsi in
Consiglio a vari Enti sportivi o meno, ho ritenuto che fosse
necessario farlo nell'interesse di quella preponderante parte
numerica della popolazione valdostana che è ancora, grazie al
cielo, quella dedita all'agricoltura.
L'Assessore mi dirà certamente che il suo bilancio è già
sovraccarico, ma penso che la soluzione di questi problemi
solleciterà l'attività della Giunta indirizzandola verso scelte per
i bilanci futuri che tengano conto di queste necessità, a mio
avviso, assolutamente prioritarie.
Savioz
(P.C.I.)
- Ritengo che la mozione
presentata dal Consigliere Chamonin tocchi un argomento veramente
importante per quanto concerne la nostra agricoltura e in modo
particolare quella collinare, cioè la più precaria, direi.
Io ho avuto l'occasione di essere Presidente di un canale
d'irrigazione da diversi anni e mi ricordo molto bene come sia
difficile raccogliere tra gli utenti il denaro necessario per poter
mantenere questi canali d'irrigazione che sono stati costruiti
qualche centinaio di anni fa e che continuano in gran parte ad
essere soltanto in terra battuta, mentre invece il tempo, il
deterioramento ecc. porta conseguentemente ogni anno delle
riparazioni non indifferenti per degli ammontari che sono
abbastanza forti.
Quindi, senza dilungarmi oltre per illustrare maggiormente
questa mozione che mi sembra già molto chiara, senz'altro penso che
sia utile, direi indispensabile per prendere una posizione perché
si venga incontro a questa situazione che è diventata veramente
pesante.
Maquignaz (D.P.)
- Sono perfettamente d'accordo sulla
necessità di mantenere in attività la rete irrigua come è stato
detto dal Consigliere Chamonin, perché se ci sono degli interventi
che sono discutibili oggi, però mi pare che nessuno può avere dei
dubbi su questa necessità.
Cioè le opere d'irrigazione, comunque vadano le cose,
manterranno sempre e garantiranno un po' di verde, quindi sotto
ogni aspetto sono sempre delle opere utili e che quindi bisogna
fare in modo che non vengano abbandonate.
Sono pure perfettamente d'accordo che l'Amministrazione
Regionale deve fare oggi ogni sforzo per aiutare di più gli
agricoltori e soprattutto in questo momento in cui effettivamente
le loro possibilità di guadagno sono ridotte proprio ai minimi
termini. Quindi, secondo me, la Regione ha il dovere di esaminare
questi problemi e richiamandomi un po' a quanto era stato detto
l'altro giorno durante quella discussione della risposta
all'interpellanza, io penso che lo potremo fare appena avremo
questa indicazione della programmazione, ma comunque è necessario
al più presto possibile esaminare il problema generale
dell'agricoltura.
Venendo adesso invece alla mozione vorrei dare alcuni dati,
alcune cifre per indicare ai Consiglieri qual è la reale situazione
in questo intervento e quali vantaggi si potrebbero avere
dall'approvazione di questa mozione se a questo non seguirà un
adeguamento del bilancio dello stanziamento.
Nell'ultimo quinquennio abbiamo approvato delle opere
d'irrigazione, impianti di irrigazione, di ricostruzione di canali
per un importo di due miliardi e trecentoquarantotto milioni per
dei contributi, contributi concessi per queste spese ammissibili
ammontano a un miliardo e 150 milioni, parte dell'ultimo
quinquennio, cioè dal '65 al '69 compreso.
A tutt'oggi sono giacenti in Assessorato, in attesa di essere
evase, 76 domande per un importo di lavori pari a 844 milioni
comportanti un contributo di circa 542 milioni perché le
percentuali variano dal 50 al 60-70, secondo se sono opere nuove o
se sono fatte da privati o da Consorzi.
Vorrei solo ricordare che noi abbiamo in bilancio nel '70,
avevamo in bilancio 210 milioni per le opere d'irrigazione; per 60
milioni abbiamo utilizzato fondi del piano verde, articolo 16, e 50
milioni sono stati aggiunti quando abbiamo fatto l'assestamento del
bilancio, cioè nell'anno 1970 noi abbiamo impegnato contributi per
320 milioni.
Io ho detto prima che abbiamo pratiche giacenti in Assessorato
per 844 milioni, è facile comprendere che nel 1971 non riusciremo
nemmeno a mandare avanti le pratiche del '70, questa è una realtà e
i Consiglieri lo debbono sapere.
Quindi a parer mio, l'aumento della percentuale sta bene, però
naturalmente dobbiamo modificare gli stanziamenti perché altrimenti
aumenteremo solo il numero delle pratiche che rimangono in
Assessorato.
Direi di più, dire che le cifre che ho citato dimostrano che gli
agricoltori si avvalgono largamente del provvedimento attualmente
in vigore, quindi non è che non sia sentito, gli agricoltori si
servono di questo provvedimento.
Il numero delle domande bloccate in Assessorato per mancanza di
fondi dimostra che il problema sta nello stanziamento, più che
nella percentuale, direi.
Comunque sono d'accordo che un aumento del 10% circa, com'è
stato proposto, corrisponderebbe a un valido aiuto, sarebbe un
valido aiuto per gli agricoltori, ma evidentemente ritorno su
questo concetto, bisogna però modificare anche lo stanziamento in
bilancio.
Non sono invece molto d'accordo, cioè io ho alcune perplessità
ad ammettere a contributi gli impianti volanti di irrigazione a
pioggia per ragioni tecniche, già in passato si era esaminato
questo problema e si è giunti alla conclusione negativa soprattutto
per i seguenti motivi: gli impianti d'irrigazione a pioggia
tecnicamente validi sono quelli fissi, ciò va assumendo sempre
maggiore importanza in considerazione delle sempre crescenti
carenze di mano d'opera. Gli impianti volanti richiedono molta mano
d'opera, non danno alcun affidamento sulla loro durata e non
assicurano una buona irrigazione. Considerazioni generali, però.
Gli impianti volanti molto spesso si identificano con quelli che
bagnano i piccoli appezzamenti di terreno i quali non hanno niente
a che fare con le aziende agrarie degli agricoltori.
Inoltre lo sviluppo dell'irrigazione a pioggia è inscindibile da
raggruppamento delle aziende in consorzi che coprano un
considerevole comprensorio. È sempre stato raccomandato,
giustamente, di seguire questa via. Gli impianti singoli slegati,
con tubazioni volanti e con mezzi precari sono l'antitesi della
irrigazione consortile e rappresentano nella generalità dei casi
costi alquanto elevati, difficoltà per stabilire l'ammissibilità
del contributo e quindi io ho alcune perplessità.
Siccome ho alcune perplessità anche nello stabilire così, a
priori, delle percentuali senza che il provvedimento venga
esaminato in Commissione, direi che questo è un provvedimento,
secondo me, d'accordo sulla mozione presentata, che però non mi
pare sia opportuno arrivare già a stabilire prima delle percentuali
senza aver fatto un piccolo studio, tanto più che, come ripeto, io
ho alcune perplessità, non dico che non si debba concedere dei
contributi, ma per gli impianti volanti ho alcune perplessità.
Quindi ho fatto solo delle considerazioni, non mi sono espresso
in quanto che è bene che si faccia la discussione più ampia prima
di arrivare a delle conclusioni, ho voluto solo fare presente qual
è la situazione effettiva, le difficoltà e la strozzatura che frena
queste opere di irrigazione in questo momento, e sono d'accordo che
l'aumento delle percentuali senza un corrispondente aumento dello
stanziamento non consentirebbe di raggiungere gli obiettivi che
giustamente hanno preoccupato il Consigliere Chamonin.
Fosson (U.V.)
- Se permette un momento il Consigliere
Chamonin, prima di dargli la parola vorrei fare una brevissima
osservazione su questa mozione. Osservazione che ho già avuto
l'occasione di farla anche personalmente, nel senso e anche per
ricondurre la discussione sulla proposta fatta, è che così come
presentata questa mozione sarebbe stata improponibile nel senso che
non prevede, fissa delle percentuali, e non prevede l'eventuale
modifica del bilancio.
Ma siccome l'argomento è molto importante ed è bene che si
faccia la discussione quindi è stata portata lo stesso all'ordine
del giorno.
Ora vorrei che, però, il Consigliere Chamonin tenesse presente
queste cose nel prosieguo della discussione e per l'esito finale
della mozione perché se si deve approvare questa mozione dovrebbe
essere in parte modificata. Questo volevo dire solo per la
precisione.
Chamonin (M.A.V.)
- Io ringrazio l'Assessore per la
risposta in sé e per la validità dei dati che ci ha detto un
momento fa. Che il provvedimento sia valido, evidentemente nessuno
può metterlo in dubbio, le cifre parlano sufficientemente chiaro,
in cinque anni due miliardi e 248 di ammontare di domande per un
contributo ammissibile di un miliardo e 150 milioni e ancora 76
domande giacenti vuol dire che effettivamente il problema ha una
vastissima portata nell'intero territorio regionale.
Quello che è triste è di vedere che per il '70 già e per il '71
ancora non si riuscirà a mandare avanti addirittura quelle del '70.
Quindi la necessità assoluta di modificare gli stanziamenti.
Ed è un po' quello che io avevo detto nell'ultima parte delle
mie premesse e che la soluzione di questo problema solleciterà
l'attività della Giunta indirizzandola verso scelte per i bilanci
futuri. È un po' questo il fine ultimo al quale tendeva questa
mozione. Venendo poi al particolare, sul punto c) quelle per gli
impianti volanti, mi pare che sia la Commissione Agricoltura che la
Giunta esaminando come articolare questo provvedimento, potrebbero
intanto accertare la validità anche caso per caso, lo si può fare
benissimo perché ci sono dei casi in cui purtroppo il consorzio non
lo si riesce a fare, va bene, e il privato può avere necessità di
avere una grossa fetta del suo impianto personale costituito anche
da tubazioni volanti, da tubazioni volanti.
Quindi accertare la validità volta per volta fissando dei minimi
di superficie in modo che l'azienda sia sufficientemente
consistente, di modo che non si cada, in effetti, in quello che
l'Assessore paventava, cioè l'irrigazione del giardinetto o dei
cento metri quadri di verde davanti a casa rientri anche lei in
questo genere di cose, no, per impianto di irrigazione comunque di
una certa qual consistenza e comunque valido da accertarsi da parte
dell'Assessore.
Quindi detto questo, io penso, io capisco benissimo le
perplessità dell'Assessore e della Giunta ed è d'altronde per
questo che io non ho saputo indicare come fare questo, ripeto,
questo è stato fatto per sollecitare la Giunta, ad impostare i
bilanci futuri verso scelte che per conto mio indirizzate verso
l'agricoltura devono essere considerate veramente prioritarie;
Quindi io accoglierei di buon grado, e quanto ha detto
l'Assessore, e quanto ha suggerito il Presidente Fosson, e per
concludere in qualche modo questo argomento, proporrei che ferma la
prima parte introduttiva, la parte deliberativa fosse modificata in
questo modo: "
delibera di approvare di autorizzare l'aumento
della concessione agli imprenditori agricoli di contributi nelle
spese per l'esecuzione di opere irrigue da attuarsi nel territorio
della Regione nelle misure percentuali ritenute più opportune dando
mandato alla Giunta Regionale di impostare il bilancio regionale di
previsione 1971 e seguenti in modo tale che l'Assessorato
all'Agricoltura e Foreste possa disporre di fondi adeguati alle
sempre maggiori spese necessarie al sostegno dell'agricoltura
valdostana
". Se l'Assessore fosse d'accordo, se il Presidente
fosse d'accordo io penso che manterrei la parte deliberativa in
questo modo. È un modo per sollecitare un pochettino la Giunta
d'indirizzare la spesa pubblica verso quel determinato scopo e dare
all'Assessore all'Agricoltura un modesto appoggio di questo di
questo Consiglio quando si tratterà di discutere gli stanziamenti
con gli altri suoi colleghi di Giunta.
Fosson (U.V.)
- Consigliere Chamonin vuol darci il nuovo
testo per favore?
Manganoni (P.C.I.)
- Io voglio solo insistere, non solo
dichiararmi d'accordo sul problema sollevato da Chamonin ma
insistere sulla necessità di fare in modo che i rû non vengano
assolutamente abbandonati. Non solo per la questione agricola in
sé, per evitare lo spopolamento della montagna, per aiutare
l'agricoltura, ma vi è un fatto direi turistico, paesaggistico,
perché dove verranno abbandonati e se dovessero essere abbandonati
questi rû, noi trasformiamo delle zone verdi e ridenti oggi, in
zone aride deserte e abbandonate.
Dove deperiranno anche gli alberi, anche le piante, e quindi
anche noi che ci preoccupiamo e giustamente delle zone verdi, del
paesaggio della Valle ecc. Noi in questo modo inizieremmo la rovina
delle zone verdi della Valle. L'esempio della collina di Aosta
insegna, da quando c'è l'irrigazione a pioggia ha cambiato
completamente aspetto, e dove noi dovessimo abbandonare i rû
avverrebbe l'inverso di quanto è avvenuto qui; cioè attuali zone
non so, verdi, ridenti con piante, e con una certa vegetazione, lì
morirebbe tutto e diventerebbero delle zone aride, delle zone
giallastre come noi ne vediamo, quindi necessità dal punto di vista
agricolo ma anche dal punto di vista paesaggistico, turistico.
Dujany (D.P.)
- Brevemente, questo problema sollevato dal
Consigliere Chamonin non è sottoposto alla discussione del
Consiglio per la prima volta perché ricordo già in parecchi anni
passati questo problema si era già presentato circa l'opportunità
di aumentare i contributi a favore dei canali irrigui. Sulla
funzione e la necessità di incrementare, e di mantenere questi
canali irrigui non sto ad aggiungere nulla di quanto già è stato
detto in precedenza e che mi pare sia talmente chiaro e conosciuto
a tutti. Vorrei solo fare un'osservazione concreta. Signori
Consiglieri qui dobbiamo deciderci nell'impostazione del nostro
bilancio, qui dobbiamo fare delle scelte prioritariamente e signori
miei, non si possono a un certo momento affrontare tutte le spese,
non si può fare la piscina della pista del ghiaccio, non si possono
naturalmente fare alcune opere di carattere turistico o di altro
genere se vogliamo affrontare questi problemi dell'agricoltura.
Perché la realtà è quest'altra che l'Assessore vi ha detto che
malgrado che i contributi in questo momento siano limitati al 60%
ha 840-850 milioni di domande giacenti. Quindi vogliamo affrontare
questo problema o non lo vogliamo, però siamo altrettanto convinti
che volendo affrontare questo problema in un modo decisivo dobbiamo
sacrificare la soluzione di altri problemi, perché le situazioni di
bilancio sono quelle che sono e dobbiamo avere il coraggio di fare
determinate scelte. Però dobbiamo pure avere il coraggio di
limitare gli stanziamenti nei riguardi di altre iniziative,
altrimenti corriamo il rischio di fare un bell'ordine del giorno,
una bella discussione che cade ancora nel vuoto e poi quando saremo
in sede concreta di discussione di bilancio, naturalmente saremo
condizionati da mille necessità per cui le cose rimangono al punto
in cui sono, le domande si accumuleranno e i contributi a favore di
questa iniziativa che è un'iniziativa di estremo interesse
nell'interesse dell'agricoltura e non solo dell'agricoltura, come
hanno sottolineato alcuni Consiglieri, non solo dell'agricoltura,
rimarranno al punto in cui sono state fino ad oggi. Quindi io
pregherei i Consiglieri di accogliere questa richiesta dell'ordine
del giorno ma soprattutto di sorreggere eventuali proposte di
Giunta e se non ci fossero proposte di Giunta di sollecitarle in
questa direzione.
Savioz (P.C.I.)
- Mi sembra che il discorso del
Presidente sia quadratissimo però rimaniamo ancora sempre a quello
che è stato il nostro tran tran amministrativo da quando esiste la
Regione Autonoma.
E cioè mancanza di uno studio approfondito su quelle che sono le
cose che devono avere la precedenza sulle altre cose e gli
Assessori si trovano sempre nella condizione di andare in giunta e
ognuno di rimanere nel proprio ambito e a ognuno di difendere il
proprio bilancio e ognuno di cercare di strappare il più possibile
il denaro per poter fare qualche cosa.
Quindi questa è una amministrazione negativa a tutti gli
effetti, perché è ancora una amministrazione impostata con i metodi
antidiluviani, mentre invece l'amministratore moderno deve avere
davanti agli occhi un'envergure lontana e sapere dove mettere i
quattrini per risolvere i problemi fondamentali dello Stato a cui
appartiene.
Quindi io dico, ben vengano le dichiarazioni della Presidenza
della Giunta, mi auguro che tutti i Consiglieri se ne rendano conto
e che finalmente si decida una volta per sempre di fare un
programma amministrativo, chiamatelo programmazione, chiamatelo
come volete, piano quinquennale o piano ventennale ma che si sappia
definitivamente dove indirizzare i nostri quattrini, perché io sono
perfettamente d'accordo su quanto detto dal Presidente della
Giunta.
Quindi mi auguro che quello che lei dice abbia a
realizzarsi.
Bordon (D.C.)
- Io così così perché non c'è mica una
risposta, dicevo ci sarebbe da ridere se la cosa non fosse
terribilmente seria, perché io ricordo per chi ha fatto l'Assessore
alle Finanze o Presidente della Giunta dal 1966 tutte le volte che
si sono presentati i bilanci ci siamo sentiti dire e ridire con una
certa insistenza che cadeva nella noia che i bilanci venivano
presentati col vecchio sistema, che bisognava cambiarli e quando
noi ci siamo permessi di dire che era necessario avere la
programmazione che ci desse dei risultati dei risultati, molte
volte da certi banchi si alzavano delle battute di altro genere, ci
si diceva signori bisogna fare aumentare il riparto perché il
riparto era insufficiente, quindi bisogna darsi da fare perché
entri altra moneta, perché è troppo facile rimanere con quello che
si ha, suddividerlo, toglierlo da un Assessorato e portarlo a un
altro. Quindi si vede che un certo rinsavimento c'è, perché oggi si
condividono le impostazioni del Presidente della Giunta, quando
dice che due e due fanno quattro e che se il bilancio è di quattro
bisogna per forza fare dei passaggi di moneta da un Assessorato
all'altro.
Naturalmente la battuta che vi potrebbe venire fuori e che non è
mia perché non è mai stata mia, non l'abbiamo mai condivisa è
proprio quella, signori bisogna darsi da fare che arrivino altri
denari e quando la Giunta diceva gli altri denari bisogna farli
arrivare con difficoltà, ci si diceva questo pensateci voi perché
noi non siamo qui per questo.
Quindi io ho voluto ripetere brevemente questo per concordare
quanto ha detto Savioz perché non è niente, non è la scoperta di
oggi, è la scoperta di sempre. Se non abbiamo un piano di
programmazione non possiamo andare avanti per fare questi
cambiamenti e siccome mal comune mezzo gaudio, qualche volta certe
soddisfazioni bisogna anche averle, sono veramente lieto che vi
trovate in questo momento a fare il bilancio perché avete le stesse
difficoltà che abbiamo trovato noi con Dujany Assessore alla
Pubblica Istruzione, Maquignaz all'Agricoltura e gli altri che
erano già allora in Giunta con le stesse difficoltà e ci si
presenta un'altra volta oggi, e pensavo che quegli studi fatti
durante l'estate da quel centro di studi di Grenoble, adesso non mi
viene la parola giusta perché non mi sono fossilizzato lì sopra,
dovrebbero oggi già dare qualche cosa perché ci si diceva che con
la fine di ottobre,  novembre qualche cosa in mano avremmo
avuto.
Quindi io penso che non vi siano più le difficoltà che c'erano
prima perché queste statistiche sono venute fuori.
Abbiamo sentito, abbiamo avuto il piacere di sentire il
Presidente della Giunta a Morgex il giorno degli agricoltori che ha
citato veramente dei dati che fanno paura sull'agricoltura, dove a
un certo momento abbiamo appreso quello che già sapevamo perché poi
non abbiamo bisogno di tutte queste statistiche per sapere che
nell'agricoltura ci sono soltanto più dei vecchi e non dei giovani,
però la verità è questa signor Presidente della Giunta, che certi
dati ci dovrebbero essere, e se non ci sono adesso è l'ora di
piantarla lì di parlare di programmazione che va avanti dal 62 -
63, incolpando certe impostazioni politiche come contrarie alla
programmazione, il che non era, perché senza una programmazione non
si può fare un bilancio e ha detto bene Savioz oggi. Bisogna per
forza che si arrivi a questo risultato, perché sennò ancora una
volta il bilancio rimarrà qual è perché non abbiamo una traccia e
non abbiamo un piano né quinquennale né di altro genere.
Dujany (D.P.)
- È chiaro che se si vogliono fare alcune
scelte bisogna avere una certa disponibilità finanziaria che
soprattutto rappresenti, dia una certa continuità di questa entrata
finanziaria. Perché i programmi si risolvono attraverso il tempo e
non attraverso degli interventi annuali o anche biennali.
Quindi mi pare che il lavoro che è stato affrontato e proposto
da questa Giunta al Consiglio sia un lavoro incanalato in questa
direzione. Cercare di migliorare il nostro bilancio attraverso la
revisione della legge del riparto fiscale e mi pare questa sia
stata già una manifestazione di volontà discussa, affermata ed
approvata da questo Consiglio.
Si tratta solo di continuare su questa strada in modo che questa
proposta possa diventare concreta al più presto possibile.
Questo è un elemento per poter affrontare alcuni problemi, però
risolto questo elemento ha ragione Savioz quando dice che non
possiamo più continuare in un'azione che ha dell'episodico e che ha
così, diciamo dell'eccessivo pragmatismo.
Quindi fra poche settimane saremo in possesso di tutti i dati e
della sintesi del lavoro di ricerca fatto dall'Istituto di
Università di Grenoble durante questo periodo festivo ed è in
quella sede che potremmo comunicare al Consiglio il risultato di
queste ricerche le quali saranno dibattute attraverso gli appositi
organi della programmazione dove sono rappresentati: le
amministrazioni comunali, i sindacati e le varie categorie
interessate.
E dopo questo lavoro di ricerca, questo dibattito fatto
attraverso gli appositi organi, il Consiglio potrà fare le sue
scelte programmatiche che avranno un certo, una certa durata e sarà
quella la sede in cui si dirà e si sceglierà se vogliamo veramente
lanciare i problemi dell'agricoltura in una certa direzione, quali
problemi dell'agricoltura dobbiamo risolvere oppure dobbiamo
naturalmente fare altre scelte di altro genere.
Quindi penso che questa sia un po' l'impostazione generale senza
voler fare della polemica e mi pare che sia fuori luogo, in quanto
non hanno nessun valore concreto in scelte così importanti e così
delicate che dovranno impegnare tutti i membri del Consiglio e
tutte le forze politiche appartenenti al Consiglio. Perché non
dimentichiamo che sul piano elettorale qualunque scelta si faccia
sono sempre delle costrizioni e delle limitazioni ad una certa
libertà ad una certa faciloneria e per lo meno a certe necessità
diciamo di una vita a giorno per giorno, a cui siamo stati
sottoposti fino ad oggi. Quindi una scelta è sempre un impegno sul
piano politico.
Per quanto riguarda in particolare l'emendamento proposto dal
Consigliere Chamonin io ritengo che sia da accogliere e ritengo che
sia un ottimo contributo che lui dà per una scelta in una certa
direzione nella redazione del prossimo bilancio regionale.
Fosson (U.V.)
- Mi pare che la discussione è stata
esauriente e quindi passiamo senz'altro alla votazione della
mozione siccome la Giunta ha accolto l'emendamento che è stato
portato dal Consigliere Chamonin, con questo emendamento senz'altro
la mozione è proponibile e quindi io metto in votazione la mozione
con la premessa dell'allegato che abbiamo avuto e come delibera non
so se è necessario rileggere quello che è stato letto dal
Consigliere Chamonin o se tutti hanno inteso qual è questa modifica
mettiamo subito in votazione.
Possiamo evitare la lettura? Allora chi è d'accordo sulla
mozione alzi la mano, contrari, astenuti, la mozione è approvata
all'unanimità con la modifica apportata.
E passiamo all'oggetto n. 24.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK