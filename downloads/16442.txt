Consiglio Regionale della Valle d'Aosta - Oggetto del Consiglio n. 2825 del 11 novembre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 2825 del 11 novembre 1997 - Resoconto
SEDUTA POMERIDIANA DELL'11 NOVEMBRE 1997
OGGETTO N. 2825/X Disegno di legge: "Bilancio di previsione
della Regione autonoma Valle d'Aosta per l'anno finanziario 1998 e
per il triennio 1998/2000".
Articolo 1 (Bilancio annuale)
1. È approvato lo stato di previsione della parte entrata e
della parte spesa del bilancio della Regione per l'anno finanziario
1998, annesso alla presente legge, in lire 2.788.200.000.000 per la
competenza e in lire 3.274.400.000.000 per la cassa (Allegato
A).
Articolo 2 (Bilancio pluriennale)
1. È approvato lo stato di previsione della parte entrata e
della parte spesa del bilancio pluriennale della Regione per il
triennio 1998/2000, annesso alla presente legge, nell'importo
complessivo di competenza di lire 8.371.500.000.000, di cui lire
2.788.200.000.000 per l'anno 1998, lire 2.800.800.000.000 per
l'anno 1999 e lire 2.782.500.000.000 per l'anno 2000 (Allegato
B).
Articolo 3 (Autorizzazioni di spesa determinate dalla legge di
bilancio)
1. Le autorizzazioni di spesa per l'anno finanziario 1998
previste da leggi statali o regionali attualmente in vigore sono
determinate dalla presente legge, ai sensi degli articoli 15 -
comma 1 - e 17 - comma 1 - della legge regionale 90/1989, negli
importi indicati in corrispondenza di ciascun capitolo dello stato
di previsione della parte spesa (Allegato A).
Articolo 4 (Ripartizione tra diversi settori di destinazione
degli interventi finanziari per il recupero del patrimonio storico
e architettonico del borgo di Bard)
1. Ai sensi dell'articolo 2 - comma 1 - della legge regionale 1°
dicembre 1992, n. 68, l'autorizzazione di spesa per l'anno
finanziario 1998 di lire 230.000.000 prevista nel capitolo 65945
dello stato di previsione della parte spesa (Allegato A) è così
ripartita:
a) acquisizione da parte del Comune di immobili
lire 100.000.000
b) concorso nelle spese di restauro e recupero di immobili
lire 80.000.000
c) interventi pilota su immobili di proprietà privata e
pubblica
lire 50.000.000
Articolo 5 (Rideterminazione dell'ammontare del contributo annuo
al "Comité de l'Alliance Française en Vallée d'Aoste" e al
"C.M.I.E.B.")
1. Ai sensi dell'articolo 3 - comma 3 - della legge regionale 20
agosto 1993, n. 66, i contributi a favore del "Comité de l'Alliance
Française en Vallée d'Aoste" e del "C.M.I.E.B." sono rideterminati
per l'anno finanziario 1998 rispettivamente in lire 75.000.000 e in
lire 50.000.000 (Capitolo 57440).
Articolo 6 (Erogazione al Consiglio regionale)
1. Il fondo iscritto al capitolo 20000 dello stato di previsione
della parte spesa (Allegato A) è messo a disposizione del Consiglio
regionale mediante mandati di pagamento da commutarsi in quietanza
di versamento nel conto aperto presso l'istituto bancario gestore
del servizio di tesoreria del Consiglio stesso.
2. I fondi per il programma annuale di attività della Consulta
regionale per la condizione femminile, di cui alla legge regionale
23 giugno 1983, n. 65 e successive modificazioni, sono
periodicamente trasferiti al Consiglio regionale su richiesta della
sua Presidenza in relazione alla realizzazione dell'attività stessa
(Capitolo 20050).
Articolo 7 (Variazioni concernenti autorizzazioni di spesa
relative a leggi regionali entrate in vigore dopo la presentazione
al Consiglio regionale del bilancio)
1. Ai sensi e per gli effetti del comma 4 dell'articolo 42 della
legge regionale 90/1989, come modificato dall'articolo 5 della
legge regionale 16/1992, la Giunta regionale, su proposta
dell'Assessore competente in materia di bilancio e finanze, è
autorizzata ad apportare variazioni al bilancio di previsione per
l'anno finanziario 1998 per l'iscrizione, in capitoli istituiti o
da istituire, di nuove o maggiori spese a carattere continuativo
disposte da leggi regionali entrate in vigore dopo la presentazione
al Consiglio regionale del bilancio, la cui copertura finanziaria
sia assicurata da fondi iscritti nel bilancio medesimo.
Articolo 8 (Variazioni per assegnazioni di fondi statali e
comunitari)
1. Ai sensi e per gli effetti del comma 1 dell'articolo 42 della
legge regionale 90/1989, come modificato dall'articolo 5 della
legge regionale 16/1992, la Giunta regionale, su proposta
dell'Assessore competente in materia di bilancio e finanze, è
autorizzata ad apportare variazioni al bilancio di previsione per
l'anno finanziario 1998 per l'iscrizione di somme derivanti da
assegnazioni dello Stato e comunitarie destinate a scopi specifici
in appositi capitoli della parte entrata e nei corrispondenti
capitoli della parte spesa, qualora la relativa spesa sia
tassativamente regolata da leggi statali, regionali o dalla
normativa comunitaria.
Articolo 9 (Accensione di prestiti)
1. Per il finanziamento di spese di investimento per l'anno 1998
la Giunta regionale è autorizzata alla contrazione, con uno o più
istituti di credito, di uno o più mutui per complessive lire 120
miliardi, ad un tasso massimo dell'8 percento per un periodo di
ammortamento non superiore ad anni quindici, oppure all'emissione
di obbligazioni da deliberare previo conforme parere del Comitato
interministeriale per il credito ed il risparmio.
2. L'onere derivante dall'applicazione del comma 1, previsto in
complessive lire 14.020.000.000 a decorrere dal 1999, grava sui
capitoli 69300 "Quota interessi per ammortamento di mutui da
contrarre" e 69320 "Quota capitale per ammortamento di mutui da
contrarre" dello stato di previsione della parte spesa (Allegato B)
del bilancio pluriennale per il triennio 1998/2000 e sui
corrispondenti capitoli dei bilanci successivi.
3. La copertura dell'onere di cui al comma 2 è assicurata per
gli anni 1999 e 2000 mediante utilizzo degli appositi stanziamenti
iscritti al bilancio pluriennale 1998/2000.
4. L'autorizzazione alla contrazione di mutui rispettivamente
per complessive lire 110 miliardi e per complessive lire 95
miliardi per gli anni finanziari 1999 e 2000 è rinviata alla legge
di approvazione di bilancio degli anni medesimi.
Articolo 10 (Allegati al bilancio annuale)
1. Sono approvati i seguenti allegati al bilancio di previsione
per l'anno finanziario 1998:
Allegato 1 - elenco dei provvedimenti legislativi che si
intendono finanziare con i fondi globali;
Allegato 2 - quadro di classificazione della spesa
regionale;
Allegato 3 - quadro generale riassuntivo;
Allegato 4a) - entrate derivanti da assegnazioni dello Stato
effettuate in base all'articolo 9 della legge 16 maggio 1970, n.
281;
Allegato 4b) - spese finanziate con i fondi provenienti da
assegnazioni dello Stato in base all'articolo 9 della legge 16
maggio 1970, n. 281;
Allegato 4c) - entrate derivanti da assegnazioni dello Stato in
corrispondenza di deleghe di funzioni amministrative a norma
dell'articolo 4 - comma secondo - dello Statuto speciale;
Allegato 4d) - spese finanziate con i fondi provenienti da
assegnazioni dello Stato in corrispondenza di deleghe di funzioni
amministrative a norma dell'articolo 4 - comma secondo - dello
Statuto speciale;
Allegato 5a) - stanziamenti di competenza relativi a spese
correnti;
Allegato 5b) - stanziamenti di competenza relativi a spese di
investimento;
Allegato 6 - classificazione funzionale (sezioni) ed economica
(categorie) delle spese regionali;
Allegato 7 - elenco delle spese obbligatorie;
Allegato 8 - elenco delle spese per le quali è concessa la
facoltà di prelevamento dal fondo di riserva per le spese
impreviste;
Allegato 9 - garanzie fideiussorie concesse a norma della legge
regionale 1° aprile 1975, n. 7;
Allegato 10 - dimostrazione del saldo finanziario presunto.
Articolo 11 (Allegati al bilancio pluriennale)
1. Sono approvati i seguenti allegati al bilancio pluriennale
per il triennio 1998/2000:
Allegato 1 - elenco dei provvedimenti legislativi che si
intendono finanziare con i fondi globali;
Allegato 2 - quadro di classificazione della spesa
regionale;
Allegato 3 - quadro generale riassuntivo.
Articolo 12 (Dichiarazione d'urgenza)
1. La presente legge è dichiarata urgente ai sensi del terzo
comma dell'articolo 31 dello Statuto speciale ed entrerà in vigore
il giorno successivo a quello della sua pubblicazione sul
Bollettino ufficiale della Regione.
Presidente Si passa all'esame dell'articolato.
Pongo in votazione l'articolo 1:
Presenti: 34
Votanti e favorevoli: 22
Contrari: 12
Presidente Pongo in votazione l'articolo 2:
Presenti: 34
Votanti e favorevoli: 22
Contrari: 12
Presidente Pongo in votazione l'articolo 3:
Presenti: 34
Votanti e favorevoli: 22
Contrari: 12
Presidente Pongo in votazione l'articolo 4:
Presenti: 34
Votanti e favorevoli: 22
Contrari: 12
Presidente Pongo in votazione l'articolo 5:
Presenti: 34
Votanti e favorevoli: 22
Contrari: 12
Presidente Pongo in votazione l'articolo 6:
Presenti: 34
Votanti e favorevoli: 22
Contrari: 12
Presidente Pongo in votazione l'articolo 7:
Presenti: 34
Votanti e favorevoli: 22
Contrari: 12
Presidente Pongo in votazione l'articolo 8:
Presenti: 34
Votanti e favorevoli: 22
Contrari: 12
Presidente Pongo in votazione l'articolo 9:
Presenti: 34
Votanti e favorevoli: 22
Contrari: 12
Presidente Pongo in votazione l'articolo 10:
Presenti: 34
Votanti e favorevoli: 22
Contrari: 12
Presidente Pongo in votazione l'articolo 11:
Presenti: 34
Votanti e favorevoli: 22
Contrari: 12
Presidente Pongo in votazione l'articolo 12:
Presenti: 34
Votanti e favorevoli: 22
Contrari: 12
Presidente Ha chiesto la parola il Consigliere Parisi per
dichiarazione di voto.
Parisi (Aut) Speravo che, come in altre occasioni, qualcuno
facesse un po' di passerella; prendo atto che non è stato così.
Sarò brevissimo. Nell'intervenire per dichiarazione di voto a
nome del gruppo degli Autonomisti, vorrei sgombrare il campo da
qualsiasi dubbio emerso in quest'aula sull'opportunità o meno della
nostra scelta politica, effettuata nel mese di luglio scorso.
Vorrei far rilevare a tutti coloro che hanno cercato anche in
questi ultimi tempi di giustificare la loro opposizione politica
che la nostra è stata una scelta scaturita da una proposta chiara e
coerente con quanto era stato il cammino intrapreso fin dalle
elezioni politiche e che aderivano alle più volte richiamate
necessità di allargare la base autonomista, senza più dipendere
dallo stato centralista e da quelle forze nazionali che in passato
avevano, a detta di molti esponenti dell'UV, messo in pericolo o
quanto meno ostacolato la realizzazione della piena autonomia di
questa regione.
Detto questo, il nostro voto non si riferisce alle cifre del
bilancio, in quanto le stesse non contengono grandi mutamenti
rispetto agli altri bilanci, ma alle mancate scelte politiche che
questa Giunta non ha fatto e d'altra parte non poteva fare, tenuto
conto che sin dall'inizio della legislatura, pur contando su una
maggioranza di 28 voti, questa si è dovuta più volte barcamenare
per non soccombere di fronte alla mancanza di coesione.
Non a caso oggi si arriva stancamente alla fine della
legislatura senza che siano stati sciolti i nodi politici di fondo.
Mi riferisco in particolare alla questione dell'Ospedale, del PTP,
della Pubblica istruzione, della politica economica, del Piano
energetico. Abbiamo avuto un esempio appena dieci minuti fa da
parte del Consigliere Squarzino, di quale è ancora la sua posizione
all'interno di questa maggioranza. Il Consigliere Squarzino
stranamente diventa anche incoerente perché da una parte fa una
dichiarazione, poi dall'altra vota in maniera contraria; ci
piacerebbe sapere almeno alla fine cosa ne pensano i Verdi su tutte
queste questioni che ho citato... forse in maggio lo sapremo!
Non è avvenuto quel cambiamento tanto caro ai Verdi e non si è
riusciti a programmare uno sviluppo della Valle che desse alle
nuove generazioni se non certezze, almeno speranze di un futuro
sereno. Basta andare in giro, come dicevo anche stamattina, al di
fuori del Palazzo per sentire qual è l'umore e cosa ne pensano i
giovani e la società civile.
La Regione con le sue partecipate controlla ancora quasi
l'intera economia della Valle d'Aosta e credo che non vi possano
essere possibilità di crescita quando tutto è ancora basato
sull'assistenzialismo. Siamo ancora la Regione dove la presenza dei
contributi occupa grandissimi spazi all'interno dei bilanci, e
anche su questo mi ricordo perfettamente che gli amici Verdi fin
dal ?93 si erano impegnati a ridurre enormemente il settore dei
contributi. Ma anche su questo forse c'è stata un po' di
disattenzione.
Abbiamo forse anche noi le nostre colpe per non essere riusciti
ad incidere di più, ma dobbiamo anche dire che di fronte a una
situazione politica in cui il rapporto di forza era così
squilibrato, risultava quasi impossibile incidere sulle scelte
effettuate. Anche per questo motivo è nato il gruppo degli
Autonomisti i quali, anche in presenza di una legge elettorale
proporzionale, a differenza di altre forze politiche presenti in
quest'aula, si presenteranno insieme in un'unica lista alle
prossime elezioni elettorali, con un programma molto chiaro e senza
i giochetti da Prima Repubblica.
Per queste considerazioni, il giudizio che diamo a questo
bilancio è di segno negativo.
(interruzione del Consigliere Florio, fuori microfono)
... è troppo poco... ma non è che tu non hai capito solo su
questo, mi sembra che non hai capito su tante altre cose...
Presidente ... Consigliere Parisi, la richiamo... queste cose si
dicono in privato...
Ha chiesto la parola il Consigliere Piccolo.
Piccolo (ADP-PRI-Ind) Come premesso in occasione della
discussione generale, riservandomi di fare alcune considerazioni in
occasione della dichiarazione di voto, sentiti i vari interventi
sui singoli capitoli e le risposte date dalla Giunta, non posso,
anche in quest'occasione della discussione di bilancio di
previsione triennale 1998/2000, che ripetere, in parte, quanto già
espresso l'anno scorso, in quanto bilancio di continuità e che
porta alla conclusione la Xa legislatura. Un bilancio che
rappresenta la coerenza della Giunta regionale nel suo contenuto e
che sottolinea, qualora esistessero ancora dubbi, la stabilità del
Governo regionale e di questa maggioranza, nel rispetto degli
accordi di programma sottoscritti all'inizio della legislatura.
Mi corre quindi l'obbligo, anche oggi, di fare alcune
considerazioni a nome del mio gruppo, sottolineando alcune parti
del bilancio che noi riteniamo qualificanti come forza politica
appartenente a questa maggioranza.
Per quanto attiene il settore sociale e sanitario intendo
chiedere all'Assessore Vicquéry di rivolgere una particolare
attenzione e precisa volontà, per altro dimostrate e che sono state
indicate nel piano sociosanitario regionale, piano che nelle sue
intenzioni si prefigge obiettivi anche ambiziosi, affinché lo
stesso venga in termini pratici tradotto dalle intenzioni nei
fatti, fornendo quindi maggiori finanziamenti per gli interventi
previsti dal piano sociosanitario regionale con alcuni progetti
obiettivo, progetti che riguardano, in particolare, servizi rivolti
a soggetti sempre più a rischio e preoccupanti per il crescente
numero, mi riferisco ai tossicodipendenti, ai malati di AIDS ed
agli alcolisti.
Interventi che potranno garantire la giusta assistenza e cura
tramite le cooperative sociali e le associazioni private, alcune
operanti in strutture già oggi esistenti, e che necessitano di
integrazioni finanziarie regionali per poter continuare a svolgere
la loro attività rispetto ai contributi erogati dall'USL che sono
addirittura insufficienti a garantire la copertura dei soli costi
di gestione.
Intendo ricordare, in quest'occasione del bilancio, che per
quanto sopra detto, si dà esecuzione a quanto era stato proposto in
modo tecnico e preciso in un rapporto del gruppo di lavoro,
incaricato dalla Giunta regionale, per dare indicazioni in merito
alle problematiche connesse al finanziamento delle cooperative
sociali oggi operanti nel campo della tossicodipendenza e
alcoldipendenza.
Le soluzioni proposte dal gruppo di lavoro indicano strutture
residenziali e centri diurni che il piano sociosanitario regionale
ha fatto proprie.
Vorrei inoltre sottolineare che dal gruppo tecnico è emerso il
dato preoccupante, sempre più in crescita, del fenomeno della
polidipendenza, cioè della dipendenza da più sostanze stupefacenti
e psicotrope (eroina, psicofarmaci ed alcol), e che nello stesso
rapporto, il SERT (Servizio Pubblico per i Tossicodipendenti oltre
che Servizio di alcologia) è addirittura insufficientemente
attrezzato per operare nel settore delle tossicodipendenze, non
solo per le carenze di personale, ma anche per le difficoltà
connesse alla scarsa esperienza specifica nel settore.
Ecco da qui l'esigenza di integrare il servizio pubblico con
altre strutture private, in particolare con le cooperative sociali,
che da anni ormai operano nella nostra regione, e con il prezioso
contributo del volontariato che in Valle d'Aosta possiamo
considerare un fiore all'occhiello soprattutto nel campo
socio-sanitario-assistenziale.
Per quanto sopra detto, siamo convinti che con i necessari
finanziamenti mirati si andrà a dare esecuzione ad una serie di
interventi, che ho appena citati, cercando quindi di rispondere in
modo puntuale, non solo alle esigenze degli addetti che operano nel
campo sociosanitario con grossi problemi di difficoltà che ho
appena evidenziato, ma soprattutto rispondere in modo efficiente ed
efficace ai bisogni dei cittadini utenti, in particolare i giovani
che sempre più oggi necessitano negli aiuti di assistenza in modo
più incisivo da parte delle istituzioni che, secondo noi, hanno il
dovere di prestare più attenzione al delicato mondo dei giovani,
cittadini che saranno la società del domani, e alle famiglie
interessate, che spesso non trovano le giuste risposte dal servizio
pubblico e quindi sono causa di comprensibili e gravi disagi
familiari, creando problemi ad una convivenza civile di una
comunità.
Per quanto attiene il Casinò di Saint-Vincent e l'annoso
problema relativo all'affidamento della gestione della Casa da
gioco ad un privato, ci auguriamo che si possa concludere la
trattativa oggi in atto in un modo positivo ed in tempi brevi. Un
problema, quello della Casa da gioco, che ci ha impegnati in tutta
questa legislatura, e che è stato argomento di discussione di
parecchie sedute del Consiglio regionale.
È indubbio che l'attività della Casa da gioco di Saint-Vincent
rappresenta una delle più importanti fonti economiche ed
occupazionali della nostra regione, basta guardare le cifre
registrate nel bilancio 1996, soprattutto durante la tanto
contestata gestione straordinaria.
Per il settore industriale produttivo occorre insistere, con un
maggior impegno e con i finanziamenti necessari, alla ricerca della
crescita dell'imprenditorialità locale, con l'intento di creare
potenziali fonti economiche ed occupazionali per i giovani in
attesa del primo posto di lavoro (le liste di giovani disoccupati
sono purtroppo ancora lunghe presso gli uffici di
collocamento).
Notiamo, con soddisfazione, che le spese previste per
l'investimento delle opere pubbliche si sono consolidate, ed alle
quali vanno aggiunti gli investimenti che gli enti locali
destineranno direttamente o autonomamente, grazie anche alle
maggiori somme ad essi destinate.
Vorrei sottolineare che il settore degli investimenti nelle
opere pubbliche è, secondo noi, un volano importante per la ripresa
dell'attività economica e delle quali fanno parte le categorie
imprenditoriali, gli artigiani e le piccole imprese.
Pertanto non posso condividere le solite accuse del Consigliere
Tibaldi relative alla farraginosità della legge sui lavori
pubblici. Infatti, anche qui, è imminente l'approvazione da parte
della Giunta regionale dell'albo delle imprese che hanno
organizzazione stabile in Valle d'Aosta.
Vorrei inoltre ricordare che siamo l'unica regione, in mezzo
alla confusione a livello nazionale, che si è data delle regole
certe, sia in materia di appalti e di lavori che di servizi.
In questo senso posso esprimere la soddisfazione della
Fédération Autonomiste per una parte del programma, a cui noi
abbiamo cercato di contribuire in modo determinante e che si sta
completamente realizzando.
Importante sarà, sempre a nostro avviso, l'approvazione della
nuova legge di riforma delle autonomie locali che prevede la
rideterminazione ed il decentramento delle funzioni regionali a
favore dei comuni e delle comunità montane, spina dorsale della
nostra realtà valdostana.
In ultimo, per quanto attiene il problema... il collega Parisi
c'è... per quanto attiene il problema "casa", l'attuale maggioranza
sta rispettando completamente gli impegni assunti nel programma.
Vedi, Consigliere Parisi, se non intervenivi, non sarei
intervenuto...
(interruzione del Consigliere Parisi, fuori microfono)
... l'ho tirato giù oggi pomeriggio...
(ilarità dell'assemblea)
... infatti, l'Assessore competente, ha già predisposto quattro
testi di legge, ora all'esame degli uffici finanziari e
legislativi, e quindi voglio rassicurare il collega Parisi per la
preoccupazione espressa, ricordando che lo stesso è informato
sull'iter dei testi da approvare.
Mi sembra pertanto demagogico il suo intervento in quanto è a
conoscenza che le proposte della Giunta sono in dirittura di
arrivo, e che non perde l'occasione per sollecitare, pungolare, col
fine forse - è una considerazione personale - tra un mese o due, di
poter affermare: "La Giunta non avrebbe fatto niente se io non
avessi sollecitato".
Quello che invece forse manca completamente al Consigliere
Parisi è una proposta completa alternativa.
Con queste considerazioni intendo concludere il mio intervento
augurandomi che le osservazioni fatte vengano tenute nel debito
conto da parte della Giunta e per esprimere il voto favorevole del
mio gruppo al documento contabile per il triennio 1998/2000.
Presidente Certo è che è una dichiarazione di voto sui generis e
la colpa è del Consigliere Parisi, che ha voluto a tutti i costi
intervenire...
(ilarità dell'assemblea)
... colleghi consiglieri, ha chiesto la parola il Consigliere
Linty per dichiarazione di voto.
Linty (LNPIAP) Se è vero che dal bilancio di previsione si
desumono le volontà politiche di un'amministrazione, possiamo
tranquillamente dire che il documento di programmazione contabile
per il ?98 si presenta come una fedele copia dei 4 bilanci già
approvati nel corso di questa legislatura. Le spese correnti ormai
condizionano in gran parte la seconda parte del documento,
lasciando agli investimenti un ruolo sempre più marginale. Infatti,
se le spese in conto capitale sono aumentate di 3 miliardi
dall'anno scorso, quelle correnti sono aumentate di 85
miliardi.
A chi sostiene che la Regione diventa ogni anno più leggera,
vorrei far notare come 7 miliardi di questi 85 sono stanziati sul
capitolo relativo al personale regionale. Avanti di questo passo la
Regione diventerà una società di gestione che paga gli stipendi,
trasferisce fondi agli enti locali, all'industria, al Casinò, ma
che non investe le sue risorse nello sviluppo. Praticamente tutto
il bilancio potrebbe essere contenuto in un solo titolo: le partite
di giro; la Regione incassa il denaro sonante dallo Stato e
dall'Unione Europea, e lo distribuisce un po' qua, un po' là, a
seconda delle esigenze gestionali. Di come fare per generare un
reddito tutto valdostano non c'è traccia.
Analizzando tecnicamente il documento contabile emerge per il
quinto anno consecutivo l'ennesima incongruenza finanziaria: con
mirabile ostinazione si continua ad iscrivere al Titolo I
dell'entrata, quello relativo alle entrate derivanti dai tributi
della Regione, la quota sostitutiva dell'IVA all'importazione per
merci provenienti da paesi comunitari. Non è difficile comprendere
il motivo di questa bestialità contabile; visto che si tratta di
496 miliardi, li iscrivete in questo capitolo così potete sostenere
l'assoluta autosufficienza finanziaria della Regione.
Potete, cioè, così affermare che le entrate proprie dell'ente
regionale sono in aumento, mentre diminuiscono i contributi
statali. Ma c'è qualcuno in grado di spiegarmi quanti di questi
miliardi sono esatti oggi in Valle d'Aosta? A quale settore
produttivo si riferiscono? La realtà è che questi non sono altro
che un trasferimento bello e buono fatto dallo Stato italiano alla
Valle d'Aosta, a causa del mancato introito erariale, sicuramente
riferibile a tributi incassati dalla Regione ma più di 5 anni fa.
Credo sia giunto il momento di chiamare le cose con il giusto nome,
altrimenti non facciamo altro che aumentare la confusione nei
cittadini.
Se esistesse il premio per l'inutilità, verrebbe vinto
sicuramente dal bilancio triennale. Come vi ho già illustrato ieri,
la percentuale degli stanziamenti azzeccati sulla competenza del
?98 si aggira intorno al 2-3 percento dei capitoli iscritti. Se il
criterio che viene seguito per la redazione di tale documento è
riconducibile a una mera moltiplicazione in percentuale delle somme
stanziate per i due anni a venire, è sufficiente scriverlo su una
pagina del sommario, così risparmiamo i soldi per stampare un
documento inattendibile per almeno il 97 percento ed evitiamo di
millantare un'esistente capacità di programmazione. Un bilancio che
guarda più al passato, quando c'erano ancora le barriere doganali e
si incassava l'IVA comunitaria, piuttosto che al futuro della
nostra regione, non può che avere il voto contrario della Lega.
Presidente Pongo in votazione la legge nel suo complesso:
Presenti: 34
Votanti e favorevoli: 22
Contrari: 12
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK