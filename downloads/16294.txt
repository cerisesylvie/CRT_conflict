Consiglio Regionale della Valle d'Aosta - Oggetto del Consiglio n. 2644 del 25 giugno 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula
Oggetto del Consiglio n. 2644 del 25 giugno 1997 - Resoconto
SEDUTA ANTIMERIDIANA DEL 25 GIUGNO 1997
OGGETTO N. 2644/X Situazione collegata alla cessione delle
partecipazioni azionarie della Pila S.p.A.. (Interpellanza)
Interpellanza Visto quanto pubblicato dagli organi di
informazione nazionali e locali sia in passato che oggi sulle
vicende del "broker Pavan", riferite alla situazione delle società
partecipate regionali: Via Holding, Covaltour e Pila S.p.A., dopo
aver riesaminato i dibattiti consiliari sulla materia
i sottoscritti Consiglieri regionali
Interpellano
gli Assessori competenti per sapere:
a) le reali dimensioni della vicenda collegata alla cessione
delle partecipazioni azionarie del "broker Pavan" relative alla
stazione turistica di Pila a favore della società Gerdaz
S.r.l.;
b) notizie sulla consistenza economica patrimoniale della
società Gerdaz S.r.l. ed eventualmente se l'Amministrazione
regionale, come socio minoritario, intende avvalersi delle facoltà
di prelazioni.
F.to: Parisi - Rocchio - Aloisi
Presidente Ha chiesto la parola il Consigliere Rocchio.
Rocchio (RV) Prendo la parola in assenza del Consigliere Parisi.
Questa non vuole essere una domanda demagogica, ma quello che ci
preoccupa, tornando anche a quello che aveva detto l'Assessore
Lavoyer, è che queste società che vengono in Valle, vengono con
delle premesse bellissime, con la premessa che amano la Valle
d'Aosta, che della Valle d'Aosta ne faranno un gioiello per far sì
che questo sia proiettato verso i Paesi europei e non, e poi
scopriamo che questi, a un anno o a due anni dal loro insediamento,
ci lasciano nella "bagna" più completa, rovinando il territorio,
non dando risposte adeguate a quelli che erano stati i loro intenti
riguardo ai finanziamenti ottenuti dalla Regione e a quello che
questi volevano fare sul territorio, e la cosa più grave è che
quando sono in difficoltà riducono i posti di lavoro. Era una
domanda non demagogica, ma volevamo sapere fino a che punto queste
nuove società che entrano nel mercato in Valle, abbiano poi i
requisiti per far sì che non succeda quello che sta succedendo
ormai da diverso tempo, vedi le acque minerali di Morgex, e
altro.
Volevo chiedere solo una cosa, anche se non entro nel merito di
questa, visto che ho ritirato l'altra l'interrogazione, e riguarda
il Palazzo del ghiaccio di Courmayeur. Dobbiamo dire grazie anche
al signor Francesconi che si è attivato per far sì che questo non
chiudesse, però all'interno della struttura ci sono ancora delle
cose che non vanno. La settimana scorsa c'è stata questa grossa
convention dei bancari francesi e abbiamo notato che non solo i
bagni non funzionano, ma mancava l'acqua calda, mancavano delle
cose primarie che in una struttura del genere vanno operate.
Volevamo solo sapere se e fino a che punto la Regione può
controllare, visto che all'interno della struttura è stato aperto
un ristorante senza alcun permesso.
Président D'accord qu'il est tout à fait nouveau notre
Conseiller régional, mais il est évident qu'on ne peut pas rentrer
par la fenêtre étant donné qu'on sort de la porte, les choses il
faut les faire passer par la porte! S'il ne retirait pas
l'interpellation il aurait eu ses réponses; les interpellés ne
peuvent pas répondre sur ce sujet parce que peut-être ils ne sont
pas compétents.
Il y a également un autre problème qui est le point a) de cette
interpellation, parce que l'article 109 du règlement dit que "nel
caso di materia ritenuta estranea alla competenza degli organi
regionali viene data lettura dell'interrogazione e
dell'interpellanza al Consiglio, il quale decide senza discussione
a scrutinio palese sull'ammissibilità". Mais il paraît qu'il est
dépassé aussi ce problème étant donné l'intervention que vous avez
faite, M. Rocchio, donc on répondra au point b) de cette
interpellation si j'ai bien compris et donc on répond au point b)
de cette interpellation.
La parole à l'Assesseur du budget et des finances, Lévêque.
Lévêque (Ass.tec.) La questione sollevata da questa
interpellanza, ovvero la situazione collegata alla vicenda della
società Pila S.p.A., è una questione di una certa rilevanza, sulla
quale come Regione sono mesi che concentriamo una serie di
attenzioni particolari.
La società Pila, di cui la Regione è azionista al 33-34
perc0ento, quindi con una partecipazione rilevante ma comunque di
minoranza, è una società che ha manifestato negli ultimi anni una
sua dinamica di sviluppo positiva, che ha accresciuto la sua
patrimonializzazione, che ha aumentato la sua quota di mercato e
che ha prodotto anche una buona redditività aziendale.
Pila è stata parte della subholding Covaltour, a sua volta
controllata dalla Via holding, e di recente con l'inizio di
dicembre dello scorso anno, con la cessione della Covaltour alla
Compagnie des Alpes e la ricessione della Pila da parte di questa
alla Via holding, è uscita da questa subholding ed è rimasta solo
controllata dalla Via holding. Con l'inizio del ?97 l'assemblea
della Via holding ha disposto la sua liquidazione.
L'interpellanza tocca nello spirito un problema serio, nello
specifico contiene anche alcune inesattezze.
Recentemente cosa si è verificato, per cui siamo come Regione in
attenta vigilanza sull'evoluzione di questa vicenda? La società
Pila, per volontà dell'azionista di maggioranza, cioè Via holding,
ha deciso di porre in vendita alcuni cespiti patrimoniali della
società con la motivazione di lasciare nel patrimonio della società
solo le attività strettamente collegate alla gestione funiviaria,
dismettendo quindi tutte quelle attività cosiddette non strumentali
alla gestione funiviaria.
Su questo tema come Regione non ci siamo espressi
pregiudizialmente in termini contrari; quello su cui però abbiamo
espresso delle riserve, che hanno portato i nostri rappresentanti
nel Consiglio di amministrazione a votare contro le determinazioni
assunte, era legato alla valutazione sulla strumentalità o meno di
alcuni beni che erano proposti da dismettere; in particolare,
alcune strutture collegate fisicamente agli impianti di risalita
della società, tipo bar annessi all'impianto funiviario o alla
stazione di partenza della seggiovia, che ritenevamo funzionali
all'attività funiviaria.
In sostanza a fine maggio il Consiglio di amministrazione ha
comunque deciso di procedere a dare mandato al Presidente, dottor
Pavan, di proseguire le trattative per la dismissione di questi
cespiti con il voto contrario del rappresentante della Regione e
del Comune di Gressan. Abbiamo come Regione, poiché il mandato era
solo a trattare, chiesto la convocazione di un'assemblea avente
all'oggetto la cessione dei beni patrimoniali, le operazioni
immobiliari eventuali, la gestione finanziaria; assemblea che è
stata come dovuto convocata per il 2 luglio, al fine di vedere se
era possibile riflettere su questa cosa. Ma in data 9 giugno il
Consiglio di amministrazione, sempre con il voto contrario dei
nostri rappresentanti, ha deliberato l'autorizzazione alla cessione
di questi beni. Voto contrario, come dicevo, per la non
condivisione della valutazione sulla strumentalità o meno di alcuni
di questi beni, perplessità sulla congruità dei prezzi a cui questi
beni erano proposti in vendita, assoluta non chiarezza circa il
reimpiego per lo sviluppo della società della liquidità
potenzialmente derivante da questa cessione. Ci siamo chiesti: i
soldi che derivassero da questa cessione a quali investimenti sono
destinati? Restano nel cassetto della Pila? Queste erano e sono le
preoccupazioni della Regione. Voto contrario, inoltre perché questa
alienazione ha generato, genererebbe, genera una minusvalenza per
la società di circa 2,5 miliardi che, per una società che chiudeva
con un utile di 2 miliardi l'anno in corso e che poteva distribuire
utili ai soci e pagare anche le tasse dovute sugli utili, cancella
entrambe queste cose.
L'assemblea è stata comunque convocata per il 2 luglio; è
previsto un incontro fra azionisti prima di questa data per vedere
se a quest'assemblea si può dare un riscontro proficuo,
nell'interesse della società Pila in modo particolare, e vedremo di
avere anche in questo incontro i dettagli di questa operazione, di
cui abbiamo appreso solo indirettamente che l'interlocutore a cui
il Consiglio di amministrazione ha deciso di cedere questo
pacchetto di beni si chiama Gerdaz S.r.l..
Gli interpellanti chiedono dati. Non siamo nelle condizioni di
fornire dati specifici sulla società, e qui mi riallaccio al tema
che era emerso con Riccarand prima; però possiamo dare alcuni dati
di pubblico dominio che sono presentabili. La Gerdaz S.r.l. è una
società che fra l'altro, se il giorno 10 giugno hanno stipulato un
contratto preliminare di compravendita, da una visura del Registro
ditte l'11 risultava ancora inattiva; è una società che ha 20
milioni di capitale sociale; è una società che ha come oggetto
sociale l'attività immobiliare; è una società che ha due soci
entrambi al 50 percento possessori di quote per 10 milioni l'uno;
soci che sono una persona fisica, Marcoz Carlo, e una persona
giuridica, la A.P.I. costruzioni S.r.l.; è una società che ha un
amministratore unico, Marcoz Carlo. L'A.P.I. S.r.l. è anch'essa una
società immobiliare, con sede in Sardegna, con capitale sociale di
20 milioni anch'essa, con due soci, questa volta uno di maggioranza
che ha il 95 percento delle quote, tale Giorgio Annibali, e uno di
minoranza con la restante quota.
Questo è quanto si sa; certo è che per esempio nella cessione,
che è prevista, dell'albergo di proprietà della società Pila alla
Gerdaz, albergo che è gravato da un mutuo concesso da Finaosta su
cui la Pila ha fornito garanzie, anche per il tramite la Finaosta
sarà fatta un'attenta valutazione della capacità di questa piccola
S.r.l. da 20 milioni di poter accollarsi il mutuo connesso
all'immobile, dando le adeguate garanzie che ovviamente non possono
rimanere in capo alla società cedente.
Seguiremo questa vicenda e auspichiamo che la società, che è una
società in equilibrio economico e in buona salute
economico-finanziaria, possa proseguire a svolgere quel ruolo
importante che nel settore del turismo invernale degli impianti a
fune ha svolto negli ultimi anni.
Presidente Ha chiesto la parola il Consigliere Parisi.
Parisi (RV) Ringraziamo l'Assessore per la risposta e per le
delucidazioni date in merito a questa vicenda. Abbiamo voluto
presentare quest'interpellanza in quanto fortemente preoccupati di
quelli che potranno essere gli scenari futuri che riguardano questo
settore. Quindi prendiamo atto delle assicurazioni che ha dato
l'Assessore e ci auguriamo che tutto il discorso degli impianti non
venga fatto in maniera tale da svuotare quelli che sono gli
interessi primari e determinanti in un settore che riguarda il
turismo invernale, perché tutto il discorso degli impianti è legato
non solo agli aspetti occupazionali, ma anche alla qualità dei
servizi che la Valle d'Aosta riuscirà in futuro ad offrire alla
clientela che frequenta la nostra Valle nel periodo invernale.
Quindi prendiamo atto di questo, anche perché siamo preoccupati
per il collegamento alla cabinovia Aosta-Pila; essendo successi dei
fatti in passato non vorremmo che, essendo stato considerato questo
collegamento un servizio di interesse regionale dal bacino di
traffico, fosse anch'esso coinvolto negli scenari futuri. Ci
auguriamo che per quanto riguarda questo aspetto non si verifichino
più quelle carenze di funzionamento che sono avvenute anche in
passato, perché anche questo potrebbe contribuire a dare non solo
alla Conca di Pila, ma a Courmayeur, e più in generale alle altre
località della Valle un'immagine di negatività che non darebbe
sicuramente lo slancio a un discorso di sviluppo turistico di tutta
la Valle.
Ringraziamo ancora una volta l'Assessore per le assicurazioni
fornite, ci auguriamo che venga seguito da vicino lo sviluppo
futuro di tutta la vicenda, in modo da poter essere determinanti
nelle scelte future in tutto questo settore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK