Consiglio Regionale della Valle d'Aosta - Oggetto del Consiglio n. 3466 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Sport invernali
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3466 del 3 aprile 2024 - Resoconto
OGGETTO N. 3466/XVI - Interrogazione a risposta immediata:
"Conseguenze relative alla cancellazione delle gare della Coppa del
Mondo di sci a Zermatt-Cervinia".
Bertin (Presidente) -
Punto n. 8.03. Ha chiesto la parola
il consigliere Restano, ne ha facoltà.
Restano (GM) -
Va premesso che sono sempre a favore
dell'organizzazione di eventi di tale portata, di eventi
promozionali che possano promuovere la nostra Regione, intesa come
località per praticare lo sport a tutti i livelli, ad altissimo
livello e anche a livello amatoriale, anche solo turistico, ma che
possano anche presentarci come un luogo accogliente, di ospitalità,
e credo che l'organizzazione di questo evento abbia messo in luce
la grande professionalità di tutte le persone che ci hanno
lavorato, maestri di sci, comitato organizzatore, volontari, a
tutti i livelli. Già in altre occasioni abbiamo potuto rilevare
quanto è l'impegno che i Valdostani mettono nell'organizzare questi
eventi; certo che con questa breve iniziativa vogliamo sapere le
conseguenze che abbiamo avuto modo di leggere sui giornali e che ci
vedono un pochino preoccupati. Interroghiamo quindi l'Assessore
competente per questo.
Presidente -
Risponde l'assessore Grosjacques.
Grosjacques (UV) -
Grazie Presidente e grazie anche al
collega Restano per aver voluto nella sua esposizione mettere
comunque in evidenza quello che è stato, oltre che lo sforzo, la
grande professionalità di chi si è trovato a organizzare questa
manifestazione. Il comunicato ufficiale della FIS, di cui prendo
solo l'ultima parte, recita: "Le tre Federazioni utilizzeranno i
prossimi mesi per trovare possibili strade e soluzioni per future
gare di "Coppa del Mondo" a Zermatt/Cervinia. Il Comitato
organizzatore locale Zermatt/Cervinia analizzeranno queste proposte
in modo costruttivo".
Con riferimento alle successive premesse dell'interrogazione, è
opportuno rilevare che le criticità legate allo spostamento in
avanti delle competizioni - si fa l'ipotesi del mese di marzo - non
sono solo relative alle difficoltà in piena stagione di ospitare
tutto il circo bianco, ma sono anche legate all'organizzazione
logistica generale. Le attuali regolamentazioni FIS per la "Coppa
del Mondo" prevedono una serie di installazioni e servizi in zona
di arrivo, in questo caso il Cime Bianche Laghi che, come sappiamo,
è a 2.812 metri sul livello del mare, che devono essere predisposte
durante il periodo estivo-autunnale sfruttando la pista sterrata
che parte da Breuil-Cervinia. Una programmazione delle gare a
marzo, con le attuali richieste della FIS, presuppone
l'implementazione di tutte le infrastrutture temporanee nei mesi
estivi e autunnali, il loro mantenimento durante tutto l'inverno
per arrivare all'utilizzo a marzo con tutti i rischi conseguenti,
poiché è impensabile il montaggio di quanto finora richiesto
utilizzando solo mezzi battipista o elicotteri. È bene però
sottolineare, per completezza di informazioni, che da parte della
FIS non sono mai giunte al Comitato organizzatore richieste formali
di spostamento in avanti delle competizioni.
Per quanto riguarda la risposta, ho già accennato nella risposta
precedente che ci sono stati ventuno annullamenti e di questi solo
cinque sono stati recuperati. La FIS, in accordo con Swiss-Ski e
FISI, ha pertanto deciso di cancellare dal calendario della "Coppa
del Mondo" la "Speed Opening", ma, come si evince dal comunicato
stampa che le ho appena citato, si utilizzeranno i prossimi mesi
per valutare le possibili soluzioni per future gare di "Coppa del
Mondo" a Zermatt/Cervinia. Le difficoltà che hanno condizionato in
generale il calendario di "Coppa del Mondo di sci alpino 2023-2024"
imporranno alla FIS e a tutte le Federazioni nazionali delle
attente valutazioni per la definizione di un programma di gare che
tenga conto di molteplici fattori ed evidenze. Da parte nostra è
bene ricordare che il Comitato organizzatore ha in essere con la
FIS un contratto quinquennale per l'organizzazione della "Speed
Opening" e certamente questo costituirà uno degli elementi che
saranno messi sul tavolo per richiedere la dovuta attenzione verso
Breuil-Cervinia nella predisposizione dei futuri calendari e anche
per le gare per le quali è stata richiesta l'organizzazione, nel
caso specifico La Thuile. Il Comitato organizzatore è in continuo
contatto con FIS, Swiss-Ski e FISI per seguire con attenzione i
futuri sviluppi e valutare con estrema attenzione le eventuali
proposte.
Presidente -
Replica il consigliere Restano.
Restano (GM) -
Assessore, per una volta le confesso che
non vorrei essere al posto suo in questo caso, perché, purtroppo,
il "Giro d'Italia" è stato annullato e dobbiamo chiedere un
risarcimento. Del "Next Gen" non ne abbiamo più sentito parlare e
per quanto mi riguarda, per fortuna, perché potrebbe andare male e
adesso dobbiamo chiedere il risarcimento per questa gara. I
calendari si faranno a breve, veda di fare il possibile, però, come
lei ben sa, io parlo con tanta gente e le voci critiche che si sono
sollevate non sono solo quelle delle due Consigliere colleghe,
qualcuno ha voluto chiamare in causa l'incompetenza della Giunta,
io mi sono prontamente prodigato per dire - sarò semi-serio, mi
permetta - "Non sono incompetenti, sono competenti e si impegnano
molto" e loro mi dicono: "E allora sono particolarmente
sfortunati", io dico: collabori anche con noi, noi potremmo essere
dei portafortuna, onde evitare che, quando ci incontra un gatto
nero, cambi strada e si tocchi gli amuleti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK