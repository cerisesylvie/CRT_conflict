Consiglio Regionale della Valle d'Aosta - Oggetto del Consiglio n. 1397 del 6 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1397 del 6 ottobre 2010 - Resoconto
OGGETTO N. 1397/XIII - Interpellanza: "Interventi per il
ripristino e l'utilizzo della struttura ex Tecdis di
Châtillon".
Interpellanza
Viste le iniziative presentate nell'anno 2009 e nel maggio
2010 dal nostro gruppo consiliare in merito all'utilizzo della
struttura "ex Tecdis" di Châtillon;
Vista la crisi economica e occupazionale che investe la
Regione Valle d'Aosta;
Preoccupati per il persistere della carenza di offerte
lavorative nel territorio di riferimento;
il sottoscritto Consigliere regionale
Interpella
il Presidente della Regione per sapere:
1) quante e quali sono le aziende che nel corso del 2010
hanno formalizzato una richiesta per utilizzare lo stabilimento
sopra citato;
2) quali sono i progetti depositati alle strutture preposte
nel corso del 2010 mirati al ripristino e all'utilizzo della
struttura ormai sfitta da quasi cinque anni;
3) quali sono gli intendimenti del Governo regionale in
merito all'utilizzo immediato della struttura.
F.to: Chatrian
Presidente
- La parola al Vicepresidente Chatrian.
Chatrian (ALPE)
- Grazie, Presidente.
Riteniamo, Assessore, che questo sia uno dei dossier più
importanti di tale legislatura e soprattutto del suo Assessorato.
Un dossier che si è chiuso malamente nel 2005-2006, ormai parliamo
di quasi cinque anni fa, un'area industriale che garantiva più di
400 posti di lavoro nella vallata centrale e in Valtournenche, che
dall'oggi al domani ha chiuso i battenti e dopo cinque anni siamo
qui a confrontarci. Detto questo, lo riteniamo uno degli argomenti
più importanti - ripeto -, ma importanti proprio per la difficoltà
del momento e soprattutto per quella occupazione che potrebbe -
utilizzo il condizionale - dare al comparto valdostano.
Nel mese di aprile, sempre in merito ad una nostra iniziativa
mirata a conoscere lo stato dell'arte, lei ci disse che c'erano
delle imprese molto interessate; oggi abbiamo cercato di inserire
in queste iniziative due domande puntuali, perché è proprio in
questo momento, dove vanno di moda i termini "pragmatismo" e
"fare", che ci siamo permessi di chiedere nero su bianco quante
aziende hanno formalizzato una propria richiesta su quello
stabilimento, quanti progetti, quali e come sono stati depositati e
affrontati da parte vostra e poi gli intendimenti del Governo
regionale. Mi ricordo che nel luglio 2008, ad inizio di tale
legislatura, era proprio una delle priorità di questo Governo,
quindi aspettiamo una sua risposta per poi fare le nostre dovute
considerazioni. Grazie.
Presidente
- La parola all'Assessore alle attività
produttive, Pastoret.
Pastoret (UV)
- Grazie, Presidente.
Di solito ringrazio quando si trattano dei temi che possono
rappresentare delle novità dal punto di vista espositivo, ma non ne
abbiamo molte su questo punto, sul quale torniamo ancora. Più di
una volta si è parlato della Tecdis in questi ultimi tempi,
argomento importante per il ruolo significativo che l'azienda ha
svolto dal punto di vista occupazionale della bassa Valle. È stato
ricordato: un ruolo che è riconosciuto dalla stessa Amministrazione
regionale, poiché essa puntualmente ha inserito il riutilizzo di
tale stabilimento nel suo programma di legislatura, che è stato
presentato nel corso del 2008 al Consiglio regionale; questo
sottintende il fatto che si intendono fare sforzi e lavorare, per
poter insediare una nuova attività produttiva che rinforzi il
settore industriale della media Valle.
Ricordo in modo introduttivo che ovviamente qui si tratta di un
dossier sul quale non abbiamo potuto mettere le mani in modo libero
dall'inizio, sono note le vicende che hanno interessato la
liberazione dell'immobile da parte della curatela fallimentare,
cosa che è andata a buon fine solo recentemente dopo un contenzioso
"in punta di diritto", che è andato avanti per circa 2 anni e ciò
ha evidentemente costituito un impedimento alla conduzione di
trattative concrete. Evidentemente vi sono stati dei contatti con
delle aziende che hanno manifestato degli interessi; non so se ho
utilizzato espressamente il termine "molto interessante", può
darsi; noi riteniamo che tali contatti siano interessanti, ma essi
poi non preludono necessariamente ad una conclusione. Lei mi chiede
di fornire i nomi di queste aziende, cercherò ora di fornire gli
oggetti della richiesta e più o meno la situazione dei rapporti.
Non le fornisco i nomi per due ragioni: la prima, le aziende
lavorano in condizioni di riservatezza, a volte si trovano
insediate in altri luoghi e non hanno piacere, in una fase che non
si è conclusa, di far sapere quali sono le loro intenzioni.
Sotto l'altro punto di vista, noi, per questioni di correttezza
e di rispetto nei confronti delle aziende (ma anche per non fornire
degli
atout
a qualcun altro, perché non siamo solo noi che
cerchiamo aziende che si installino da qualche parte) non
intendiamo fornire degli
assist
in una fase che non è ancora
negoziale, ma è di manifestazione di interesse. Nel corso del 2010
vi sono state 4 aziende che hanno manifestato degli interessi per
la Tecdis, sono in corso di svolgimento per alcuni casi dei primi
incontri, che tendono già ad un qualche approfondimento; ovviamente
questo non porta necessariamente a delle soluzioni di carattere
positivo, anche se noi lo auspichiamo. Un'azienda è interessata ad
un insediamento per la produzione di pannelli fotovoltaici;
un'altra invece intende lavorare su
toner
e prodotti del
genere per apparecchiature tecnologiche, sviluppando tecnologie nel
campo dei prodotti ecocompatibili, e qui sono in corso degli
incontri; c'è un'azienda che si è proposta per l'insediamento di
produzioni di macchinari di purificazione dell'aria e un'altra per
l'insediamento di produzione di macchinari per la lavorazione del
legno, qui sono stati fatti dei primi incontri informali; abbiamo
poi avuto un'azienda, che a noi pareva molto interessante, che
aveva valutato un possibile insediamento per la produzione di vetro
tecnico, alla fine del 2009, al momento però ci ha comunicato che
questo interesse è decaduto. Abbiamo poi avuto sempre nel 2009
degli incontri, che peraltro sono ancora in corso, con un'azienda -
che potrà manifestare un effettivo interesse dopo aver visitato lo
stabilimento e conosciuto quali sono gli strumenti a disposizione
-, che offre servizi per apparecchi elettronici, prevendita e
postvendita, di assistenza a livello non regionale, ma più vasto.
Abbiamo avuto alcune altre aziende, che avevano necessità di
superfici abbastanza significative, ma che hanno ritenuto troppo
grandi gli spazi offerti da Tecdis.
"Quali sono gli intendimenti del Governo regionale..."
:
intanto ribadiamo per quanto riguarda Tecdis, dal punto di vista
tecnico, per l'Amministrazione regionale, ma anche per Vallée
d'Aoste Structure, che ne è il proprietario... sarebbe preferibile
e auspicabile mantenere l'unitarietà dell'intero stabilimento,
considerato il potenziale dell'immobile per il quale l'ipotesi di
suddivisione fra più imprese introdurrebbe la necessità di
sostenere consistenti investimenti e una perdita di valore in
relazione agli spazi importanti esistenti. Questo lo riteniamo
significativo per mantenere intatte le capacità di attività dello
stabilimento, che risiedono principalmente nelle sue dimensioni e
nella sua posizione strategica.
L'Amministrazione regionale, come è noto - e lo dico per entrare
nel merito della risposta -, ha attribuito a Vallée d'Aoste
Structure la proprietà dello stabilimento e quindi è bene fare
chiarezza sui ruoli e sulle funzioni. A Vallée d'Aoste Structure
tocca il compito di mantenere pronto ed efficiente lo stabile, di
renderlo disponibile alle condizioni e alle necessità insediative
di eventuali occupanti e tocca dunque a Structure mettere in campo
azioni atte a contattare ed occupare lo stabile. Ovviamente
l'Amministrazione regionale ha altresì dei ruoli da svolgere:
intanto quello che ci proponiamo di seguire, ossia coadiuvare,
senza prenderne il posto, Vallée d'Aoste Structure nelle attività
di
scouting
per ricercare imprenditori che possono avere
interesse ad insediarsi a Châtillon; devo dire che ne sono stati
contattati diversi: ho riassunto questi, ma nel corso della seconda
metà del 2008 e nel 2009 quelli che sono stati contattati sono
stati diversi. La Regione poi assicurerà il sostegno attraverso i
suoi strumenti al possibile insediamento di aziende: ricordo il
programma triennale dell'industria e dell'artigianato, i
finanziamenti della legge n. 6, i finanziamenti importanti e
significativi nel campo della ricerca e dello sviluppo.
Ovviamente poi, di fronte ad offerte e prospettive concrete e
solide e ragionevoli, che abbiano una ragionevole possibilità di
affermarsi, è possibile ricercare soluzioni e prospettive che
possano rendere più attrattivi tali insediamenti, ma queste sono
valutazioni che vengono fatte al momento in cui ci si incontra con
le aziende sulla base delle loro esigenze e le loro necessità. La
condizione prima ed essenziale è che soprattutto riparta
l'economia, su questo voglio tornare un attimo ricordando che oggi
le prospettive di una rapida occupazione del polo Tecdis e una
ripresa dell'attività in loco sono rese molto complicate dal
persistere di una grave situazione, che continua ad essere
condizionata negativamente da una fase di recessione economica
generalizzata e globale che interessa tutti i mercati e che conosce
attualmente solo timidi e soprattutto sporadici segni di ripresa.
Ci sono delle aziende che, in effetti, hanno ripreso: la Cogne ha
ripreso la produzione in un modo significativo; ma ci sono altri
settori ed altre aziende che continuano ad essere in forte
difficoltà, perché in quei settori non riesce a ripartire
l'economia. Oggi, quindi, nel panorama imprenditoriale generale
risulta abbastanza arduo ricercare ed individuare imprese che
intendono posizionarsi
ex novo
in stabilimenti sia pure
attrattivi come quelli di Tecdis.
Chiudo qui l'intervento ricordando che, sotto l'aspetto
occupazionale, fra gli strumenti esistenti, oltre a quelli
ricordati, il piano triennale delle politiche del lavoro ha posto
attenzione alle persone che sono rimaste senza lavoro in Valle e
anche in quella zona.
Presidente
- La parola al Vicepresidente Chatrian.
Chatrian (ALPE)
- Grazie, Presidente.
Cosa si può dire? Prendere atto sarebbe troppo normale. Non ci
ha fornito nessun elemento in più, Assessore, una bella risposta
priva di sostanza! Sinceramente diventa difficile replicare. Oggi,
dopo 5 anni, siamo allo stesso punto del 2005, due anni e mezzo di
nuovo "Governo Rollandin" e siamo al punto di partenza! Oggi lei ha
risposto alle nostre due domande in maniera molto puntuale... "se
sono state depositate":
"no, abbiamo fatto degli incontri
informali; per adesso alla Tecdis non c'è nessuna possibilità di
rimettere in moto l'area industriale"
. Proviamo a fare un passo
indietro, Assessore. La scorsa volta, proprio in riferimento alla
nostra iniziativa, lei ci rispose che si doveva rendere appetibile
l'area industriale e, per fare questo, cosa può fare il pubblico,
lei come Assessorato, come Vallée d'Aoste Structure, o come
Finaosta? Io le avevo chiesto della sinergia fra le parti, se si
ricorda, ma lei era andato oltre dicendo che c'erano delle aziende
interessate, un po' le stesse di oggi, si parlava di
green
economy,
ma giustamente mi disse:
"questo può avere delle
prospettive, ma in quale modo, oltre agli immobili, vi sono altre
cose che possono attrarre le imprese, vorrei ricordare che abbiamo
una legge significativa, la n. 84, sulla ricerca e sullo
sviluppo"
. Ottimo. Noi abbiamo presentato un piccolissimo
emendamento, perché dopo si discuterà proprio sulla legge n. 84,
dove abbiamo inserito anche l'area di Châtillon, un'area che da 5
anni è il deserto dei Tartari! La media Valle è in ginocchio, la
vallata centrale è in ginocchio, voi la chiamate bassa Valle, ma
per noi è media Valle...
Pastoret
(fuori microfono)
- ...l'ho chiamata
media Valle...
Chatrian (ALPE)
- ...allora media Valle, accettiamo media
Valle. Io, una settimana fa, le avevo chiesto in commissione - in
considerazione del fatto che la legge n. 84 nel corso dell'odierna
sessione consiliare dovrebbe essere modificata - di inserire anche
l'area industriale di Châtillon e non solo. Se questo nostro
stabilimento deve essere appetibile, dobbiamo creare le condizioni;
allora spero che nel pomeriggio il Governo regionale prenda in
considerazione la nostra proposta... se siamo consci, o se siamo
interessati, o se siete interessati a quanto meno creare le
condizioni affinché quest'area industriale decolli, affinché
un'eventuale selezione, un'eventuale proposta possa prendere una
possibile traiettoria diversa. Ci è difficile dire altro, prendiamo
solo atto che non c'è nulla di nuovo, area industriale di
Châtillon, ex Tecdis... le faccio solo questo passaggio di tipo
politico: oggi leggo con rammarico sui giornali che siamo definiti
estremisti disperati... le dico questo su tale dossier proprio, ad
esempio... attività produttiva, dossier delicato, importante e
interessante, come abbiamo citato tutti insieme... noi accetteremmo
anche la sfida, ma non abbiamo il ruolo di governare e non abbiamo
neanche quello di creare le condizioni, perché abbiamo in questo
momento in Consiglio regionale un ruolo completamente diverso. Il
suo Presidente di movimento oggi ci ha descritti come estremisti
disperati che contestano tutto, noi qui non possiamo contestare,
possiamo solo prendere atto che non si è fatto nulla e che non c'è
nulla: possiamo solo prendere atto, ma non possiamo sostituirci
all'Assessore se non siamo stati delegati e non possiamo neanche
"dare gambe" ai dossier... Torno comunque indietro dicendo che con
la nostra iniziativa si volevano conoscere meglio le prospettive,
conoscere progetti e formalizzazioni fatte... così non è, siamo
molto preoccupati per la media Valle in questo momento, ma
soprattutto per cosa si sta facendo. Lei mi ha elencato molto bene
gli indirizzi eventuali del suo Assessorato, di Vallée d'Aoste
Structure, ma mi sembra che in questo momento si stia facendo
veramente poco. Grazie.
Presidente
- Cari colleghi, vista l'ora, dichiaro
conclusi per questa mattinata i lavori dell'odierna adunanza del
Consiglio regionale, i lavori riprenderanno alle ore 15,30 con la
discussione del punto n. 21 all'ordine del giorno.
La seduta è tolta.
---
La séance se termine à douze heures et cinquante-quatre
minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK