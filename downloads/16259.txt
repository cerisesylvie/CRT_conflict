Consiglio Regionale della Valle d'Aosta - Oggetto del Consiglio n. 2609 del 11 giugno 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 2609 del 11 giugno 1997 - Resoconto
SEDUTA ANTIMERIDIANA DELL'11 GIUGNO 1997
OGGETTO N. 2609/X Approvazione di acquisto di immobili in
Perloz, loc. Tour d'Héréraz, dai Signori Oberti, per la
realizzazione di un fabbricato da adibire alla lavorazione delle
castagne e di costituzione a favore degli stessi di servitù di
passaggio, vedute e luci gravanti un terreno di proprietà della
Signora Stévenin. Impegno di spesa.
Deliberazione Il Consiglio
Premesso che il Servizio assistenza tecnica-economica e sociale
e dello sviluppo agricolo dell'Assessorato dell'Agricoltura,
Forestazione e Risorse Naturali con una Relazione apposita datata
30 settembre 1996 ritiene opportuno e necessario un intervento nel
settore della coltivazione della castagna onde evitare che questo
tipo di coltura, tipica della tradizione locale, scompaia dal
territorio valdostano;
Preso atto del fatto che lo stesso Servizio ha individuato in
alcuni immobili siti in Comune di Perloz, loc. Tour d'Héréraz, i
beni idonei ove realizzare un laboratorio per la lavorazione delle
castagne poiché localizzato proprio nel fulcro geografico della
zona castanicola e perché facilmente accessibile da parte dei
turisti transitanti lungo la strada regionale della Valle di
Gressoney;
Atteso che i signori Angelo e Livia Oberti, proprietari degli
immobili interessati, consistenti in un fabbricato ed in un terreno
censiti presso il N.C.T. del Comune di Perloz al Foglio 21 n. 144 e
n. 145 di particella, hanno manifestato la loro disponibilità a
cedere gli stessi alle condizioni indicate dalle perizie di stima
del Servizio Demanio e Patrimonio della Direzione del Bilancio
regionale in data 24 novembre 1995 e 22 ottobre 1996, per il prezzo
di lire 235.000.000 (duecentotrentacinquemilioni);
Atteso che la signora Stévenin Gisella, proprietaria di un fondo
limitrofo a quelli da acquistarsi, ha dichiarato la propria
disponibilità a costituire a favore dei terreni sopraindicati le
servitù di passaggio pedonale e carraio necessarie all'accesso
all'immobile che ospiterà l'opificio suddetto nonché quelle di
deroga alle distanze legali tra le costruzioni e per l'apertura di
luci e finestre alle condizioni indicate dalla relazione di stima
del Servizio Demanio e Patrimonio della Direzione Generale del
Bilancio regionale in data 13 dicembre 1996 per il corrispettivo
dato da una somma di lire 15.000.000 (quindicimilioni) più il
diritto di passaggio sulla strada che l'Amministrazione regionale
costruirà per l'accesso al fabbricato adibito alla lavorazione
delle castagne;
Richiamata la legge regionale 10 aprile 1997, n. 12,
disciplinante il regime dei beni della Regione Autonoma Valle
d'Aosta;
Richiamate, altresì, le deliberazioni della Giunta regionale n.
6162 del 30 dicembre 1996 recante "Approvazione del Bilancio di
gestione per l'anno 1997 e triennio 1997/1999, con attribuzione
alle strutture dirigenziali di quote di bilancio e degli obiettivi
gestionali correlati" e n. 317 del 3 febbraio 1997 recante
"Ulteriori determinazioni per l'applicazione del bilancio di
gestione della Regione per l'anno 1997 e per il triennio 1997/1999
ad integrazione della deliberazione n. 6162 del 30 dicembre 1996",
nonché la circolare della Presidenza della Giunta n. 7 del 6
febbraio 1997;
Atteso che l'Assessore al Bilancio ed alle Finanze, con nota in
data 15 aprile 1997 prot. 7811/5 FIN, ha espresso parere favorevole
all'acquisto ed alla costituzione delle servitù ai sensi e per gli
effetti di cui all'articolo 22, comma 5, della legge regionale 19
febbraio 1996, n. 1;
Preso atto inoltre del fatto che tutte le spese notarili saranno
a totale carico, come per legge, dell'amministrazione regionale, in
qualità di acquirente;
Visto il parere favorevole rilasciato dal Dirigente del Servizio
Affari Generali e Legali della Presidenza della Giunta, ai sensi
dell'articolo 72 della legge regionale n. 3/1956 e successive
modificazioni e del combinato disposto degli articoli 13, comma 1
lettera e), e 59, comma 2, della L. R. n. 45/1995, sulla presente
deliberazione;
1) di approvare l'acquisto dai signori Angelo Oberti, nato in
Pont-Saint-Martin il 23 luglio 1940, e Livia Oberti, nata in
Pont-Saint-Martin il 15 giugno 1938, dei seguenti beni immobili
siti in loc. Tour d'Héréraz a Perloz:
- porzione di terreno di circa 478 mq. da staccarsi dal maggior
appezzamento distinto presso il N.C.T. dello stesso Comune al
Foglio 21 n. 145 di particella,
- fabbricato con relativa piccola corte composto da un piano
terreno, un primo piano, un secondo piano ed un sottotetto, censito
presso il N.C.T. al Foglio 21 n. 144 di particella,
il tutto come meglio risulta dalla planimetria allegata alla
presente deliberazione, per il prezzo di lire 235.000.000
(duecentotrentacinquemilioni);
2) di approvare e di impegnare la spesa complessiva di lire
235.000.000 (duecentotrentacinquemilioni) da imputare al Capitolo
35060 ("Spese per l'acquisto di beni patrimoniali") - Rif. 623 -
Obiettivo 802 - del bilancio di previsione della Regione per
l'esercizio finanziario 1997, che presenta la necessaria
disponibilità;
3) di approvare la costituzione a favore dei terreni sopra
descritti ed a carico del terreno di proprietà della signora
Stévenin Gisella, nata in Pont-Saint-Martin il 12 febbraio 1941,
censito presso il N.C.T. del Comune di Perloz al Foglio 21 n. 257
delle seguenti servitù:
- di deroga alle distanze legali per la costruzione ad un metro
dal confine del mappale n. 145 del Foglio 21,
- di apertura di luci e finestre sul muro costruendo lungo il
confine del n. 145 del Foglio 21,
- di passaggio pedonale e carraio lungo il confine tra i mappali
257 e 145 del Foglio 21 per una larghezza di due metri,
il tutto come meglio risulta dalla planimetria allegata alla
presente deliberazione, per il corrispettivo di lire 15.000.000
(quindicimilioni);
4) di approvare ed impegnare la spesa complessiva di lire
15.000.000 (quindicimilioni) da imputare al capitolo 20435 - Rif.
4447 ("Spese per indennità, canoni, servitù ed altri diritti reali
su beni immobili di terzi") del bilancio di previsione per
l'esercizio finanziario 1997, che presenta la necessaria
disponibilità;
5) di approvare la costituzione di una servitù di passaggio a
carico del terreno censito al n. 145 del Foglio 21 del N.C.T. di
Perloz ed a favore del terreno di cui al n. 257 dello stesso
Foglio, onde permettere alla signora Stévenin di accedere al
proprio fondo più agevolmente lungo la strada che l'Amministrazione
regionale andrà a costruire per servire il fabbricato da adibire
alla lavorazione delle castagne;
6) di conferire al Presidente della Giunta od, eventualmente, in
caso di delega, all'Assessore che interverrà alla stipulazione
dell'atto conseguente al presente provvedimento, la facoltà di
autorizzare l'inserzione nello stesso delle precisazioni rettifiche
ed aggiunte che il notaio rogante riterrà necessarie per il
perfezionamento dell'atto;
7) di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 8, lettera d) del decreto legislativo 22
aprile 1994,
n. 320.
Allegato
(...omissis...)
Presidente È aperta la discussione generale. Ha chiesto la
parola il Consigliere Collé.
Collé (PpVA) Per chiedere all'Assessore di cosa tratta
quest'intervento e a quanto ammonterà l'importo; questa mi sembra
una prima fase di acquisto, vorrei sapere per quanto riguarda il
progetto nella sua interezza a quanto ammonterà.
Presidente Se nessun altro chiede la parola, dichiaro chiusa la
discussione generale. Ha chiesto la parola l'Assessore
all'agricoltura, forestazione e risorse naturali, Vallet.
Vallet (UV) Com'è noto al Consigliere Collé, da anni
l'Assessorato dell'agricoltura cerca di promuovere anche quelle che
vengono definite colture minori. Una di queste è sicuramente la
castagna, ancora presente in numerosi comuni soprattutto della
bassa Valle.
In questi ultimi anni si è costituita una cooperativa, che ha la
funzione di lavorare e commercializzare questo prodotto; stiamo
operando anche attraverso finanziamenti dell'obiettivo 5b per il
ripristino in coltura dei castagneti da frutto in numerosi comuni
della bassa Valle.
Quest'iniziativa ha lo scopo di mettere a disposizione di questa
cooperativa, che raccoglie tutti i produttori o perlomeno quelli
che hanno produzioni tali da essere commercializzate, locali che
serviranno alla lavorazione e alla vendita di questo prodotto. I
locali sono situati in posizione abbastanza strategica, sulla
strada regionale della Valle del Lys, e quindi sicuramente in
posizione vantaggiosa dal punto di vista dell'accesso per i
possibili, futuri clienti. Non sono in grado di dare adesso delle
risposte per quanto riguarda il costo dell'intervento, tenuto conto
che evidentemente ancora dobbiamo procedere all'assegnazione
dell'incarico per la progettazione per il recupero e il ripristino
di questi fabbricati.
Presidente Pongo in votazione la delibera in oggetto:
Presenti, votanti e favorevoli: 22
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK