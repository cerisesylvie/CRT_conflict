Consiglio Regionale della Valle d'Aosta - Oggetto del Consiglio n. 761 del 7 luglio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 761 del 7 luglio 2021 - Resoconto
OGGETTO N. 761/XVI - Interrogazione: "Notizie in merito al
progetto di ricostruzione del ponte sul torrente Urtier.".
Bertin (Presidente) -
Punto n. 9. Per il Governo
regionale risponde l'assessore Sapinet, ne ha facoltà.
Sapinet (UV) -
Prima di rispondere alle sue tre precise
domande, farei un breve passaggio solo per rammentare la situazione
della calamità che nell'autunno del 2020 ha pesantemente coinvolto
un po' tutta la nostra Regione, perché abbiamo avuto eventi anche
nei Comuni di Champorcher, Arnad, Challand, nella Bassa Valle ma in
particolare anche nel Vallone dell'Urtier, con danni diffusi lungo
le aste torrentizie, principali e secondarie, ma anche lungo la
viabilità agricola e rurale e anche alle opere di derivazione
irrigua.
In particolare l'evento di piena straordinaria ha demolito le
spalle di sostegno del ponte, che porta all'alpeggio di Bouc e
all'alpeggio di Pianesse, e che serve la viabilità per il Vallone
di Bardoney.
L'impalcato del ponte ha ceduto completamente, come
probabilmente lei ben sa, e le travi di appoggio lunghe 12 metri
sono state divelte e depositate sulla destra orografica, rendendo
impossibile di fatto il transito e il rientro degli automezzi a
monte (presenti nei vari alpeggi).
L'intervento globale in regime di somma urgenza immediatamente è
stato attivato dalla struttura sistemazioni montane
dell'Assessorato agricoltura e risorse naturali, una struttura- chi
di noi ha ricoperto in passato il ruolo di Sindaco lo sa - alla
quale un Sindaco fa sempre riferimento in situazioni veramente
critiche e, così come l'apprezzavo prima, oggi da Assessore
l'apprezzo ancora di più e colgo anche l'occasione per ringraziare
non solo il suo referente ma tutto lo staff.
L'intervento è stato avviato con una serie di sopralluoghi con,
ovviamente, relativi verbali. Il primo sopralluogo in data 5
ottobre 2020 infatti indicava la necessità di disporre un immediato
guado provvisorio per permettere l'evacuazione degli automezzi e
ripristinare un attraversamento in via appunto di somma
urgenza.
Un secondo verbale, invece del 12 ottobre, dopo un esame attento
delle dinamiche idrauliche avvenute, valutava poi non fattibile la
ricostruzione di un ponte con le caratteristiche precedenti, per
cui si indicava la soluzione di una struttura a guado definitiva
ben strutturata e dimensionalmente adeguata.
Le valutazioni che hanno indotto alla decisione tecnica di non
ricostruire il ponte alle condizioni originarie sono legate al
fatto che il ponte costituiva una strozzatura idraulica che
generava appunto la formazione di fenomeni di turbolenza idraulica
con già problematiche pregresse di momenti di erosione delle spalle
e con vecchi interventi di consolidamento, soprattutto sulla spalla
sinistra, e interventi che chiudevano ulteriormente la sezione
idraulica utile e che hanno comportato la convergenza della
corrente sul fianco destro con il conseguente completo cedimento
strutturale del manufatto.
Quindi risultava assolutamente improponibile riproporre un
ulteriore restringimento della sezione idraulica utile, anche alla
luce di alcune dinamiche idrauliche del torrente, riscontrate
appunto nell'evento del 2020 che mostrava la tendenza alla
fuoriuscita del torrente in destra orografica a monte del vecchio
ponte.
Un ultimo verbale del 4 novembre 2020 riguardava invece solo i
danni sul torrente di Bardoney che è un affluente sulla sinistra
del torrente Urtier all'opera di presa consorziale.
Ora per rispondere alle sue tre domande, la prima" una
descrizione delle previsioni progettuali in questione della
rispettiva modifica del tracciato stradale": la previsione
progettuale adottata prevede la realizzazione di un attraversamento
a guado con piano viabile impostato su tubazioni policentriche di
grandi dimensioni con profilo trasversale a gavetta e fianchi
inclinati a 30 gradi in grado di far defluire sia le portate
normali e di piena sia eventuali portate straordinarie, anche in
caso di parziale occlusione delle tubazioni di scolo.
Il posizionamento del manufatto è stato individuato in una
sezione del torrente intermedia tra il vecchio ponte, quindi quello
che è crollato, e il guado provvisorio, in una sezione a circa 70
metri dal vecchio ponte, quindi non a 200, e non comporta
sostanziali modifiche all'assetto viabile precedente.
La struttura prevede un piano carrabile di una lunghezza di 15
metri ed una larghezza di 3,60 metri e le vecchie travi in ferro
verranno utilizzate come armatura della struttura di guado, poi le
trasmetterò la risposta con la bozza.
La seconda domanda "quale sia stato l'importo delle opere
previste in rapporto alla soluzione di semplice ricostruzione del
ponte pre-esistente", come sopra indicato l'intervento in somma
urgenza ha avuto un riflesso su diverse situazioni di criticità,
quindi derivazione irrigua, l'intera viabilità consorziale, le
opere di difesa idraulica sui due torrenti.
Per quanto riguarda esclusivamente l'attraversamento del
torrente Urtier la soluzione adottata, quindi l'attraversamento a
guado, comporta una spesa a base d'asta di circa 198 mila euro a
cui dobbiamo sottrarre un ribasso percentuale del 20%.
Il rifacimento del ponte crollato, mantenendo la tipologia,
posizionamento e dimensione del vecchio manufatto, ma purtroppo
anche mantenendo quella criticità idraulica che ho citato
precedentemente, somma a una cifra di circa 300 mila euro.
Una struttura in elevazione sulla sezione idraulica reale e
attuale, quindi con una luce di circa 17-20 metri in base alle
stime, raggiunge un valore economico di circa 400 mila euro, quindi
nella scelta progettuale incidono -lo dico a lei che è un
architetto - anche aspetti di tipo operativo e cantieristico stante
la difficoltà di approvvigionamento di strutture metalliche di
quelle dimensioni lungo la stretta e lunga viabilità poderale del
vallone interessato.
La terza domanda "quali siano le ragioni che dettano la
soluzione di una nuova struttura e una sua diversa collocazione più
a monte": le ragioni che hanno condotto all'adozione della misura
presentata sono le considerazioni idrauliche sopra descritte e
l'inopportunità di ripristinare una sezione idraulica problematica,
associate anche alle difficoltà operative della messa in opera di
una struttura di attraversamento, quindi con una luce, come le
dicevo prima, di circa 20 metri.
Su questa questione fin da subito abbiamo avuto una serie
d'incontri con l'Amministrazione comunale, con i referenti degli
alpeggi, conduttori e proprietari, e con il consorzio di
miglioramento fondiario fin dal mese di ottobre, incontri che
tuttora si susseguono.
Presidente -
Per la replica, il Consigliere Distort.
Distort (LEGA VDA) -
Mi rendo conto che la somma delle
tre mie domande presupponga tempi di risposta più lunghi dei dieci
minuti a disposizione, per cui se ha della documentazione da
consegnarmi mi fa piacere.
Quello che voglio chiarire è che io non intendo mettermi in
competizione con i tecnici, benché sia io tecnico, ma non intendo
mettermi in competizione con i tecnici degli uffici, il mio è un
ruolo fondamentalmente ispettivo, sia proprio per il ruolo che
ricopro in opposizione sia anche legato a una mia particolare
inclinazione verso la curiosità. Ed è proprio questa curiosità che
continua ad animare il mio desiderio di approfondire il
discorso.
Io so, da sopralluogo eseguito, che sono state messe in atto
tutta una serie di opere del contorno, non solo relative al
rifacimento del sistema di attraversamento del torrente, ma anche
di messa in sicurezza di alcune parti, quindi si sono messe in atto
una serie di misure che sono misure preventive a discorsi legati a
migliorare e a mitigare rischi futuri.
È comunque curioso il fatto che questo ponte, per quanto le sue
spalle fossero state sollecitate da erosione negli anni, comunque
neanche con l'alluvione del 2000 avessero ceduto e comunque così è
successo, per quello che un mio primo pensiero è stato legato alla
ricostruzione, visto che il materiale e gli elementi che
costituiscono il ponte sono elementi in qualche modo
riutilizzabili, perché si parla di travi metalliche, travatura
primaria e secondarie, impalcato, e quindi sicuramente da integrare
con elementi di nuova fornitura però, ovviamente, anche con la
possibilità di avere una spesa estremamente più contenuta e più
ridotta.
Non metto in dubbio che se si sta portando avanti un'iniziativa
con una spesa maggiore ci siano delle motivazioni, non sono ancora
emerse dalla risposta, ma penso che sia legato al fatto di un tempo
estremamente limitato.
Per cui continuo la mia attività ispettiva eventualmente
usufruendo della sua documentazione poi integrando con accessi agli
atti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK