Consiglio Regionale della Valle d'Aosta - Oggetto del Consiglio n. 549 del 22 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 549 del 22 aprile 2021 - Resoconto
OGGETTO N. 549/XVI - Interpellanza: "Intendimenti in merito
al ripristino del servizio pasti presso i Centri Educativi
Assistenziali".
Bertin (Presidente)
- Punto n. 62. Con questo punto
all'ordine del giorno chiuderemo anche i lavori di questo
Consiglio. Consigliere Manfrin, ne ha facoltà.
Manfrin (LEGA VDA) -
Ci sono arrivate numerose
segnalazioni riguardo la sospensione del servizio mensa all'interno
dei Centri Educativi Assistenziali, frequentati da ragazzi con
disabilità. Non si riesce a capire il motivo di questa sospensione,
dato che il servizio mensa per gli alunni della scuola primaria e
della scuola dell'infanzia invece vengono regolarmente erogati,
ovviamente al netto di tutte le accortezze del caso dovute
all'emergenza epidemiologica che ben conosciamo.
Invece per quanto riguarda i Centri Educativi Assistenziali pare
che questo non sia possibile, così si obbligano i ragazzi che
frequentano tutto il giorno i centri a dover tornare a casa per il
pranzo e poi tornare al pomeriggio al centro; sicuramente un
fastidio, un problema, un gravoso compito che viene scaricato sulle
famiglie e che, soprattutto sui soggetti fragili, può diventare
causa di irrequietezza e che inevitabilmente crea, come dicevo
prima, disagio alle famiglie.
Chi ci ha segnalato il disservizio ci ha anche riferito che la
potenziale causa della mancata somministrazione dei pasti sarebbe
dovuta alla carenza di personale infermieristico, essenziale per il
servizio. Molti dei ragazzi che frequentano i CEA infatti devono
seguire le terapie farmacologiche e alcune di queste terapie devono
essere assunte durante i pasti e quindi l'assenza di un infermiere
durante l'ora del pranzo comporterebbe l'impossibilità di fornire
il servizio.
Tramite quindi questa interpellanza, chiediamo se l'Assessorato
è a conoscenza di quanto segnalato con quest'iniziativa e, in caso
affermativo, se sia intenzione dell'Amministrazione fare quanto
possibile per ripristinare il servizio pasti presso i Centri
Educativi Assistenziali e fare in modo che a queste famiglie e agli
utenti di questi centri venga garantita la possibilità di consumare
un pasto e venga garantita anche la possibilità di non dover
trasportare questi ragazzi come dei pacchi postali e garantire un
servizio essenziale per loro e per le famiglie.
Presidente -
Per la risposta, l'assessore Barmasse.
Barmasse (UV) -
Nel confermare che il consumo dei pasti
presso i CEA è tuttora sospeso, consentitemi di fare una premessa e
proverò anche a essere breve: siamo di fronte a una questione
emersa in piena pandemia e che per la risoluzione richiede
l'utilizzo di personale infermieristico che, come è ormai noto,
assieme al personale medico e assistenziale ha supportato un
notevole sovraccarico di attività.
I CEA sono stati aperti gradualmente a far data dal 26 giugno
2020, cominciando con frequenza solo all'esterno per poi passare
anche ad attività all'interno delle strutture, nel rispetto del
protocollo approvato con delibera della Giunta n. 447 del 29 maggio
2020.
Nel frattempo, in data 8 maggio 2020, gli uffici regionali,
viste le singole e molteplici comunicazioni scritte, pervenute
dagli operatori socio-sanitari, sia dipendenti dell'Amministrazione
regionale che dalla società dei servizi, in cui veniva comunicato
il rifiuto alla somministrazione dei farmaci agli utenti, in quanto
dal loro punto di vista tale attività non rientrava nelle
competenze del loro profilo professionale, bensì in quelle del
personale infermieristico, hanno richiesto al dipartimento
legislativo un parere legale in merito alla questione, parere
fornito in data 26 maggio 2020 e che, riassumendo, affermava:
"Riguardo alla particolare tipologia di utenza ospitata nei CEA,
persone adulte con disabilità psicomotorie, non può essere ignorato
l'orientamento giurisprudenziale - parere del Consiglio di Stato
Sezione V del 9 marzo 2010 n. 1384 - che in materia ha adottato un
approccio rigoroso, rilevando come in caso di pazienti con
disabilità la valutazione del momento della somministrazione del
farmaco richieda una qualificazione oltre che un'esperienza
professionale propria delle qualifiche infermieristiche,
risultando, in considerazione del particolare stato di fragilità
dell'utente, indispensabile la presenza di una tale figura, cioè
dell'infermiere".
A partire dal 30 giugno 2020, si è partiti con la ricerca di
personale infermieristico da fornire ai CEA, essendo queste figure
finora non previste nell'organico del personale. In un primo
momento è stata richiesta all'Azienda USL la disponibilità a
fornire il servizio infermieristico in questione a titolo gratuito
e, nel caso non fosse possibile di formulare un preventivo di
spesa, una richiesta alla quale l'Azienda USL ha risposto
negativamente, in quanto i CEA non hanno carattere sanitario e
quindi l'Azienda non ravvisa la necessità d'inserire il personale
infermieristico per la somministrazione della terapia.
Successivamente, in data 21 agosto 2020, è stata avviata sul
Mercato Elettronico Valdostano l'indagine di mercato n. 2312 per il
servizio infermieristico di somministrazione dei farmaci agli
utenti di centri educativi assistenziali regionali di Aosta,
Châtillon, Gressan e Hône, richiesta che ha contemplato una sola
offerta da parte della società cooperativa sociale impresa sociale
Onlus Valdocco di Torino, alla quale non si è dato seguito, in
quanto la stessa ha dichiarato l'intenzione di attivare
collaborazioni libero professionali e ulteriori collaborazioni con
organizzazioni, cioè cooperative o associazioni di professionisti
per poter rispondere in modo adeguato alle esigenze organizzative
del servizio e degli utenti, ciò in contrasto con il capitolato che
non prevedeva il subappalto del servizio.
Infine, in data 15 settembre 2020, l'Azienda USL della Valle
d'Aosta - a seguito di una nuova richiesta di collaborazione da
parte degli uffici regionali per dirimere la problematica degli
infermieri - ha bandito un avviso esplorativo per manifestazione
d'interesse per il conferimento d'incarichi per l'espletamento di
un servizio infermieristico di somministrazione dei farmaci agli
utenti dei centri educativi assistenziali regionali, avviso a cui
hanno risposto numero nove infermieri professionali i quali, a
seguito di un confronto congiunto con gli uffici amministrativi,
sia aziendali che regionali, hanno rilevato difficoltà a espletare
il servizio stesso nelle modalità richieste.
In ultimo, per quanto attiene invece il rilievo fatto in merito
agli spostamenti, è opportuno specificare che è ancora in vigore,
non essendo terminato il periodo di emergenza, il protocollo che
prevede il rapporto di un operatore per ciascun utente e che quindi
- sempre cercando di andare incontro alle esigenze delle famiglie -
si cerca di effettuare turnazioni, alternandole, che prevedono la
frequenza per alcuni al mattino e per altri nel pomeriggio e che
quindi riguardo al numero degli spostamenti, su un totale di
settanta iscritti e frequentanti quattro CEA, risultano sei utenti
che frequentano sia al mattino che nel pomeriggio, di questi sei in
due non utilizzano il trasporto, quindi questo è un problema che va
risolto.
Quindi gli uffici stanno procedendo in più direzioni, al fine di
reperire il personale infermieristico in tempi brevi e ripristinare
l'erogazione dei pasti, tenuto conto che al momento la maggior
parte degli utenti frequentanti i CEA deve assumere le terapie
farmacologiche o prima dei pasti o subito dopo, e tenuto conto
dell'indicazione giurisprudenziale, parere del Consiglio di Stato
che ho già citato prima, che ritiene indispensabile la figura
dell'infermiere sulla somministrazione dei farmaci.
Stiamo anche cercando di dare un affido diretto, questo
dipenderà poi ovviamente dal capitolato, perché non ne troviamo,
questo è un po' il problema.
Presidente -
Per la replica, il consigliere Manfrin.
Manfrin (LEGA VDA) -
Grazie, Assessore, per aver fatto il
quadro della situazione.
È evidente che la situazione venuta a crearsi con la sentenza
del Consiglio di Stato è effettivamente difficile, ma giustamente,
come abbiamo anche evidenziato, è assolutamente necessario però
anche andare incontro alle esigenze delle famiglie e sono lieto che
lo abbia affermato con chiarezza: al netto del fatto che queste
siano sei, dieci, quattro o anche una sola, è evidente che a fronte
di queste necessità bisogna spendersi il più possibile per
alleviare chi già sta chiaramente vivendo in situazioni di estrema
sofferenza.
Quindi io prendo ovviamente il suo impegno, Assessore, e mi
auguro davvero che eventualmente con questo affido diretto si possa
arrivare a una risoluzione di questa situazione, augurandoci che
quanto prima termini questa limitazione degli spostamenti e
quant'altro e che si possa quindi anche trovare una soluzione
differente che possa contemperare tutte le esigenze.
Presidente -
Tengo a ricordare anche che nei prossimi
giorni andrà in pensione Raffaella Faletto. Ringraziamo Raffaella
per i tanti anni passati in Consiglio, per la disponibilità e
gentilezza con la quale ha svolto la sua attività. Una buona e
lunga pensione a Raffaella da parte di tutti noi, auguri.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK