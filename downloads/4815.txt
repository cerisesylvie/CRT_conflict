Consiglio Regionale della Valle d'Aosta - Oggetto del Consiglio n. 513 del 6 ottobre 1982 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 513 del 6 ottobre 1982 - Resoconto
OGGETTO N. 513/VII - RICONOSCIMENTO DEL CLUB ALPINO ITALIANO
QUALE ENTE DI PROMOZIONE SPORTIVA (Approvazione di mozione)
PRESIDENTE:
Do lettura della mozione presentata dal
Consigliere De Grandis:
MOZIONE
La legge regionale 26.8.1974, n. 35 recante: "Interventi a
favore dello sport" all'art. 1 recita: "La Regione Valle d'Aosta
promuove e favorisce lo sviluppo delle attività sportive,
considerando la pratica delle stesse un fondamentale servizio
sociale ed un elemento di formazione psicofisica. Attribuisce
pertanto primaria importanza all'attività degli enti di promozione
sportiva e delle società e federazioni sportive operanti nella
Regione".
All'entrata in vigore della legge, tra gli Enti di promozione e
le società sportive che fecero domanda di essere ammesse ai
benefici in essa previsti, vi fu anche la delegazione regionale
valdostana del Club Alpino Italiano.
L'Assessorato regionale al Turismo, respingeva la domanda avanza
dal C.A.I. e motivava la reiezione affermando che: "L'alpinismo è
un'attività a carattere essenzialmente ricreativo e pertanto l'ente
che lo promuove non può in alcun modo essere assimilato ad una
federazione o ad un ente di promozione sportiva così come definiti
nella legge regionale."
La motivazione addotta dall'Assessorato lascia chiaramente
intendere che non è posto in dubbio che il C.A.I. è un ente che
promuove l'alpinismo, ma nega invece che l'alpinismo sia uno
sport.
E' questa un'affermazione destituita di ogni fondamento: infatti
basta consultare un qualunque dizionario della lingua italiana per
scoprire che sotto l'aspetto lessicale e semantico il vocabolo
"sport", di origine inglese ed oggi universalmente adottato, indica
ogni pratica metodica di esercizi fisici, ivi compreso l'alpinismo.
Inoltre il Grande Dizionario della lingua italiana, in corso di
edizione presso la UTET a cura del Battaglia, alla voce "alpinismo"
dà questa definizione: "Sport della montagna: esercizio e pratica
delle escursioni o delle scalate".
A questo punto non solo non dovrebbero sussistere più dubbi che
l'alpinismo è uno sport, ma come abitanti di una Regione
essenzialmente alpina dovremmo avere coscienza che l'alpinismo è la
pratica sportiva che meglio risponde a quei requisiti di servizio
sociale e di formazione psico-fisica indicati dall'art. 1 della
legge regionale. Chi può negare, conoscendolo, che l'alpinismo è lo
sport che meglio di ogni altro può dare all'uomo la misura di sè
stesso? Quale altro sport racchiude una così vasta capacità
formativa, culturale e ricreativa come l'alpinismo?
Ma ciò che maggiormente stupisce è che a negare all'alpinismo la
dignità di sport non è una ipotetica e concorrente regione di
pianura o di mare, ma è la massima istituzione
politico-amministrativa di una Regione alpina come la Valle
d'Aosta.
Una rapida scorsa allo Statuto e al Regolamento del "Club Alpino
Italiano" consente a chiunque di verificare come questo sodalizio,
fondato nel 1863 a Torino da Quintino Sella, fedele ai suoi compiti
istituzionali promuove la pratica dell'alpinismo provvedendo
all'educazione spirituale e tecnica degli alpinisti, organizzando
corsi e scuole di alpinismo e sci-alpinismo, costruendo e gestendo
rifugi, bivacchi, sentieri, assumendo iniziative tecniche per la
prevenzione degli infortuni nell'esercizio dell'alpinismo e per il
soccorso alpino, concorrendo con istituti scientifici ed altri
organismi alla difesa dell'ambiente montano e così via.
Si può quindi affermare che il C.A.I. svolge un'attività
esemplare di promozione sportiva particolarmente efficace per il
raggiungimento di quelle finalità culturali, sociali e formative
che il Consiglio regionale ha voluto incentivare con la legge n. 35
del 1974.
Ne consegue che l'atto con cui l'Amministrazione regionale ha
respinto la domanda del C.A.I. è dunque palesemente viziato e deve
essere riformato.
In alternativa, si propone che il C.A.I. venga riconosciuto
come sodalizio svolgente attività nel settore del turismo e del
tempo libero e che pertanto gli venga garantito, in via
continuativa, un contributo a carico del cap. 37200 del bilancio
(contributi e sussidi ad aziende di soggiorno, pro-loco, enti ed
altri organismi pubblici e privati per attività nel settore del
turismo e del tempo libero) con l'intesa che l'intervento regionale
sia prevalentemente finalizzato al fondamentale settore della
formazione tecnica e culturale di nuove leve di alpinisti,
attraverso un'organizzazione degli appositi corsi che già da anni
le sezioni valdostane a tal fine attuano.
Per le considerazioni suesposte il Consiglio
regionale
DELIBERA
di impegnare l'Assessore al Turismo, Urbanistica e Beni
Culturali e la Giunta regionale a presentare entro 30 giorni al
Consiglio la proposta di riconoscimento del Club Alpino Italiano,
Delegazione della Valle d'Aosta quale Ente di promozione sportiva
svolgente attività nella nostra regione. Ovvero che le sezioni del
C.A.I. operanti in Valle d'Aosta vengano riconosciute come sodalizi
svolgenti attività nel settore del tempo libero e del turismo e che
pertanto gli venga attribuito in via continuativa un contributo a
carico del cap. 37200 del bilancio regionale.
PRESIDENTE:
La parola al Consigliere De Grandis.
DE GRANDIS - (PRI):
Il giornale "La Stampa" del 24 agosto
di quest'anno, riporta una notizia graziosa e cioè le majorettes di
Olezzo hanno regalato all'Italia il Mundial di twirling. Quindi, le
majorettes di questo grazioso paese lombardo hanno vinto in America
il campionato mondiale di questa attività.
Nella parte finale l'articolo dice: "Il mundial corona la
serietà delle atlete alle quali quattro giorni fa era stata
riservata una grande soddisfazione, la Federazione Italiana
Twirling, una disciplina che da ora in avanti entrerà a far parte
delle attività sportive riconosciute dal CONI, è stata riconosciuta
dalla Federazione Italiana di Ginnastica."
A me le majorettes sono particolarmente simpatiche, quale
elemento decorativo e folkloristico e forse non solo per quello,
come dice il Consigliere Minuzzo. Non mi disturba affatto che
vengano riconosciute campionesse per un'attività sportiva della
Federazione Italiana di Ginnastica. Questo fatterello di cronaca -
che oserei chiamare divertente - mi fa pensare con un certo
rammarico che la regione Valle d'Aosta, in una sua lettera
ufficiale, in risposta ad una domanda presentata dal C.A.I. di
Aosta, circa i benefici della legge 35 del 1974, che prevede
interventi a favore dello sport, ha respinto la richiesta del Club
Alpino Italiano dichiarando che l'alpinismo è un'attività di
carattere essenzialmente ricreativo e pertanto l'ente che lo
promuove non può, in alcun modo, essere assimilato ad una
federazione o ad un ente di promozione sportiva.
Ritengo che l'alpinismo non solo sia uno sport, ma credo sia lo
sport più interessante che l'uomo può praticare, poiché, parlo ai
Consiglieri della Regione Autonoma Valle d'Aosta, regione
essenzialmente alpina che ha il vantaggio di avere nel suo
territorio le cime più interessanti d'Europa per la pratica
dell'alpinismo, ritengo sia facilmente intuibile, Colleghi, per
chiunque abbia avvicinato in qualche modo la montagna, comprendere
come la pratica dell'alpinismo sia lo sport che, meglio di
qualsiasi altro, dà all'uomo la misura di se stesso.
In una tale situazione, non riconoscere ufficialmente
l'alpinismo come pratica sportiva mi sembra particolarmente fuori
luogo e fuori tempo, non solo perché siamo in una regione alpina,
per cui dovremmo difendere, per nostra natura, l'alpinismo come
pratica sportiva, ma anche perché non si può negare che l'alpinismo
rappresenti una pratica che interessa la nostra regione, non
esclusivamente come fatto sportivo in sè, ma anche in termini di
turismo e quindi di economia.
La pratica dell'alpinismo, così come viene organizzata, sotto
forma di corsi per imparare le tecniche di scalata e per praticare
lo sci alpino, ritengo sia un'azione meritoria non solo perché
avvia i giovani ad un'attività che deve essere rafforzata e
stimolata, ma perché il preparare l'uomo ad affrontare la montagna
in maniera corretta, conoscendone le caratteristiche ed i rischi,
significa fare anche tutta un'opera di prevenzione contro i
pericoli che essa comporta.
I molti incidenti che si verificano in montagna dimostrano
quanto sia necessario fare tutta un'opera promozionale, di
carattere didattico, in modo che chi intende praticare l'alpinismo
lo faccia seguendo tutta una serie di regole che lo rendano il più
possibile sicuro e che consideri tale attività come un fatto
ricreativo, di sviluppo fisico e dello spirito, contenendo il più
possibile quello che è il lato negativo di questo sport.
Il Club Alpino, tra l'altro, vanta antichissime tradizioni nella
nostra regione; infatti nel 1866, appena tre anni dopo la sua
fondazione a Torino, nel 1853, ad opera di Quintino Sella, nasceva
la sezione di Aosta.
Al suo attivo ha tutto uno sviluppo di carattere culturale,
rappresentato dalla ricchissima documentazione che è raccolta negli
archivi del Club, e questo non può essere disconosciuto.
D'altro canto, il fatto stesso che l'alpinismo sia uno sport
che, meno di tutti gli altri, si presta alle forme agonistiche,
dovrebbe essere un altro motivo che ci dovrebbe far prediligere
questo tipo di attività sportiva.
In questo Consiglio si è detto più volte che l'Amministrazione
regionale deve favorire le pratiche sportive, ma si è messo
l'accento anche su certe forme esasperate di agonismo che non sono
certamente quelle maggiormente da ricercare e da favorire. E' vero
che l'agonismo, così come è praticato oggi nelle forme estreme,
rappresenta un veicolo pubblicitario e di promozione non
indifferente, però è altrettanto vero che l'ente pubblico dovrebbe
cercare di favorire lo sport come una pratica a cui avvicinare la
maggior parte dei cittadini e non come pratica agonistica estrema,
esasperata, riservata a pochissimi eletti che possono raggiungere
quei livelli di capacità atletica, del tutto eccezionali, che sono
al di fuori della portata della generalità delle persone.
Per questo ritengo che l'atto con cui l'Amministrazione
regionale ha respinto la richiesta del C.A.I., delle sezioni di
Aosta, Verrès, Gressoney, Saint-Barthélemy, sia da riformare e sia
necessario riconoscere al C.A.I. la funzione di ente di promozione
sportiva oltre che culturale, e quindi debba essere ammesso ai
benefici della legge regionale.
Qualora dovessero sussistere momentanee difficoltà per questo
riconoscimento, che io ritengo dovuto nei confronti del Club
Alpino, chiedo all'Assessore del Turismo che provveda ad ammettere
il C.A.I. come ente di promozione culturale, così come gli era
stato riconosciuto nel respingere il riconoscimento come ente di
promozione sportiva e che, in base a questo tipo di riconoscimento,
venga ammesso a beneficiare dei fondi previsti dal cap. 37200 del
bilancio regionale, il cui stanziamento di competenza dell'anno
1982 era di 1 miliardo e 200 milioni. Non mi risulta che questo
capitolo sia esaurito come fondi, per cui esiste lo spazio per un
congruo contributo di carattere economico a favore del Club Alpino
Italiano.
PRESIDENTE:
E' aperta la discussione.
La parola all'Assessore al Turismo, Urbanistica e Beni Culturali
Pollicini; ne ha facoltà.
POLLICINI - (DP):
Per rilevare che ci sono alcune grosse
imprecisioni nelle affermazioni fatte dal Consigliere De Grandis,
anche perché, facendo lui parte della Commissione Sportiva,
dovrebbe essere a conoscenza dei regolamenti e delle prassi
osservate dall'Assemblea Generale Sportiva.
In effetti, la domanda del C.A.I. risale al novembre del 1974,
cioè al momento in cui fu varata la legge citata, che è di agosto.
E' stato fatto un sollecito nell'aprile del '78, quindi un secondo
sollecito nell'ottobre del '78 e il 16 gennaio 1980 è stato portato
all'esame dell'Assemblea Generale Sportiva.
Va riconosciuto - e questo mi pare da sottolineare - che
l'Assessorato ha seguito come prassi costante, anche in precedenza,
per l'inserimento nell'Assemblea Generale Sportiva, il parere
dell'Assemblea stessa.
Il principio della legge sullo sport è quello
dell'autosuddivisione dei finanziamenti e dell'autogestione più
completa dell'attività degli enti e delle federazioni sportive e
questo mi pare il massimo di responsabilità di democrazia.
Ebbene, l'Assessore presenta in Giunta solo le proposte
dell'Assemblea Generale Sportiva, vuoi per le ammissioni, vuoi per
la suddivisione dei finanziamenti. Io ho il verbale della riunione
del 16 gennaio 1980 dove è stata messa in votazione a domanda di
inserimento del C.A.I. in seno all'assemblea e, su 34 presenti e
votanti vi sono stati 30 no, 4 astenuti, nessun voto a favore.
L'Assessore, quindi, non ha fatto altro che rispettare esattamente
quella che era stata la volontà dell'Assemblea generale sportiva,
così come è stato nel passato.
Certamente io non ho voluto, nel modo più assoluto, portare
innovazioni perché ritenevo corretto rispettare tale indirizzo.
Vorrei inoltre far rilevare che sarebbe stato opportuno fare
qualche innovazione in questa direzione, in quanto non è
l'Amministrazione regionale che ha respinto la domanda di
ammissione del C.A.I., ma l'Assemblea Generale Sportiva, e questo
mi sembra molto importante da puntualizzare.
Vorrei anche ricordare - giunge un po' in ritardo questo
intervento - che le società sportive, secondo il parere
dell'Assemblea Generale Sportiva, sono divise in due blocchi: sono
anzi tutto basate sul principio dell'attività agonistica e questa
non è certamente una mia invenzione. I due blocchi sono
affiliazioni CONI per le federazioni a livello nazionale e, come
secondo blocco, gli sports popolari locali e gli sports locali con
la "martze à pia" e gli sports popolari. Questi dunque i due
blocchi in cui sono divisi gli appartenenti alle federazioni. Il
C.A.I. non è affiliato al CONI perché prima di rispondere hanno
scritto al CONI nazionale, il quale aveva dato questo tipo di
indirizzo, che l'Assemblea generale sportiva ha fatto proprio. Non
è una federazione locale, nel senso che abbia un ambito nazionale.
Inoltre, non è vero che noi non facciamo niente per l'alpinismo,
anzi, la Regione ha sempre avuto una particolare attenzione per
questo settore, rifugi alpini, guide alpine di alta montagna,
soccorso alpino.
Ricordo che ogni anno finanziamo al 70%, a fondo perduto, la
costruzione, la ristrutturazione e l'arredamento dei rifugi alpini.
Quello che mi pare importante è riconoscere un fatto e cioè che se
ci sarà una volontà del Consiglio, io sarò l'interprete di questa
volontà, così come sia personalmente che i miei predecessori lo sia
mo stati della volontà dell'assemblea Generale Sportiva.
Se si vorrà cambiare questa prassi in relazione a questo
particolare argomento, io mi atterrò alla volontà del
Consiglio.
Mi pare quindi che, se ho ben capito le affermazioni e le
motivazioni del Consigliere De Grandis, visto che il C.A.I. non può
fare dell'agonismo in quanto non è possibile organizzare gare per
velocità di salita in montagna, al limite, potrebbe esserci una
motivazione proprio perché indice dei corsi di formazione per
alpinisti e potrebbe quindi essere equiparato all'ente di
promozione sportiva.
Al Presidente del CAI ho suggerito che, secondo la mia opinione,
sarebbe stato opportuno paragonare il CAI ad un ente di promozione
sportiva che non ad una federazione sportiva con finalità
agonistiche quali sono tutte le federazioni ammesse all'Assemblea
Generale Sportiva. Quindi, mi pare che questo possa essere
l'indirizzo da seguire.
PRESIDENTE:
La parola al Consigliere De Grandis; ne ha
facoltà.
DE GRANDIS - (PRI):
Vorrei fare alcune osservazioni
perché l'aver posto l'accento sul fatto agonistico mi lascia
estremamente perplesso.
L'art. 1 della legge 35 recita: "La Regione Valle d'Aosta
promuove e favorisce lo sviluppo delle attività sportive
considerando la pratica delle stesse un fondamentale servizio
sociale ed un elemento di formazione psicofisica. Attribuisce
pertanto primaria importanza all'attività degli enti di promozione
sportiva e delle società e federazioni sportive, operanti nella
Regione; per il raggiungimento delle finalità, di cui alla presente
legge, vengono concessi contributi agli enti di promozione
sportiva; sono ammessi per primi: alle società sportive
regolarmente costituite, alle relative federazioni, che vengono per
ultime, aventi sede nella Regione e alle associazioni di sport
locali popolari."
Qui non solo si parla di agonismo, ma addirittura si riconosce
allo sport - elemento di formazione psico-fisica -una funzione di
carattere sociale. Credo che l'agonismo sia generalmente inteso in
senso corretto, riservato a pochi, mentre con questa legge, io ne
capisco lo spirito, si voleva avvicinare allo sport il maggior
numero possibile di cittadini, in particolare di giovani.
Che poi, nella pratica sportiva, anche da parte della generalità
dei cittadini, si attuino delle forme di agonismo, di
pseudo-agonismo, di piccolo agonismo, mi sta benissimo, perché
diventa un pochino il sale dell'attività sportiva, ma che la
funzione sia soltanto quella dell'agonismo, mi sembra che non sia
nello spirito della legge.
Inoltre, per quanto riguarda il parere dell'Assemblea sportiva,
mi sembra di aver capito che è obbligatorio ma non vincolante.
L'atto con cui è stata respinta la domanda, presentata dal
C.A.I., è firmato dall'Assessore al Turismo, Urbanistica e Beni
Culturali e non dal Presidente dell'Assemblea sportiva, ragion per
cui, evidentemente, la responsabilità della decisione è
dell'Assessore, cioè dell'Ente pubblico,, ed è per questo che ha la
facoltà di decidere in bene e in male, pur sentendo il parere
dell'Assemblea sportiva.
E' d'altra parte concepibile che l'Assemblea sportiva cercherà
di non ammettere alcuna altra società, perché la torta è sempre
quella e più sono le società e gli enti ammessi a beneficiare di
questa legge, minore è il contributo che ciascuno riceve.
Io insisto sul concetto di alpinismo come sport, altrimenti non
riesco a capire come si possa dire che lo sci-alpinismo, praticato
in un certo modo, non è sport, mentre alcune discipline sciistiche:
slalom, slalom gigante, discesa libera, ecc. sono riconosciute come
sport e quindi sostenute dalla regione.
E, proprio queste discipline, oggi praticate e sostenute coni
contributi regionali, hanno perso la caratteristica sportiva più
interessante, che è quella della salita, praticata adesso con mezzo
meccanici.
Lo sci-alpinismo, invece, comprende la salita, che è la parte
più faticosa e più importante, riducendo la discesa ad una breve
parte terminale, chiaramente la più divertente.
Per queste considerazioni, ritengo che la posizione assunta
dalla Regione debba essere rivista; tra l'altro, parlando di ente
di promozione sportiva, mi pare che molti degli enti riconosciuti
promuovano forme di agonismo, ma più che altro promuovano lo sport
e tutta una serie di attività culturali collegate che poco hanno a
che fare con lo sport vero e proprio, soprattutto con
l'agonismo.
Come ho scritto anche sulla mozione, sto consultando lo
Zingarelli e il Battaglia per conoscere l'esatta definizione della
parola "sport" e posso dire che il C.A.I. ha espresso un'esatta
specificazione. Infatti, lo Statuto del C.A.I., all'art. 1, dice:
"Il Club Alpino Italiano, ..... libera associazione nazionale, ha
per scopo l'alpinismo in ogni sua manifestazione, la conoscenza e
lo studio delle montagne, specialmente di quelle italiane e la
difesa del loro ambiente naturale." Questo è un altro compito
estremamente importante.
Se noi andiamo a vedere il regolamento di applicazione di questo
Statuto, c'è tutta una serie di attività che, incomprensibilmente,
vengono escluse dall'attività sportiva. Infatti si legge: "Il Club
Alpino Italiano, per conseguire gli scopi indicati dall'art. 1
dello Statuto sociale, tutela gli interessi generali dell'alpinismo
e collabora con tutti gli enti pubblici e privati che si occupano
di problemi connessi all'alpinismo, promuove l'educazione
spirituale ed istruzione tecnica degli alpinisti, specialmente dei
giovani, mediante la pratica dell'alpinismo, dello sci-alpinismo e
della speleologia, con l'organizzazione di escursioni e di
ascensioni collettive, di scuole e di corsi, di conferenze e
riunioni didattiche - questa è una funzione sociale, così come è
vista dall'art. 1 della legge - facilita le escursioni alpine,
costruendo e mantenendo in efficienza i rifugi, bivacchi fissi,
sentieri ed altre opere alpine."
A questo punto chiedo all'Assessore Pollicini: cosa avrebbe
potuto fare lui se non ci fossero state tutte quelle iniziative del
Club Alpino Italiano?
Certo, benvenuto è l'intervento regionale del 70%, ma il CAI è
pur sempre un sodalizio privato che vive in gran parte del
contributo dei soci e che deve partecipare per il 30% alla
costruzione di rifugi (e l'Assessore sa quanto costino), svolgendo
una funzione che nessun altro ente di promozione sportiva
svolge.
Infatti, le varie federazioni o gli enti di promozione sportiva,
che tra l'altro usufruiscono di strutture pubbliche, palestre e
piscine, ogniqualvolta creano nuove strutture per la pratica dello
sport specifico che promuovono e che esercitano, ammettono soltanto
i loro iscritti, mentre i rifugi del Club Alpino Italiano sono
aperti a tutti. Chi, come me, ha la tessera del C.A.I. gode di
qualche facilitazione di poco conto, ma ne gode. Gli iscritti al
C.A.I., inoltre, sono a disposizione di tutti coloro che amano la
montagna anche se non sono membri di questo o di quel club.
La spedizione al K2, da chi è stata organizzata? Dal Club Alpino
Italiano.
Se - questa attività di promozione non viene riconosciuta come
estremamente valida da una Regione come la nostra, allora io mi
chiedo effettivamente qual era l'intendimento, quando il Consiglio
ha approvato la legge n. 35? Forse soltanto organizzare gare? Credo
proprio di no! Credo che la funzione dell'intervento dell'ente
pubblico per lo sport, sia quello di avvicinare alla pratica
sportiva il numero maggiore di cittadini. L'alpinismo è una delle
pratiche sportive più congeniali al nostro territorio e ritengo che
non solo dovrebbe essere riconosciuto come sport a tutti gli
effetti, ma dovrebbe essere ritenuto come massima espressione
dell'attività sportive della nostra popolazione.
Se così non fosse, allora ci sarebbe veramente da rivedere la
legge, perché questa è stata strutturata in maniera tale da essere
stravolta dall'Assemblea sportiva. Ribadisco quindi che il parere
dell'Assemblea sportiva è oltremodo importante ed è giusto che sia
ascoltato: la legge infatti prevede che sia un parere obbligatorio,
ma non è un parere vincolante!
PRESIDENTE:
La parola al Consigliere Tonino; ne ha
facoltà.
TONINO - (PCI):
Sono membro dell'Assemblea Generale
Sportiva e mi dispiace di essere stato assente in occasione di
quella discussione. A questo proposito chiedo all'Assessore se del
problema è stata invece investita la Consulta degli enti di
promozione sportiva; perché, se ho capito bene, c'è un
orientamento, sia nella mozione presentata dal Consigliere De
Grandis, sia dall'intervento fatto dall'Assessore Pollicini,
favorevole alla classificazione del C.A.I. come ente di promozione
sportiva.
In effetti, nell'Assemblea Generale Sportiva si è sempre seguito
quel criterio che l'Assessore ha ricordato.
Il parere della Consulta, invece, dovrebbe essere un parere di
altro tipo, perché valuta l'effettiva azione del sodalizio nella
promozione dell'attività sportiva.
L'attività che svolge il CONI è importante ed è un'attività
sportiva nel senso più nobile del termine, perché la nostra
opinione è che se è necessario un orientamento, un consiglio a
conforto dell'azione dell'Assessore, è che il C.A.I. possa essere
classificato come ente di promozione sportiva.
Per questa ragione dichiaro che voteremo a favore della
mozione.
PRESIDENTE:
La parola all'Assessore Pollicini; ne ha
facoltà.
POLLICINI - (DP):
Sembra quasi, dalle affermazioni del
Consigliere De Grandis, che io abbia fatto il mio intervento non in
quest'aula del Consiglio, ma altrove. Egli ha ripetuto le stesse
cose, nonostante le mie precisazioni.
Punto primo, e voglio ribadire, visto che non ha voluto capire e
non c'è più sordo di chi non vuol sentire, che non è l'Assessore
che ha assunto la decisione, è prassi costante, dal 1974 al 1982,
che ci si attenga alle decisioni dell'Assemblea Generale
Sportiva.
Io ho consigliato il C.A.I. di fare domanda alla Consulta, ma
questo non è stato fatto.
Al Consigliere Tonino posso dire che la Consulta non è stata
investita perché la domanda è stata indirizzata all'Assemblea
Generale Sportiva. D'altra parte esiste quella prassi cui
l'Assessore deve attenersi. Se si vuol dire che l'Assessore diventa
padrone dell'Assemblea Generale Sportiva, questa è una disposizione
che posso anche recepire e poi regolarmi personalmente come meglio
credo, visto che assumo la funzione di Assessore-padrone.
Ritenevo corretto però seguitare ad essere interprete della
volontà di una assemblea liberamente costituita. Ho detto
chiaramente, ed il Consiglio non ha voluto capirlo, che due precisi
blocchi sono inseriti nell'Assemblea sportiva: le federazioni
affiliate al CONI (il C.A.I. non è affiliato al CONI) e le
federazioni locali che hanno giurisdizione ed ambito esclusivamente
regionali (Martze à pia, Sports popolari valdostani). Ritengo di
essere stato molto preciso su questo punto per cui non penso di
avere fatto torto a nessuno.
Dirò sostanzialmente che la Consulta e la stessa Assemblea si
sono poste il problema se oggi ci sia un confine tra le competenze
delle federazioni nell'ambito dell'assemblea e quelle degli enti di
promozione sportiva, poiché oggi il confine tra funzioni e compiti
dell'Assemblea e della Consulta è piuttosto nebuloso.
Ho inoltre affermato che, proprio perché il CONI fa questi corsi
di formazione per gli alpinisti, ritenevo più adeguato il suo
inserimento in seno agli enti di promozione sportiva. Non ho quindi
negato il riconoscimento al C.A.I.; non ho fatto altro che avallare
il giudizio dell'Assemblea sportiva, che è sempre stato l'elemento
informatore degli atteggiamenti dell'Assessore e della Giunta.
Mi pare che questa sia una vertenza, se vogliamo così chiamarla,
che risale al 1974 e pertanto ritengo l'intervento accalorato del
Consigliere De Grandis un po' fuori posto. Posso affermare inoltre
che, se avessero ascoltato i miei suggerimenti, i responsabili del
C.A.I. avrebbero richiesto all'Assemblea sportiva il riconoscimento
come ente di promozione sportiva. Quindi mi pare di essere stato
chiaro e corretto e non accetto di essere frainteso e di farmi
addebitare un intervento che non ho mai sostenuto.
PRESIDENTE:
La parola al Consigliere De Grandis; ne ha
facoltà.
DE GRANDIS - (PRI):
Chiedo scusa all'Assessore Pollicini
se l'ho frainteso, però il riconoscimento come Ente di promozione
sportiva del C.A.I. mi va benissimo.
Non ho detto affatto che voglio una federazione sportiva!
D'altra parte mi sembra che il deliberato della mozione chieda di
impegnare l'Assessore al Turismo, Urbanistica e Beni Culturali e la
Giunta regionale a presentare entro 30 giorni al Consiglio la
proposta di riconoscimento del Club Alpini Italiano, delegazione
della Valle d'Aosta, quale ente di promozione sportiva, svolgente
attività nella nostra Regione.
Se questo non sarà possibile, ma io credo lo sia, non voglio
certo mettere sotto accusa l'Assessore Pollicini.
Evidentemente l'Assessorato ha dato una risposta a questo Club
Alpino Italiano, negando il diritto di essere riconosciuto come
ente di promozione ... INTERRUZIONE ...
Sono pienamente d'accordo che l'Assemblea Generale Sportiva ha
deciso in questo modo, ma l'assemblea, secondo il mio punto di
vista, ha espresso un parere che, secondo la legge, è obbligatorio,
vincolante.
Se poi la prassi ha voluto che gli Assessori, susseguitisi in
quel dicastero, abbiano sempre deciso in conformità con il parere
dell'Assemblea Generale Sportiva, va bene così, però, secondo me,
ha sbagliato l'Assessore ad accettare una decisione dell'Assemblea
Generale Sportiva che non è corretta. Perché, se c'è un ente di
promozione sportiva da iscrivere con l'iniziale maiuscola questo è
il Club Alpino Italiano per l'attività che svolge in regione e
fuori ed a me interessa particolarmente il suo operato in
regione
... INTERRUZIONE ...
Non ho mai detto federazione sportiva ed ho anche scritto ente
di promozione sportiva. Nella preoccupazione che non potesse
passare questo riconoscimento di ente di promozione sportiva ho
chiamato in causa il cap. 37200.
PRESIDENTE:
La proposta che viene dalla Presidenza è di
mettere in approvazione la mozione limitata all'inizio della quinta
riga e cioè: "quale ente di promozione sportiva svolgente attività
nella nostra regione"; "ovvero", non ha più ragione di esistere in
quanto se il Consiglio si pronuncia in questo modo, non ci sono
altre alternative.
Metto in approvazione la mozione nel testo emendato:
ESITO DELLA VOTAZIONE
Presenti, votanti e favorevoli: 24
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK