Consiglio Regionale della Valle d'Aosta - Oggetto del Consiglio n. 2444 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2444 del 11 maggio 2023 - Resoconto
OGGETTO N. 2444/XVI - Interrogazione: "Informazioni relative
al mancato innevamento della parte alta delle piste del
comprensorio di Weissmatten".
Bertin (Presidente) -
Punto n. 25. Risponde l'assessore
Bertschy.
Bertschy (AV-VdA Unie) -
L'iniziativa chiede "Se
corrisponda al vero che la parte alta delle piste del comprensorio
di Weissmatten diverse volte non sia stata innevata con la
conseguente chiusura del tratto d'impianto che permette di
avvicinarsi al rifugio Mollino". È evidente che non è così, perché
la parte alta delle piste del comprensorio di Weissmatten viene
sempre innevata, ovviamente avviene quando le condizioni ambientali
lo consentono e quando
(incomprensibile)
sulla parte bassa
ha ultimato la preparazione delle piste. Quest'anno abbiamo avuto,
proprio durante l'apertura della stagione invernale, la richiesta
dei gestori della parte bassa di dedicare più attenzione
all'apertura del comprensorio, del parco giochi e dello skilift
Ronken mentre si stava cercando di fare un lavoro diverso, in
accordo anche con gli attori del luogo.
"Quali sono i motivi del mancato innevamento della parte alta
che costituiscono un ostacolo all'affido della gestione del rifugio
Mollino-Casa Capriata": è evidente, lo sappiamo bene che c'è tutta
una serie di problemi legati al cambiamento climatico e su certe
località incide più che in altre. I momenti di freddo per innevare
sono pochi, quando ci sono impianti con bassa capacità di
produzione è evidente che poi bisogna fare delle scelte. È proprio
per questo che nel Piano strategico futuro della società è stato
individuato come necessario un lavoro di potenziamento dell'attuale
impianto che sconta una diminuzione della capacità dell'invaso che
c'è a monte e, come si sa, una volta finita quell'acqua, bisogna
pomparla da sotto; quindi c'è la necessità d'intervenire
sull'impianto d'innevamento, lo si sta immaginando di fare proprio
per garantire, in quelle finestre di freddo, la possibilità
d'innevare una maggiore superficie di piste con l'obiettivo
evidentemente di poter aprire, già dai primi momenti delle
festività di Natale, tutto il comprensorio e non solo una parte di
esso.
La speranza è che anche le condizioni climatiche possano
determinare un miglioramento nel futuro, per poter anche contare
sull'innevamento di tipo naturale.
"Se è in grado di dare una tempistica precisa circa la
presentazione della graduatoria relativa ai vari interventi sugli
impianti a fune al documento di sintesi degli stessi": in
ottemperanza all'ordine del giorno di un mese e mezzo fa, che
impegnava l'assessore a illustrare in Commissione gli interventi,
la Commissione è in attesa dell'integrazione alle domande richieste
dopo le audizioni alle società, al momento non si ha ancora un
documento ufficiale della Commissione.
Questa è la risposta che le ho dato un paio di volte.
I tempi di esecuzione e istruttoria non dipendono evidentemente
dalla politica ma dal lavoro tra le società e la Commissione,
quindi, appena sarà terminato, avremo modo di darvi queste
indicazioni.
Presidente -
Consigliera Minelli per la replica.
Minelli (PCP) -
L'interrogazione era stata presentata,
evidentemente, con un duplice scopo: avere delle informazioni
specifiche sulla situazione dell'impianto di Weissmatten e
dell'innevamento della parte alta e poi auspicare una risposta un
po' più precisa circa quell'ordine del giorno, per cui, giustamente
come lei ha ricordato, avevamo presentato quindici giorni fa
un'iniziativa, abbiamo chiesto chiarimenti, la risposta era stata
sintetica e generica - a me era parso anche un po' infastidita - e
senza indicazione della tempistica; la tempistica, parto dalla
fine, non c'è nemmeno oggi.
A me fa un poco specie anche che il documento completo della
Commissione non sia ancora pronto, ma io ricordo che proprio in
un'audizione in cui erano presenti anche i dirigenti e avevamo
fatto riferimento a questa richiesta, ci era stato risposto dalla
parte tecnica che non c'era nessun problema a venire in Commissione
a riferire sulle varie tipologie d'intervento. Poi però noi notiamo
anche che quando vengono fatte delle singole iniziative su
specifici impianti, e ne sono state fatte anche nello scorso
Consiglio, si entra nel dettaglio e si danno delle
informazioni.
Credo che avere un quadro sia una cosa assolutamente importante
anche per fare dei ragionamenti, perché nel frattempo sappiamo che
stanno andando avanti comunque degli investimenti di varie
tipologie, quindi sulla gestione della programmazione e della
comunicazione noi notiamo, ma lo abbiamo già detto altre volte, una
carenza.
Per quello che riguarda le risposte che lei ci ha dato, mi ha
detto: "Non è così", alla prima domanda, cioè "Se corrispondeva al
vero che la parte alta non fosse stata innevata". Allora
l'assessore del Comune di Gressoney non conosce la situazione
dell'innevamento del suo territorio, perché ha dichiarato, a più
testate giornalistiche, che varie volte, ho riportato tra
virgolette perché erano le sue parole: "Diverse volte non è stata
innevata la parte alta".
Lo scorso anno io avevo presentato un'interrogazione su
quest'impianto e sulla chiusura del tratto della seggiovia e lì mi
era stato risposto che c'erano delle questioni legate soprattutto
alla sicurezza e poi anche che c'era un problema di
temperature.
Ora io sto facendo riferimento alla parte alta, dove la neve si
mantiene di più e le temperature sono più basse; lei giustamente
dice: si sono privilegiati gli interventi sulla parte bassa per i
giochi, il parco eccetera eccetera; allora se però si è innevato
sulla parte bassa, le temperature lo consentivano, sulla parte alta
le temperature dovrebbero essere più basse.
Poi c'è la questione del pompaggio dell'acqua che è un altro
degli elementi di criticità da affrontare; c'è però una situazione
che è importante per il territorio che è quella del Rifugio
Mollino, della Casa Capriata, che per contratto deve essere aperto
tutto l'anno.
D'estate non è un problema, la gente può anche salire a piedi,
in due ore ci si arriva, ma d'inverno, se la pista non è agibile,
diventa pressoché impossibile lavorare, perché si rischia di
aprire, e sono obbligati a farlo per contratto, e di lavorare in
perdita.
Ad aprile il bando per l'affido della gestione del rifugio per i
prossimi tre anni è andato deserto, ora c'è una nuova scadenza, il
25 maggio, con delle condizioni contrattuali leggermente
diverse.
In pratica che cosa ha fatto il Comune? Ha dovuto prevedere
delle riduzioni del canone d'affitto del 20 percento se la
seggiovia resterà chiusa per venti giorni nel periodo fra il primo
dicembre e il 15 marzo, e del 30 percento se i giorni di chiusura
saranno di più.
Il Comune ha quindi dovuto cercare una soluzione e fare una
scelta, fare una scelta, però, in presenza di un impianto che
invece potrebbe dare delle opportunità in più.
È anche una penalizzazione per il Comune, perché, ovviamente, il
canone già non è alto.
Su questa questione, lei ci aveva già detto che sono stati fatti
degli incontri con il Comune di Gressoney, però io credo che ci sia
qualche cosa che non è molto chiara, che non è passata esattamente.
Loro si sono impegnati a valorizzare la parte per le famiglie, con
i giochi sulla neve eccetera eccetera, però hanno quella struttura,
che è importante per il territorio.
Credo che su questo, con la società e con il Comune, debbano
essere fatti degli ulteriori approfondimenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK