Consiglio Regionale della Valle d'Aosta - Oggetto del Consiglio n. 515 del 26 marzo 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 515 del 26 marzo 2014 - Resoconto
OGGETTO N. 515/XIV - Reiezione di mozione: "Impegno del
Governo regionale a reperire risorse aggiuntive per rifinanziare i
capitoli di bilancio inerenti i lavori del settore idraulico
forestale". (Reiezione di una risoluzione e approvazione di
un'altra risoluzione).
Président -
Pour l'illustration, la parole au collègue
Nogara.
Nogara (UVP)
- Merci Président.
Allora, voglio iniziare l'esposizione di questa mozione
ribadendo per l'ennesima volta - e lo specifichiamo nel primo comma
della mozione appunto che abbiamo presentato - che la scelta di
lasciare a casa 650 operai idraulico-forestali è stata
esclusivamente una scelta politica e appunto nel primo comma
ribadiamo anche tutti i riferimenti alle varie leggi. Detto questo,
come abbiamo già ribadito diverse volte, volevo specificare perché
questa scelta politica ha provocato un grave disagio sociale dovuto
alla perdita del lavoro e alla sua drastica diminuzione e alla
perdita di un'acquisita ed importante professionalità. Tutti questi
concetti li abbiamo già ribaditi diverse volte, non voglio
dilungarmi, però vorrei toccare brevemente i diversi passaggi che
farò ora. Innanzitutto le ditte, si è deciso di esternalizzare, si
appaltano dei lavori a delle ditte, che sempre più vengono da fuori
Valle. Come ho già specificato nell'altro Consiglio, noi ci
troviamo nel 2013 ad avere un 30 percento di ditte che vengono da
fuori Valle con, chiaramente, non persone, non operai valdostani,
che assumono pochissimi operai qua della regione e che pagano le
tasse fuori sempre dalla Valle d'Aosta. In questi giorni sul sito
della Regione - basta andarlo a vedere - si sono messi gli appalti
che verranno fatti in questi prossimi mesi per il 2014. Scorrendo
gli appalti, scorrendo le aree verdi, la sentieristica, la
forestazione, le foreste e la sistemazione montana e delle aree
attrezzate, vediamo che tutta la pubblicità che si è data al fatto
che queste ditte prendono gli operai valdostani che sono nelle
graduatorie...che, tra l'altro, anche questa graduatoria alla fine
non si capisce di quanti sono ufficiosamente, perché ufficialmente,
come da delibera, sono 1.200, ufficiosamente sono 611. Ecco,
vediamo che nel primo lotto di questi appalti troviamo in totale -
e sono scritti qua, sono scritti sul sito della Regione - 49 operai
forestali che verranno assunti, 49 sono qua di tutti i lavori
forestali. Questo è quanto rispetto alle ditte, a parte, come al
solito...e ormai lo ripetiamo alla nausea, tutto il materiale che
abbiamo chiuso nei nostri capannoni che sta facendo ruggine,
rischiamo, come ho già detto varie volte, di avere dei problemi
fitosanitari, perché? Perché queste ditte oltre...ma non do neanche
tanto la colpa alle ditte, perché sono ditte magari che per la
prima volta che entrano in bosco, nel sistema foresta, queste ditte
non sanno da dove cominciare e noi ci troviamo un sacco di piante
abbattute sul letto di caduta...speriamo che gli interventi vengano
fatti celermente, altrimenti andremo senz'altro incontro ad
attacchi fitosanitari.
In più, per quello che riguarda tutti i cantieri
idraulico-forestali, io spero che il tempo ci accompagni, perché,
se non verranno fatti dei lavori sulle aste torrentizie, se non
verranno fatti dei lavori sui ruscelli di scolo, eccetera, tutti
lavori che venivano fatti dai cantieri forestali, andremo anche
incontro ad eventi calamitosi. Adesso guardo l'Assessore ai lavori
pubblici Viérin e mi ricordo - e penso che si ricordi anche lui -
la commissione che abbiamo fatto poco tempo fa; eravamo tutti
concordi - e anche l'ingegner Rocco lo era - che il lavoro che
veniva fatto dai cantieri forestali fosse un lavoro insostituibile.
È un grosso rischio per il nostro sistema idrogeologico non usare
più questi cantieri ed è stato detto proprio in commissione
consiliare alla presenza dell'Assessore Viérin.
Vorrei poi fare un piccolo accenno anche ai sindacati. Ecco,
diversi operai forestali mi hanno detto, mi hanno riportato che,
dopo lo scorso Consiglio, dei sindacalisti, non so neanche bene
come chiamarli...hanno telefonato dicendo: "guardate che quei
movimenti, quei partiti che adesso parlano di voi in Consiglio
regionale parlano solo di voi per usarvi". Noi non vogliamo proprio
usare nessuno, noi siamo qui per difendere il lavoro, per difendere
la professionalità e per difendere anche il nostro ambiente
naturale che era mantenuto da queste persone.
Non mi dilungo di più, voglio solo dirvi che, alla luce di
quanto ho detto, di quanto ho esposto, noi chiediamo, visto anche
l'esiguo numero di operai forestali che vengono assunti - e qui ne
abbiamo la prova -, di reperire, entro sessanta giorni, con misure
di variazione di bilancio, risorse aggiuntive per rifinanziare i
capitoli inerenti i lavori idraulico-forestali da svolgere in
economia diretta utilizzando i mezzi di proprietà regionale, e li
abbiamo, ed il personale reperibile nelle graduatorie ufficiali, al
fine di dare una risposta immediata alle famiglie, soprattutto di
quei lavoratori che ormai da anni sono in una situazione di grave
disagio sociale. Grazie.
Président
- On ouvre la discussion générale. A demandé la
parole le collègue Bertschy, pour...?
Bertschy (UVP)
- La mozione d'ordine sta nel Consiglio,
nel senso che ci viene comunicato che ci sono un mucchio di
lavoratori sulle scale, gli addetti che stanno predisponendo...non
sono ancora arrivati, chi sta dando informazioni dice in maniera
confusa...non è sicuro che la trasmissione possa essere data. Credo
che, come amministrazione pubblica, dobbiamo rendere verso
l'esterno un'informazione chiara, efficace, corretta e trasparente.
Se non siamo ancora in grado di farli entrare, piuttosto li
facciamo entrare nell'atrio, oppure sospendiamo i lavori e
permettiamo a tutti di assistere al dibattito.
Presidente
- Le garantisco allora che è sicuro che il
servizio verrà dato nel più breve tempo possibile. Il tecnico sta
arrivando fisicamente per porre in essere tutto l'iter necessario
per avviare il servizio. La parola al collega Donzel.
Donzel (PD-SIN.VDA)
- Mozione d'ordine. Vista la
delicatezza della questione, visto che nella Capigruppo si è
convenuto - tutti i gruppi, ringrazio i colleghi Capigruppo anche
di maggioranza - che un tema così delicato doveva consentire la
partecipazione di tutti, penso che una sospensione di 5-10 minuti
per aspettare un tecnico non sia la fine del mondo, quindi
aspettiamo questi 5-10 minuti che arrivi il tecnico e poi facciamo
un dibattito sereno, che dia la possibilità a tutti di poter
seguire quello che viene detto.
Presidente
- Io non ho assolutamente nessuna difficoltà a
sospendere i lavori se tutti i colleghi sono d'accordo. Ci hanno
appena comunicato che il tecnico sta arrivando, qualche minuto e
sarà qui sotto a ripristinare il servizio. Sospendiamo per 10
minuti il Consiglio.
Si dà atto che la seduta è sospesa dalle ore 15,53 alle ore
16,07.
Rini (Presidente)
- Colleghi, possiamo riprendere i
nostri lavori. Ci hanno appena comunicato che il salone è stato
allestito e la trasmissione è stata avviata. Ha chiesto la parola
in discussione generale la collega Fontana.
Fontana (PD-SIN.VDA)
- Grazie Presidente.
Sosteniamo con estrema convinzione questa mozione. L'articolo
14, comma 24bis, del d.l. n. 78 del 31 maggio 2010 e la sentenza
della Corte costituzionale n. 173 del 2 luglio 2012, atti in cui si
evince che non sussisteva alcun obbligo da parte della RAVA di non
assumere a tempo determinato operai idraulico-forestali, mettono in
evidenza come quanto sostenuto da questa maggioranza non
corrispondesse a verità. È evidente che si è cercato, ancora una
volta, di far ricadere colpa e responsabilità della vostra cattiva
gestione pubblica su altri. La vostra sconsiderata scelta politica
ha avuto gravi ripercussioni a livello sociale, a livello economico
e ne potrebbe avere anche a livello ambientale. A livello sociale
siete riusciti ad aggravare la disoccupazione valdostana già a
livelli insostenibili, mettendo in grave crisi intere famiglie che
confidavano di vedersi riassegnato come ogni anno il posto di
lavoro, peraltro sempre da voi garantito con rassicuranti promesse,
invece si sono ritrovati per terra e senza una valida spiegazione.
Quello delle rassicuranti promesse sembra ormai essere diventato un
campanello di allarme, oltre che un vostro cavallo di battaglia.
Ogni volta che dite che va tutto bene, che è tutto okay, sappiamo
che dobbiamo prepararci al peggio.
Per quanto concerne il disastro economico, le risponderò
utilizzando delle sue considerazioni. Lei, Presidente, ha
recentemente sostenuto che la gente non ha il coraggio di spendere
per fare lavori di ristrutturazione, è ciò che ha messo in
ginocchio un settore trainante come quello dell'edilizia. Certo è
che in una Regione come la Valle d'Aosta lasciare a casa 650 operai
forestali e quasi altrettante famiglie...quindi il numero dei
soggetti coinvolti sale vertiginosamente, non può che creare delle
reazioni a catena difficili da arginare, ma facili da prevedere.
Bisogna ponderare bene qualsiasi tipo di scelta poiché gli effetti
hanno delle pesanti ricadute anche nel tempo. È anche bene
sottolineare che la gente non decide di non spendere per scelta, ma
per necessità. Come si può spendere senza guadagnare? E qual è la
priorità di spesa con il poco denaro a disposizione se non per dare
da mangiare ai propri figli? Se anche in questo caso avete qualche
idea rassicurante da proporre, fatecelo sapere. Per le possibili
ripercussioni ambientali sopracitate, bisogna considerare che una
montagna in salute è anche una montagna amica. Argini, torrenti,
zone boschive non curate possono portare in condizioni climatiche
particolari e particolarmente avverse ad incalcolabili danni a
persone, a cose, come è accaduto nel passato. È ora di finirla con
l'attuazione di politiche sconsiderate e prive di significato. La
gente non può più essere presa in giro, il lavoro è un diritto e
non una concessione, non dimenticatelo.
È importante evidenziare come il Partito Democratico-Sinistra
VdA ha sempre contestato quest'insensata scelta politica voluta e
perpetuata dal Governo regionale, il quale ha inspiegabilmente
voluto eliminare i cantieri forestali. Nella conferenza stampa di
fine anno il Presidente Augusto Rollandin ha dichiarato che la
sfida per il 2014 sarà il lavoro. Siamo d'accordo con lei,
Presidente, cominci a restituire lavoro ai valdostani riaprendo i
cantieri forestali. Riteniamo che la Regione debba tornare a
gestire direttamente almeno una quota dei cantieri forestali
sull'intero territorio regionale. Inoltre questo stallo ci costa
non poco, più tempo trascorre più il parco macchine e le
attrezzature...è tutto stimato in circa 3 milioni di euro più le
spese di manutenzione e dei ricambi, altri 300 mila euro, con
infine altri 45 mila euro per il costo degli affitti dei capannoni
per il ricovero dei mezzi.
Chiediamo al Governo regionale di reperire, con misure di
variazione al bilancio, risorse aggiuntive per rifinanziare i
capitoli inerenti ai suddetti lavori,
"lavori da svolgere in
economia diretta utilizzando i mezzi di proprietà regionale ed il
personale reperibile nella graduatoria ufficiale, al fine di dare
una risposta immediata alle famiglie di quei lavoratori che ormai
da anni versano in una situazione di grave disagio sociale"
e
di grave difficoltà economica. Mi rivolgo a lei, Assessore
Testolin, faccia il possibile per reperire risorse aggiuntive per
rifinanziare i capitoli inerenti ai lavori. Per questo vi chiedo di
votare la nostra mozione. Grazie.
Président
- A demandé la parole le collègue Chatrian.
Chatrian (ALPE)
- Grazie Presidente.
Colleghi, nessuna bacchetta magica. Le scelte assunte vanno
sostenute, e capiamo, ma fino a quando? E soprattutto se le scelte
messe in campo in questi ultimi quattro anni non hanno portato
grandi risultati, anzi, scusatemi,
ergo
, sono state
fallimentari, probabilmente, allora, tocca a voi, a voi tutti,
colleghi di maggioranza, oggi avere quella determinazione, quella
capacità e la voglia di tornare sui propri passi. Voi sapete che
ALPE non aveva e non ha condiviso questa scelta, correva l'anno
2010, correva l'anno 2011 e correva anche l'anno 2012 e 2013. Penso
sia il momento giusto, opportuno per dire che questa scelta è stata
una scelta fallimentare, vi siete sbagliati, le ricadute sono
pessime, i lavori fatti da aziende, che non hanno neanche il
know-how
per fare questi lavori, sono scadenti e ci metto
ancora un passaggio importante: in questi tre anni il patrimonio
immobiliare di proprietà pubblica, di proprietà di tutti i
valdostani ci è costato, abbiamo pagato diversi capannoni pagando
l'affitto in questi anni per mantenere vivi, vegeti decine e decine
di mezzi di proprietà pubblica regionali, di tutti noi, e questo
patrimonio immobiliare non solo ci è costato, ma ha perso anche
valore. Io penso sia il momento giusto, il momento opportuno, visto
e considerato che il tasso di disoccupazione in Valle d'Aosta sta
aumentando, diamo una risposta puntuale, tutti insieme cerchiamo di
trovare subito, di reperire le risorse per dare: uno, la
possibilità di lavoro a diverse centinaia di persone; due, di
utilizzare il nostro patrimonio immobiliare fermo che ci costa - e
la buona amministrazione ci dice che non dovrebbe solo costarci, ma
non dovrebbe neanche perdere valore - e, terzo, penso che sia
arrivato il momento giusto che chi si è assunto questa
responsabilità lo dica a tutti i valdostani che la scelta è stata
fallimentare e a questo punto la capacità e la voglia di tornare
sui propri passi...di accettare e approvare la nostra mozione.
Grazie.
Président
- La parole au collègue Ferrero.
Ferrero (M5S)
- Grazie Presidente.
Ieri, con il collega Cognetta, ho fatto il giro in uno dei
cantieri forestali abbandonati che sta a Gressan. Le opere che
erano state effettuate erano state effettuate effettivamente ad
opera d'arte, erano regolari, anche ben fatte, si trattava di un
corso d'acqua. Il cantiere era però completamente abbandonato, era
stato il lavoro portato non a termine, ma fatto a metà e quello che
ci ha fatto più specie è vedere un tubo flessibile del diametro di
circa 20 centimetri, che usciva improvvisamente da quella che era
la parte canalizzata e finiva nel nulla. Possiamo ben immaginare
cosa potrebbe succedere nel caso di una pioggia, una pioggia di
quelle un pochettino abbondanti, alle abitazioni dei paesini
sottostanti. Tant'è vero che qualcuno, probabilmente, aveva già
dato una canalizzazione che andava direttamente nel sentiero,
perché, nel caso in cui la pioggia fosse caduta battente per un
po', ovviamente il tubo non sarebbe stato in grado di sostenere,
diciamo, la caduta dell'acqua. A questo si aggiunge la presenza di
legna già tagliata, di materiale vario abbandonato, l'ideale per
costruire, per costituire una diga, che sarebbe poi collassata e
avrebbe fatto dei danni notevoli al paese sottostante.
Noi allora abbiamo qui due problematiche: la prima che è già
stata ben evidenziata dai colleghi che è una problematica
occupazionale e la seconda che è una problematica legata alla
tutela del territorio. Siamo allora così certi che le decisioni che
sono state adottate finora siano quelle giuste anche dal punto di
vista della tutela del territorio e che comportino un effettivo
risparmio, oppure alla prima pioggia noi non pagheremo il conto
molto salato del fatto di avere abbandonato dei cantieri? Del fatto
di non aver controllato dei lavori e del fatto alla fine di aver
lasciato in mezzo alla strada, o comunque con un grande punto
interrogativo molti lavoratori? Lo abbiamo già ricordato le volte
scorse, sappiamo che molte ditte non hanno pagato regolarmente i
lavoratori. Alcuni lavoratori aspettano ancora da mesi e continuano
comunque a lavorare, perché hanno comunque paura di perdere anche
quella opportunità. Alcuni sono costretti a fare degli orari che
vanno oltre, altri lavoratori sono poi distaccati a fare altri tipi
di lavori, in assenza di qualsiasi controllo da parte
dell'Amministrazione regionale. I soldi che sono necessari per
porre rimedio a questa situazione non sono esagerati, si possono
tranquillamente trovare, è una questione di scelte politiche. Basta
andare a vedere nelle ultime sedute della Giunta regionale che sono
state effettuate le spese che avete approvato. Io questa mattina
ricordavo i 180.000 euro per quella manifestazione che riguarda la
parola dell'Assessorato della pubblica istruzione. Ci sono tutta
una serie di spese che tranquillamente potrebbero essere evitate in
un periodo come questo, i fondi potrebbero essere dirottati,
effettivamente, all'occupazione. Non venite a dirci sempre che
continuiamo a chiedere soldi e non vi sappiamo indicare dove i
soldi ci sono, i soldi ci sono. Ci sono, ma le vostre scelte
politiche li dirottano verso settori che in questo momento,
rispetto al settore del lavoro, sono secondari, perché la politica
significa anche dare delle priorità, voi le priorità le state
dirottando verso settori che sono secondari. Il lavoro quindi, a
nostro avviso - e questa è una visione comune -, ha una priorità
assoluta su tutto, quindi in quest'occasione noi chiediamo
veramente una presa di responsabilità da parte della maggioranza,
soprattutto dell'Assessore. I fondi si possono trovare, si andrà a
risparmiare o a tagliare gli sprechi in altri settori, ma qui si
tratta di tutelare i lavoratori, tutelare il territorio ed evitare
dei disastri come l'alluvione del 2000, perché poi, quando ci sono
i morti, dopo sono tutti a fare le commemorazioni, ma prima, quando
si possono evitare, tutti tacciono.
Presidente
- Ci sono altre richieste di intervento? Non
ci sono altre richieste di intervento? Chiudiamo la discussione
generale? Sono state depositate due risoluzioni sulla mozione.
Stanno materialmente fotocopiando i testi, chiedo gentilmente, come
ne avremo copia, che le copie vengano distribuite a tutti i
colleghi in aula. Colleghi, possiamo chiudere la discussione
generale? La discussione generale è chiusa. Si passa quindi prima
all'esame...se ci sono eventualmente delle richieste di
dichiarazione di voto e di replica, poi alla votazione della
mozione e poi all'esame delle risoluzioni. Prima si conclude l'iter
sulla mozione e poi sulle risoluzioni. Ci sono delle repliche sul
testo, sulla mozione? La parola all'Assessore Testolin.
Testolin (UV)
- Grazie Presidente.
Agli inizi degli anni '80 i servizi forestali hanno visto un
forte incremento delle proprie mansioni nel campo della
selvicoltura e del Servizio sistemazione idraulica e difesa del
suolo e hanno registrato la nascita del Servizio sentieristica, che
da allora ha acquisito sempre più rilevanza nella cura del
territorio e per lo sviluppo del turismo escursionistico. Nel corso
di quel decennio la disponibilità di ingenti risorse finanziarie ha
dato un notevole impulso allo sviluppo dell'attività cantieristica
e a metà degli anni '80 importanti risorse del piano FIO, 30
miliardi di lire, hanno permesso all'Amministrazione regionale di
impostare importanti lavori in ambito selvicolturale, mentre
ulteriori 50 miliardi di lire in un secondo piano FIO sono stati
investiti in opere di difesa idraulica. A partire da tale
situazione, negli ultimi 20 anni la situazione è notevolmente
cambiata, con un progressivo appesantimento burocratico
nell'organizzazione dei cantieri e nella gestione del personale e a
seguito dell'emanazione di nuove normative, quali la legge sulla
sicurezza nei luoghi di lavoro, che hanno comportato un notevole
aumento dei costi gestionali, il tutto a fronte di risorse
finanziarie che negli ultimi anni sono progressivamente
diminuite.
Si arriva dunque alla storia recente e oggi non si può
prescindere da un progressivo deterioramento delle disponibilità
economiche, per arrivare al fondamento della mozione, che trova la
sua base in un presupposto dettato proprio da una necessità di
riduzione delle spese. L'articolo 14, comma 24bis, del citato
decreto-legge 78 del 2010 ha imposto a tutte le amministrazioni,
anche a quelle territoriali, la riduzione del 50 percento, a
partire dal 1° gennaio 2011, della spesa per il personale assunto a
termine, o con altra tipologia contrattuale flessibile, prevedendo
espressamente che il mancato rispetto dei limiti imposti avrebbe
costituito illecito disciplinare e determinato responsabilità
erariale a carico delle amministrazioni. Tale limite era stato
esteso anche alle autonomie speciali, alle quali era data la
possibilità di prorogare i contratti a termine, ma solo previo
reperimento di risorse aggiuntive provenienti da risparmi di spesa
debitamente certificati. Tale possibilità non era peraltro
applicabile agli operai forestali, assunti di anno in anno con
contratto di lavoro stagionale non prorogabile. Entrate in vigore
queste norme, la cui violazione, è bene ricordarlo, avrebbe
comportato responsabilità disciplinari ed erariali, la Regione ha
immediatamente cercato di trovare soluzioni alternative e
giuridicamente sostenibili per evitare la drastica riduzione del
personale a termine, ciò che è stato fatto con l'approvazione della
legge regionale 44 del 2010, con la quale è stata costituita, nel
rispetto delle regole europee e nazionali, una società strumentale
denominata Società di servizi Valle d'Aosta.
La consapevolezza dei limiti sulle assunzioni e delle
responsabilità amministrative in caso di loro violazione peraltro
era ben chiara anche all'allora minoranza, che proprio alla fine
del 2010 aveva proposto al Consiglio regionale una proposta di
legge, che trovava giustificazione nella difficile contingenza
economica che il Paese stava attraversando e nella conseguente
limitazione ai rinnovi dei contratti di lavoro a tempo determinato
prevista dalla manovra finanziaria 2011-2012. Tale proposta di
legge, che non venne approvata, prevedeva il superamento della
gestione pubblica dei cantieri forestali mediante la promozione,
anche attraverso l'erogazione di sovvenzioni, di cooperative
operanti nel territorio possibili affidatarie dei lavori inerenti
al settore forestale, con l'esplicito obiettivo, non diverso nella
filosofia di fondo, da quello che poi fu realizzato
dall'Amministrazione regionale, di operare cioè una rapida
transazione dall'attuale sistema centralizzato di interventi
affidati direttamente all'ente pubblico ad un sistema articolato
che consentisse nuovi e crescenti margini di autoimprenditorialità.
Nel frattempo, ben conscia dell'incidenza dei limiti imposti dal
legislatore statale, la Regione Valle d'Aosta, come altre, ha
presentato un ricorso alla Corte costituzionale chiedendo la
dichiarazione di illegittimità dei vincoli previsti, che, al pari
di tutti gli altri enti pubblici destinatari, ha tuttavia dovuto
obbligatoriamente applicare in attesa del giudizio, pena le
responsabilità sopra indicate. Prima della definizione dei giudizi
davanti alla Corte costituzionale e, segnatamente nel 2011, la
Regione ha ulteriormente deciso di modificare le modalità di
gestione dei cantieri forestali stabilendone l'esternalizzazione e
prevedendo, a garanzia dei lavoratori già impegnati presso
l'Amministrazione, l'obbligo per le imprese affidatarie di
avvalersi del predetto personale mediante l'inserimento obbligato
nei bandi della cosiddetta "clausola sociale".
Oggi, come periodicamente riproposto negli ultimi tre, quattro
anni in Consiglio, approdano mozioni ed interpellanze
sull'argomento. Alla luce di questa situazione, così come peraltro
è accaduto sin dal 2010, in questi ultimi mesi abbiamo già avuto
modo di confrontarci su quest'argomento e, per quanto mi concerne,
credo che le discussioni siano sempre state improntate senza lo
scopo di dare soluzioni alternative, ma contrapponendo la scelta
delle esternalizzazioni alla ripresa dei cantieri e limitandosi a
sottolineare una drastica diminuzione delle risorse, peraltro,
purtroppo, già ben conosciuta anche da questo Governo. Come in
tutte le situazioni, credo che, se si vuole analizzare seriamente
un problema, bisogna capire qual è la situazione e quali sono i
margini di azione. Ad oggi, al di là delle singole volontà e
desideri, ci troviamo con risorse limitate e con queste risorse
bisogna dare delle risposte. Il disagio è evidente e comune, ma
credo che non sia con l'approccio e le promesse, che anche la
minoranza qualche volta fa di dare nuovamente lavoro per sei mesi a
tutti i 600 operai, sia il modo corretto, o comunque il modo più
corretto per risolvere il problema. Le risorse a disposizione
permetteranno l'attivazione nel 2014 di circa 55 cantieri, che,
sommati a quelli ancora da concludere nel 2013, permetteranno
l'assunzione con la clausola sociale di circa 150-160 persone, non
le 46 citate dal collega Nogara, anche da questo punto di vista,
garantendo un'occupazione e la salvaguardia del personale delle
imprese quantificabile in almeno un centinaio di persone. Alla luce
di questi numeri, l'alternativa proposta sarebbe stata quella di
utilizzare le risorse per l'attivazione di cantieri forestali, che
avrebbe permesso l'assunzione di circa di 220-230 persone, con
un'incertezza peraltro legata alla realizzazione degli interventi e
con oneri collegati alle normative di assunzione e contrattuali che
sottrarrebbero alle già limitate risorse la possibilità di
concretizzare parte degli interventi sul territorio. Non so se
quella che è stata adottata dal Governo sia la soluzione migliore
in assoluto, ma sono comunque certo che è una scelta che mira a
dare risposte serie alle richieste degli Enti locali, dei consorzi
in merito ai lavori da svolgere sul territorio, che tiene a dare un
sostegno occupazionale tramite l'applicazione della clausola
sociale e che cerca di dare una, seppur minima, risposta anche alle
imprese private, che stanno anch'esse vivendo un grave momento di
disagio.
Credo anche che non sia corretto mettere ancora e sempre in
discussione la bontà degli interventi delle imprese, perché, come
ho già sottolineato anche in altri Consigli, i miei contatti con
gli uffici dell'Assessorato, impegnati nella direzione dei lavori e
nei controlli degli stessi sono frequenti e puntuali. Pertanto,
partendo dalla serietà e dalla competenza del lavoro eseguito dal
personale dell'Assessorato, dire che gli interventi delle ditte non
sono eseguiti correttamente vorrebbe dire mettere in discussione i
certificati di regolare esecuzione redatti dai direttori dei lavori
e anche l'attendibilità delle dovute verifiche eseguite dalle
stazioni forestali, che invece operano con attenzione e
nell'interesse della pubblica amministrazione nel verificare la
bontà dei lavori eseguiti e, dove verificano difformità,
sicuramente intervenendo, rilevando danni ed elevando sanzioni. I
pochi casi in questo senso, peraltro già citati e segnalati in
questa sede, dimostrano tuttavia una sostanziale buona esecuzione
delle opere e degli interventi eseguiti.
A prescindere da questa riflessione, ci tengo ancora a
sottolineare come mi sia preso la briga di analizzare alcune
situazioni per verificare i costi sostenuti per i lavori eseguiti
in amministrazione diretta rispetto a quelli eseguiti dalle ditte.
Pur potendo condividere in generale una miglior qualità dei lavori
svolti in amministrazione diretta, credo che sia almeno corretto
evidenziare nei casi analizzati che il costo medio dei lavori in
economia è risultato decisamente più elevato rispetto a quello dei
lavori esternalizzati. Credo che, in un momento difficile e
importantissimo come quello attuale, anche questi dati, pur non
essendo certo da enfatizzare, siano comunque da conoscere e da
prendere opportunamente in considerazione.
È tuttavia evidente l'aspetto sociale di questi lavori, aspetto
sociale che negli ultimi anni la Regione non ha mai voluto
abbandonare continuando a realizzare piani straordinari volti a
garantire l'occupazione delle categorie più deboli e meno coinvolte
dalla clausola sociale con l'attivazione di piani over 55 per gli
uomini e over 45 per le donne, per cercare di avvicinare queste
persone all'età pensionabile, seppur con periodi lavorativi
limitati, ma che consentano comunque l'acquisizione di un'annualità
di anzianità contributiva utile al conseguimento dei requisiti
pensionistici. Oggi ci troviamo di fronte a questa mozione, che
rigettiamo, ma siamo ad assumere l'impegno - peraltro già espresso
in altre sedute del Consiglio regionale e negli incontri con i
sindacati - di reperire la somma necessaria ad attivare un piano
straordinario anche per il 2014 per gli over 55 uomini e over 45
donne, che possa permettere l'assunzione delle persone presenti sia
nelle liste dei lavori idraulico-forestali, sia in quelle delle
opere pubbliche. A tal proposito si comunica dunque l'iscrizione di
una risoluzione in merito, che avete ricevuto...e che si prende
quest'impegno formalmente.
Presidente
- Per la replica, la parola al collega
Nogara.
Nogara (UVP)
- Merci Présidente.
Guardi, io vorrei iniziare subito da un'affermazione che ha
fatto a metà del suo discorso, analizzare seriamente un problema.
Ecco, lei ha iniziato subito non seriamente, perché lei ha citato
degli articoli e dei momenti della storia dei cantieri forestali.
Quando lei mi ha parlato dell'articolo 14, comma 24bis, che
prevede...forse ha fatto un po' di confusione, perché l'articolo
14, il comma 24bis, era l'articolo della finanziaria che si
riferiva all'articolo 9, comma 28, e proprio la Corte
Costituzionale che lei ha citato dice testualmente:
"la Corte
costituzionale dichiara la cessazione della materia del
contendere..."
,
perché l'articolo 14, comma 24bis - e mi
spiego: è l'articolo della finanziaria... -, prevede il superamento
dell'articolo 9, comma 28 - che è l'articolo che lei dice che solo
il 50 percento doveva essere a tempo determinato in
un'amministrazione...lo supera e lo superava subito, qui c'è una
grave mancanza anche degli uffici regionali, che non hanno
interpretato subito questa norma, oppure non si è voluto
interpretare apposta -, applicando
"una proroga
- e questo
lo diceva...lo dice la Corte costituzionale, non lo dico io, non lo
dice nessuno, ci sono i documenti che lo dicono -
dei rapporti
di lavoro a tempo determinato stipulati dalle Regioni
autonome"
. Mi sembra abbastanza chiaro, ormai l'ho detto 50
volte, ma, quando non sapete cosa dire, tornate su queste cose, che
non è la verità, continuate a raccontare delle bugie per
giustificare il fatto che avete lasciato a casa questi
operai...questo è quello che c'è scritto.
Qua poi non vogliamo così sparare...perché come l'ha messa lei
noi vorremmo sparare così, per fare bella figura con gli operai
forestali o piantare delle bandierine. Noi le soluzioni le abbiamo
trovate, noi abbiamo presentato una risoluzione che vi esporremo.
Noi questo vogliamo farvi capire. Lei, Assessore, in commissione,
alla precisa domanda - ed è stato tutto registrato - appunto dei
cantieri, dove voi adesso ce li portate come risoluzione...over 45,
over 55...lei ha detto testualmente:
"non abbiamo una lira per
questo"
, ma ce lo ha detto una settimana fa...
(interruzione dell'Assessore Testolin, fuori
microfono)
..no, non dica di no, perché poi ci ha detto:
"forse in
assestamento di bilancio"
, giusto? Allora, l'assestamento di
bilancio lei lo sa benissimo in che mese si fa, gli operai li
mandiamo a lavorare a dicembre, o a gennaio, quando c'è
l'assestamento di bilancio? Questo è quello che ci ha risposto lei,
registrato in commissione!
Parlando delle imprese fuori Valle, io continuo a dire che noi
adesso siamo in un momento difficile per i valdostani e per
l'economia della Valle d'Aosta, a me non mi sta bene che il 30
percento dei lavori in questo momento, il 30 percento delle
risorse...e io parlo del 2013, e vi assicuro che nel 2014 saranno
di più...allora, quando abbiamo fatto...sempre lì in commissione il
dottor Cugnod ci ha detto:
"sì, effettivamente il 30 percento
dei lavori è andato fuori Valle"
. Noi stiamo dando dei soldi
nostri, della Regione Valle d'Aosta, a ditte fuori Valle. Lei ha
detto:
"eh, ma quando facciamo gli appalti, non possiamo
scegliere le ditte"
, lo so, è per questo che noi continuiamo a
dirle di riaprire i cantieri forestali, perché almeno questo 30
percento non va fuori Valle, ma rimane qui in Valle e le assicuro
che il prossimo anno non ci fermiamo al 30 percento, ma andremo
ancora più su e io non è che le ho raccontato delle balle dicendole
che ci sono 49 operai che vengono presi nei cantieri, l'avete
scritto voi! Io non ho fatto altro che scaricarmi quello che c'era
sul sito della Regione, se vuole, le leggo tutti i cantieri, perché
c'è:
"primo lotto: quattro operai, mesi cinque
- che poi i
mesi lo sappiamo benissimo che non si sa mai quanti sono, queste
sono delle ipotesi, perché di solito, quando si mettono cinque
mesi, lavorano due, tre mesi -
secondo cantiere: operai
quattro"
, questo è tutto l'elenco di tutto quello che avete
stampato voi e messo su internet voi e sono 49 operai. Allora,
questo mi hanno detto che è il primo lotto, ci sarà un secondo
lotto, mettiamo che ci siano 100 operai? Fino all'altro giorno ci
dicevate che erano 250-300 gli operai che lavoravano, adesso siamo
già arrivati a 150, l'ha detto lei prima e io le dirò che non
supereremo i 100 con questo sistema qua.
Io altre cose non ho da dire, ma io trovo questa situazione e il
comportamento che avete vergognoso, perché noi, primo, i soldi per
riaprire i cantieri forestali ce li avevamo, bastava non
esternalizzare e, secondo, adesso, dopo una ricerca che abbiamo
fatto, noi dopo vi dimostreremo con la risoluzione che i soldi ci
sono comunque per riaprire i cantieri, almeno in parte. Grazie.
Presidente
- Per la replica, la parola al collega
Donzel.
Donzel (PD-SIN.VDA)
- Grazie Presidente.
Caro Assessore, sono molto rammaricato dalla sua risposta,
perché, conoscendo bene la delicatezza di questa questione, lei
doveva prendersi, come si dice, per tempo, intervenire in sede di
bilancio, quando noi a dicembre le dicemmo di stanziare questi
fondi e non arrivare dopo una mobilitazione che da mesi, come forze
di opposizione, tutte quante unite sul tema del lavoro, stiamo
portando avanti, per arrivarci bellamente con una risoluzione in
cui si prende finalmente l'impegno di fare quello che era un atto
dovuto per quelle famiglie, che, mentre lei approvava il bilancio
dei tagli, vivevano l'ennesimo brutto Natale dal 2010 in poi. Ha
cercato anche oggi, come fa lei, insieme al Presidente Rollandin,
di mascherare quello che avete fatto dal 2010 ad oggi, cioè il più
grande licenziamento di massa della storia valdostana, un
licenziamento gravissimo, perché ha colpito persone più prive...più
deboli degli altri rispetto agli ammortizzatori sociali, e lo
sapevate bene, questi non erano i lavoratori della Tecdis, due anni
di cassa integrazione, no? durissima, ma comunque l'80 percento di
stipendio al mese. Questi, dopo pochi mesi di disoccupazione, si
sono trovati in mezzo alla strada, la maggior parte di loro: 400
famiglie buttate sul lastrico, questi sono i numeri. Certo, sono
diminuiti i soldi del bilancio regionale, allora guardiamo le
cifre, nel 2010 c'erano ancora 1 miliardo e 685 milioni di euro,
oggi siamo a 1 miliardo e 70 mila. Ebbene, negli anni, sicuramente
c'è stata una riduzione, ma mai quello che è successo dall'anno
scorso a quest'anno. L'anno scorso 8 milioni di euro nei cantieri
esternalizzati, quest'anno 3 milioni e 600 mila, ma forse che è
diminuito del 55 percento il bilancio regionale? Ai più deboli è
stato caricato il prezzo più grosso da pagare. Faticate a trovare i
soldi per aprire un cantiere, che all'incirca si aggira sui
60.000-70.000 euro, quando da anni, nonostante le nostre richieste,
pagate il dottor Frigerio...a noi Regione ci costa 1.000 euro al
giorno, 346.000 euro all'anno, cioè il costo di sette cantieri
forestali...di sei cantieri forestali! Questa è la realtà, ve ne
siete bellamente infischiati di queste cose!
Lei oggi ha detto: "mi sono preso la briga di andare a
guardare...", ma per che cosa è andato a fare l'Assessore, scusi?
Perché lei quando era...durante la campagna elettorale non mi è
sembrato che lei andasse in giro a dire: "mi prendo la briga...",
era lì che correva a pancia piatta a dire: "votate per me che vi
risolvo i problemi", altro che "mi sono preso la fatica di andare a
guardare un po' di conti"! Ma perché cosa doveva fare lei, scusi?
Cosa pensa che faccia un Assessore regionale? Fa il suo dovere, non
si prende la briga, e lo fa anche di buona lena e volentieri,
perché, se andiamo a vedere quello che ci siamo tagliati noi come
Consiglio regionale, la percentuale non è del 55 percento come sui
cantieri forestali, abbiamo fatto dei tagli meglio di altre Regioni
italiane, ma non del 55 percento, quindi la sua briga se la prenda
anche di buona lena.
Fra l'altro, poco tempo fa ho presentato un'interpellanza dove
le dico: ci dia tutti i dati...e, fra l'altro, le dico - la cosa
che ricordava bene il collega Nogara -: ma almeno per gli over 45,
over 50 si può fare qualcosa? "Ah, non c'è un euro per adesso, non
c'è un euro". Oggi arriva una risoluzione della maggioranza, cos'è
state cercando di recuperare all'ultimo minuto? È allora evidente
che siete bugiardi patentati, perché in sede di bilancio ci dite:
"non ce n'è più, non si possono stanziare soldi, quest'anno
tagliamo", poi, durante il periodo che passa, cominciate a dire:
"ma forse qualcosa troviamo, qualcosa si può fare". Quando arriva
l'emergenza, quando qualcuno fa venir qui due operai forestali, voi
arrivate con la risoluzione, ma la risoluzione è un pezzo di carta
straccia, voi dovete fare atti, voi dovete fare delibere in cui si
stanziano questi soldi, non risoluzioni. Questo, semmai, è il
compito del Consiglio regionale: quello di fare una risoluzione che
invita il Governo a fare certe scelte.
Dal nostro punto di vista, quindi, siamo davvero molto in
ritardo e lei ha avuto ancora sul punto...e questo mi consenta di
dirlo...ha tirato fuori dei dati che sono falsi. Ho avuto modo
anch'io di confrontarmi con il dottor Cugnod e con altri dirigenti
dell'Assessorato dell'agricoltura e non è vero che i cantieri
esternalizzati sono più convenienti dei cantieri pubblici per due
ragioni: intanto, la prima ragione è che i vecchi cantieri
forestali svolgevano anche finalità, diciamo, di carattere sociale,
come mi avevate spiegato quando dicevo: "facciamo i cantieri per i
socialmente utili e facciamo le squadre specializzate", "ah no,
bisogna inserire nelle squadre dei lavoratori in difficoltà per
inserirli..." mi rispondevate queste cose voi, quindi è ovvio che
quel lavoratore lì non lo potete paragonare agli operai
specializzati che lavorano a pancia piatta. Prima questione di un
confronto scorretto. Quando il dottor Cugnod ha fatto il confronto
su lavori pubblici e lavori privati, eh beh, in molti casi, a
seconda delle situazioni, il pubblico poteva anche fare meglio del
privato come costi, ma i suoi dati le dicono che il privato fa
meglio, perché quei lavoratori sono alla fame. Aspettano tre mesi
la busta paga alle volte prima di averla, perché alle volte non
hanno neanche diritto al buono pasto, cioè siamo in situazioni di
sfruttamento e lei fa il paragone..."questi costano meno". Se
vuole, ci sono anche dei casi in cui si può risparmiare ancora di
più...si chiama schiavitù: si mette uno lì a lavorare gratis come
proponete all'ARPA: "vieni a lavorare, è già bello che ti diamo un
posto, così ti eserciti, fai un po' di esperienza", questa è la
situazione che proponete voi oggi...
Siete in ritardo, il tasso di disoccupazione della Valle d'Aosta
ha il trend peggiore delle Regioni del nord Italia, siamo fuori da
tutti i parametri, avevamo il 4 percento come a Bolzano, noi ora
siamo quasi al 9, quando Bolzano è al 6. "Abbiamo sbagliato,
abbiamo fatto scelte sbagliate", ditelo, fate marcia indietro,
abbiate l'umiltà che ci vuole anche per stare al Governo. Chi sta
al Governo deve essere anche umile, deve dire: "su questo abbiamo
sbagliato, riapriamo qualche cantiere, perché dobbiamo dare una
risposta ai lavoratori", invece perseverate e dite che la vostra
scelta è buona e che ha salvato addirittura delle imprese, ma quali
imprese volete salvare con 3 milioni e 600 mila euro? Avete
spazzato via un intero settore, avete fatto un danno erariale al
patrimonio della Regione enorme, abbandonando in stato di
disuso...e quindi qualcuno vi chiederà anche conto prima o poi di
quei tre anni in cui dei mezzi costosissimi sono stati abbandonati
in capannoni, di cui, come diceva giustamente la collega, pure
pagate l'affitto. È una situazione irragionevole, non sostenibile,
fate marcia indietro e non presentateci quell'elemosina che volete
dare oggi all'ultimo minuto, fate un piano serio in cui mettete
davvero in campo risorse certe per questi lavoratori.
Presidente
- La parola al collega Chatrian.
Chatrian (ALPE)
- Sì, grazie Presidente.
Caro Assessore, si fidi di noi, siamo persone serie. In questi
mesi diverse volte le abbiamo dato qualche chance. Si ricorda?
Nell'ottobre 2013 in commissione? Si ricorda molto bene in sede di
finanziaria? Si ricorda molto bene per quanto riguarda i riordini?
Si ricorda molto bene per quanto riguarda i consorzi di
miglioramento fondiario? Si ricorda per quanto riguarda l'AREA?
Diverse volte le abbiamo messo sul tavolo delle proposte.
Assessore, le chiedo solo una cosa a nome del gruppo ALPE: non
prenda in giro questa gente. Non prenda veramente in giro questa
gente con la proposta che ci avete messo oggi sul tavolo. Allora,
se c'è la volontà seria di analizzare il problema, di trovare delle
soluzioni, di dare delle risposte, ritiri, per favore, questa
proposta oscena, che oggi voi mettete sul tavolo e votate la nostra
proposta, è ora di dare delle risposte su tale tema! Grazie.
Presidente
- Per la replica, la parola al collega
Ferrero.
Ferrero (M5S)
- Grazie Presidente.
Non mi dilungherò, ma certo alcune considerazioni brevi bisogna
farle. Un documento, quello che è stato proposto dalla Giunta
regionale, che, come tutti gli altri che sono stati proposti fino
adesso, è un impegno generico, non mettete una data, entro quando
le persone avranno una garanzia? Vi impegnate genericamente a
reperire le risorse, ma quando?
Per quanto riguarda i cantieri, confermate che esternalizzare è
la scelta giusta. A noi questo non va bene, quindi continuate
nell'errore che avete perseguito fino adesso. Non precisate che ci
deve essere una programmazione non solo annuale, ma biennale,
triennale, quadriennale dei lavori forestali. Non devono essere
delle iniziative che vengono fatte una volta tanto, poi si chiude
tutto, ci deve essere una continuità affinché siano effettivamente
efficaci.
Caro Assessore Testolin, io non so...probabilmente lei
"pasteggia" con dei panini a base di articolo 24bis o articolo
9...i lavoratori a fine mese non mettono come companatico
l'articolo 29bis, o 4bis. Qui bisogna dare delle certezze, bisogna
dare un termine, bisogna dare la certezza di uno stanziamento e la
certezza di una programmazione, quindi il documento così come ce lo
avete proposto merita effettivamente un'archiviazione
immediata.
Président
- Pour la réplique, la parole à la collègue
Fontana.
Fontana (PD-SIN.VDA)
- Grazie Presidente.
Vede, Assessore, la minoranza non ha promesso posti di lavoro a
nessuno, ci sono tantissimi testimoni, noi non abbiamo mai promesso
niente a nessuno. Ci siamo presi l'impegno di vedere se si potevano
reperire risorse per far partire i lavori per i cantieri forestali.
Era lei che si doveva prendere quest'impegno in sede di bilancio,
non sono io l'Assessore, era lei che doveva difendere l'Assessorato
dell'agricoltura, che è stato quello più penalizzato di tutti, e
lei non lo ha fatto! Adesso viene a dire che mancano risorse, non
sono io l'Assessore, era lei che doveva...noi glielo abbiamo detto
in sede di bilancio che l'agricoltura era quella più penalizzata.
Adesso mi viene da ridere a leggere che il Governo regionale si
impegna a reperire risorse. Loro che avevano il bilancio in mano,
che potevano decidere, adesso ci vengono a dire a noi: "reperiamo
risorse", ma ci prendete veramente in giro Assessore! Io non so se
si rende conto, ma cercate di vedere quello che state facendo!
Adesso le potete reperire, prima non potevate, allora abbiamo
ragione noi, ci sono le risorse...tiratele fuori e diamo il lavoro
ai lavoratori!
Presidente
- La parola al collega Bertschy.
Bertschy (UVP)
- Merci Madame la Présidente.
Velocemente, anche perché è stato detto abbastanza in maniera
chiara tutto quello che non si vuole fare, quello che si vuole fare
invece dalla parte della maggioranza continua a rimanere chiuso...
La storia soprattutto giuridica, Assessore Testolin, è stata
ribadita più volte in quest'aula, non si dice però che, per
smontare i cantieri forestali, come per smontare il casinò, tra un
po' ne parleremo, si dice una cosa in aula, in giro nei bar si
comincia a dire altre cose, che i cantieri erano composti da
fannulloni, da persone che non lavoravano, da persone che facevano
poco negli interessi della comunità. Certo, probabilmente
qualcheduno...come dappertutto, qualche esempio negativo c'è, però
eliminare una categoria semplicemente perché qualche esempio
negativo ha portato un contributo negativo ai lavoratori è stato
veramente qualche cosa di indegno, ma soprattutto qualche cosa di
indefinibile nel rispetto delle persone, allora, questo è stato
fatto, lo sanno tutti e le cose sono state sentite. Noi abbiamo
lavorato e non cavalcato quest'argomento, perché questi lavoratori
li abbiamo sentiti nell'autunno e sentendoli gli abbiamo detto:
"non strumentalizzeremo la vostra posizione, non divideremo la
vostra posizione, porteremo l'argomento in Consiglio regionale,
discuteremo in Consiglio regionale con chi nella precedente
legislatura queste cose le ha fatte, le ha scelte, con chi oggi le
deve difendere". Mi dispiace, caro Assessore, che debba difendere
posizioni come questa senza trovare delle vie di uscita, noi glielo
abbiamo detto allora...abbiamo portato qua tre volte l'argomento,
non sono qua perché le abbiamo chiamate noi, perché l'argomento è
stato più volte discusso qui e, se oggi arrivate come un documento
come questo, dopo che per tre volte avete respinto i nostri
documenti, è una via proprio...che viene fuori, forse, soprattutto
perché lì sopra ci sono delle persone, perché credo che, senza
quelle persone lì sopra, non ci sarebbe neanche questo foglio oggi
qua.
La volontà da parte nostra quindi non è stata di dividere, non è
neanche stata quella di cercare di inseguire quello che è stato un
ulteriore elemento di divisione, dividere i lavoratori dalle
imprese. Far passare qualcuno come quello che difendeva l'impresa
privata nei confronti dei lavoratori, perché noi lasceremo le somme
che avete destinato ai cantieri e alle imprese e troveremo nuove
somme da dedicare ai lavoratori. Su questo che noi crediamo sia
l'unica risposta concreta, perché la storia non interessa più, oggi
la gente ha bisogno di lavorare, ha bisogno di risposte e ha
bisogno di risposte non per il prossimo anno, per il prossimo
mese...le risorse che faremo vedere che si possono utilizzare
saranno utilizzabili subito e le persone potranno quanto meno
durante l'estate avere una risposta concreta da parte di chi
amministra e avere una risposta concreta da parte di chi non si
deve impegnare, ma deve fare, impegnare non basta più!
Président
- Pour la réplique, la parole à la collègue
Certan.
Certan (ALPE)
- Merci Madame la Présidente.
Cari colleghi, il fatto che la scelta operata
dall'Amministrazione regionale della Valle d'Aosta non fosse così
lungimirante e furba ormai possiamo dirlo con certezza, ALPE l'ha
detto diverse volte, ma adesso lo possiamo affermare tutti con
sicurezza, perché nessun altra Regione in Italia ha fatto la scelta
che ha fatto la Valle d'Aosta. Io posso riconoscere il tentativo di
fare una cosa originale, che noi non avevamo apprezzato sin da
subito, ma adesso siamo sicuri che la cosa non ha funzionato,
quindi, se si era voluto fare un tentativo sulla pelle poi di
qualcuno, possiamo dire che adesso forse è il caso di essere
davvero seri. Siamo stati quindi l'unica Regione che ha dovuto fare
questo taglio e la cosa mi sorprende, ci sorprende.
Nel 2010 lei, Testolin, non era Assessore e noi questo glielo
riconosciamo, ma sappiamo dare nomi e cognomi alle varie leggi.
ALPE aveva messo in campo costruttivamente una proposta delle
cooperative di montagna, che è stata non sbeffeggiata, ma quasi
dalla maggioranza. I lavori affidati alle imprese sin da subito
hanno evidenziato problemi enormi, ne cito uno: lavoratori della
Bassa Valle che lavoravano 15 giorni da una parte, 18 dall'altra, 3
mesi a casa, poi di nuovo da un'altra parte in alta montagna senza
essere coordinati, senza avere nulla di assicurato. Oggi lei ci
dice che c'è un piano straordinario per il 2014. Oggi a marzo,
quando ne abbiamo parlato ad ottobre, a novembre, a dicembre nella
finanziaria..."non era possibile", oggi c'è un piano
straordinario...boh. Nel 2010 la "salvaprecari" ha salvato i primi
danni, non sembrava così grave, poi però nel 2011 si sono spesi
comunque i 9 e i 10 milioni che si spendevano prima, ma i
lavoratori che hanno lavorato sono stati quasi un terzo: 200 invece
di 600 e i lavori eseguiti sono stati meno della metà, se non meno
ancora.
Ora, Assessore Testolin, questa situazione lei se l'è trovata,
però era evidente che faceva acqua da tutte le parti e il
flop
lo si era già visto. Perché perseverare? Perché
continuare? Presidente Rollandin, si può dire che si fanno errori
nella vita, ...chi lavora può sbagliare, chi fa qualcosa può fare
degli errori, però bisogna poi essere onesti, soprattutto con
quelli che poi ne fanno le spese. Ad essere onesti e sinceri con i
cittadini e a dire loro la verità poi si è ricompensati, perché a
lungo andare le bugie hanno le gambe corte e nessuno sforzo poi
verrà riconosciuto. A me invece viene da pensare molto male, cioè
che nulla sia stato fatto per caso. Non so se lei, Presidente
Rollandin, se lo ricorda, ma nel 2011 in una serata organizzata nel
e dal Comune di Saint-Pierre, una serata alle 20,30...non ho adesso
il telefonino vecchio, dove avevo scritto esattamente le
parole...lei disse:
"ogni tanto bisogna fare scelte poco
popolari, ma che poi daranno il risultato, vedete il caso dei
forestali: la maggior parte di loro adesso, nel momento in cui
hanno dovuto organizzarsi, lo hanno fatto e oggi si sono trovati il
lavoro e noi possiamo utilizzare queste risorse per altro".
Ricordo benissimo qual era
"l'altro"
, fece l'esempio della
clinica di Saint-Pierre, dove si poteva reperire sul territorio di
Saint-Pierre e dintorni del personale per quella clinica. Io rimasi
scandalizzata da questa sua spavalderia o da questa sua spavalda
affermazione; quella sera uscendo parlai con un lavoratore
forestale, che mi chiese se l'affermazione del Presidente voleva
dire che i forestali che non lavoravano, facevano apposta a non
cercarsi un lavoro. Ecco, quando noi parliamo di essere onesti e
sinceri, è proprio a questo che ci riferiamo. Dopo tre anni non si
può, credo, continuare ad andare avanti facendo finta di niente o
giocare a rimpiattino...facendo finta che la colpa sia di qualcun
altro. Chi in questo momento è al Governo prenda le sue
responsabilità e faccia un passo indietro non perché la minoranza
lo dice, ma perché ci sono dei lavoratori che da anni non sanno
come mettere insieme le varie giornate. Grazie.
Presidente
- Altre richieste di intervento? Colleghi, se
non ci sono altre richieste di intervento, poniamo in votazione la
mozione per poi passare all'esame delle due risoluzioni sul punto.
La votazione sulla mozione è aperta. Tutti hanno votato? Possiamo
chiudere la votazione...scusate, non funziona la postazione
dell'Assessore Baccega. Colleghi, riapriamo la votazione perché
c'era un problema sulla postazione dell'Assessore. Tutti hanno
votato? Possiamo chiudere la votazione.
Presenti: 32
Votanti: 32
Favorevoli: 15
Contrari: 17
Il Consiglio non approva.
Passiamo ora all'esame della prima risoluzione: quella
presentata dai componenti delle forze di minoranza. Qualcuno
intende illustrarla? La parola al collega Gerandin.
Gerandin (UVP)
- Merci Madame la Présidente.
Comincio con non poco imbarazzo, ecco, io veramente non riesco a
capire come, di fronte al quadro che è stato delineato, che è stato
dipinto, alle difficoltà oggettive che hanno questi lavoratori,
queste famiglie, si sia potuto votare contro la nostra mozione. Noi
eravamo già consci che questo sarebbe successo, tenuto conto che
nelle discussioni che abbiamo avuto fino ad oggi c'è stata davvero
poca sensibilità da parte della maggioranza, soprattutto da parte
sua, Assessore, e questo è dimostrato anche dal fatto...l'ha già
citato il collega Viérin, ecco, oggi di fronte a voi avete,
finalmente, degli invisibili, degli emarginati che hanno un
volto...avete cercato anche in quest'occasione un modo per non
confrontarvi, ecco, avete mandato - penso qualcuno di voi, o
qualche vostro amico - messaggini, avete fatto telefonate dicendo a
questi lavoratori di non presentarsi...
(interruzione di un Consigliere, fuori microfono)
...no, ci sono i messaggini, li abbiamo, non preoccupatevi, ci
sono, per cui questo significa che queste persone sono quelle che
voi avete di fronte, è sufficiente che alziate lo sguardo, se non
vi vergognate troppo...e esse hanno un volto, che è quello della
preoccupazione per le loro famiglie, per il disagio di non avere
prospettive per il loro futuro. Per i più fortunati in questi anni
ci sono stati dei lavori saltuari in nero; gli altri, quelli che
avevano alcune risorse accantonate, hanno cercato di vivere di
risparmi; gli altri invece, purtroppo, hanno dovuto chiedere aiuto
magari a familiari o parenti. Questo è veramente un momento nel
quale ognuno si deve confrontare con la propria coscienza e nella
civilissima ed invidiata Valle d'Aosta siete riusciti a creare
disagio sociale ed emarginati, ma coinvolge non solo lei,
Assessore, coinvolge chi si occupa di disagio sociale, quelle
persone che hanno fatto delle campagne elettorali, che hanno
presenziato a manifestazioni nelle quali la famiglia, il disagio
sociale, il nucleo familiare..."aiutiamo le famiglie" era
all'ordine del giorno, era veramente
à la une
, ecco,
tagliare i nastri, queste erano le cose in cui vi siete confrontati
fino ad oggi, senza dare delle risposte chiare ad un problema
oggettivo e serio. Per noi questo è inaccettabile.
Nella mozione vi abbiamo in parte sfidati, ecco, eravamo già
consci, l'ho detto nelle premesse che non l'avreste accettata. Ora,
noi nella risoluzione vi abbiamo chiesto di trovare una soluzione
in 60 giorni, un impegno in 60 giorni a trovare le risorse. Con la
nostra risoluzione vi risolviamo il problema. Ci siamo resi conto,
lo abbiamo fatto peraltro in sede di approvazione di
bilancio...quei famosi 20 milioni, che in parte andranno ad
alleviare quelle che sono le difficoltà delle varie promesse che
avete fatto pre-elettorali...adesso noi vi proviamo a risolvere il
problema, ecco, vi diciamo come fare per risolvere il problema in
30 giorni e dove attingere, lo facciamo perché questi lavoratori
meritano almeno un po' di rispetto dopo essere stati per anni presi
in giro. Io sono veramente allibito di quello che ha detto lei,
Assessore, nel senso che, quando parla di un'opposizione che cerca
di cavalcare, strumentalizzare senza fare delle proposte...bene,
noi adesso facciamo la proposta, vi diremo anche dove attingere
queste risorse e soprattutto le diremo che queste risorse possono
essere immediatamente reperibili e queste persone possono essere
assunte nei prossimi 45 giorni, massimo 2 mesi. Quando lei parlava
di 150 persone che lei ha stimato - e prendo per buoni i suoi dati
-, Assessore, quando lei diceva 150 persone nei cantieri, io le
ricordo che la graduatoria è di oltre 600 persone e gli altri 450
prima di tutto non sono solo over 45, over 50, ma soprattutto
quello che emerge dalla vostra risoluzione non è null'altro che
quello che lei...il compitino che lei avrebbe dovuto fare da quando
è Assessore. Lei ha messo nero su bianco un compitino che lei
avrebbe già dovuto risolvere ad oggi, non l'ha risolto, proveremo
noi a darle qualche indicazione.
Assessore, lei ha fatto di peggio, peraltro in buona compagnia,
ecco, con chi dicevo prima parlava di sociale, ha fatto della
famiglia il paladino e quant'altro. Lei ha votato, faccio un
esempio, la delibera 217, in cui avete assegnato la bellezza di
230.000 euro all'ANSA nazionale. Ora, io ritengo che in questo
momento forse l'ultimo dei problemi di chi non ha un lavoro e non
ha di che mantenere la famiglia siano i 230.000 euro che avete
votato all'unanimità e nessuno ha alzato il ditino per dire che
forse era meglio usarli per altro.
Presidente, ce n'è anche per lei, per lei, Presidente Rini,
forse uno sforzo, invece di accanirsi e voler tenere gli 850.000
euro per quello che riguarda le iniziative istituzionali e
culturali, magari in un momento come quello, aumentando questo
capitolo, magari anche lei avrebbe potuto fare, diciamo, un bello
sforzo, ecco, per aiutare queste categorie.
Veniamo al succo. Io penso che quello che interessa in questo
momento è come noi pensiamo di risolvere questo problema. Ebbene,
ci sono altri capitoli che in questo momento, a parere nostro,
hanno delle disponibilità, proprio perché in questo momento ci sono
tutta una serie di risorse che a bilancio non sono così necessarie
ed impellenti, ma prima voglio solo arrivare ancora ai contenuti
della vostra risoluzione. Assessore, noi veramente...ma non per
noi, non è per la minoranza, ma è verso questi lavoratori che lei
deve smettere una volta per sempre di dire: "risolveremo il
problema in assestamento di bilancio o applicando l'avanzo di
amministrazione". È una bufala, questi qua non possono aspettare i
tempi suoi e della sua politica, questi devono dare da mangiare e
devono mantenere le famiglie adesso! La nostra proposta è molto
semplice, guardi, abbiamo già fatto anche un po' di calcoli, forse
quelli che non ha fatto lei...noi riteniamo che in questo momento
ci sia la necessità di avere almeno le risorse per 300 assunzioni,
perché questi saranno i numeri, se non più alti, delle persone che
necessiteranno di essere assunte. Noi le chiediamo di assumerle per
78 giorni almeno, perché scatti il discorso della previdenza tutto
l'anno. È stimato questo costo a persona in circa 8.000 euro,
necessitano 2.400.000 euro per partire, dico, tra 45 giorni, non
alle calende greche o, come avete scritto, ancora di peggio nella
vostra risoluzione, a tempi non definiti.
La proposta che vi facciamo noi allora è molto semplice. In
questo momento noi abbiamo la bellezza di oltre 2.012.000 euro,
"Spese per servizi aerei con oneri di servizio pubblico", su un
appalto, quello della Darwin, che è stato bocciato, per cui non è
attivabile in questo momento, per cui, se avete necessità di farlo
più avanti, bene, utilizzate i fondi per quello che riguarda il
discorso dell'avanzo di amministrazione o, eventualmente, da
assestamento di bilancio, ma noi vi chiediamo di fare una delibera
immediata di variazione di bilancio e non promettete né
assestamenti, né applicazioni di avanzo, lo farete eventualmente
nel futuro se avrete altre risorse e altri capitoli da rimpinguare.
La differenza per arrivare ai 2 milioni e 4 noi proponiamo di
prenderla nel ribasso d'asta che verrà fatto sui 3.620.000 euro.
L'anno scorso erano esattamente il 20 percento, per cui un
ipotetico 20 percento darebbe oltre 700.000 euro, noi vi chiediamo
di utilizzarne la metà per arrivare ai 2 milioni e 4, per dare una
risposta immediata. Prendetevi quest'impegno, ma prendetelo adesso,
dovete prenderlo adesso e non con una cambiale in bianco come
quella che avete proposto, perché di cambiali in bianco queste
persone non sfamano né familiari, né nessuno! Allora, è presto
fatto, non avete alternative, perché la vostra risoluzione, che sia
chiaro, è fumo e niente arrosto, è una presa in giro, l'ennesima
presa in giro di una categoria che avete volutamente sottovalutato,
volutamente dimenticato, ve l'ho detto prima: che avete cercato
addirittura di mascherare, di emarginare, di rendere invisibile. In
questo momento queste persone ne hanno a sufficienza della vostra
politica e del sistema di amministrare che avete avuto fino ad
oggi.
Presidente
- Chiudiamo la discussione generale su questa
risoluzione. Ci sono altre richieste di intervento? Non ci sono
richieste di intervento? Possiamo porre in votazione il testo? Ha
chiesto la parola il collega Bertschy.
Bertschy (UVP)
- Se non per noi, almeno per coloro che si
sono scomodati dateci una risposta o diteci qualche cosa, una
proposta concreta anche nei numeri, piuttosto diteci: "vi
rispondiamo nell'altra risoluzione", ma una risposta, per
cortesia...almeno l'educazione!
Presidente
- Immediatamente dopo la votazione ci sarà
l'illustrazione del testo di risoluzione presentato dalle forze di
maggioranza. Ha chiesto la parola il collega Viérin Laurent,
prego.
Viérin L. (UVP)
- Sì, intervengo per una richiesta,
Presidente: visto che, per quanto abbiamo capito, da un punto di
vista gestuale, c'è una volontà di dare risposte, allora la
richiesta è di fare una discussione unica sulle due risoluzioni e
poi due votazioni separate, almeno sentiamo anche che cosa ha da
dire la maggioranza e soprattutto l'Assessore Testolin. Grazie.
Presidente
- Va benissimo, certo, quindi discussione
unica sulle due risoluzioni. Qualcuno della maggioranza vuole
quindi illustrare il testo della risoluzione? La parola al collega
Testolin.
Testolin (UV)
- Non volevo sottrarmi alla discussione, ma
era solo perché le valutazioni che avrei fatto sarebbero state le
stesse nella presentazione della mozione, non era per mancanza di
rispetto nella discussione della vostra mozione sicuramente. Come
non c'è mancanza di rispetto verso le persone che sono qua oggi e
verso quelle che non ci sono, perché il problema, come ho cercato
di spiegare nella risposta alla precedente mozione, è sicuramente
sentito.
Mi permetto di dissentire da Nogara quando mi dice che non avevo
evidenziato il fatto di prendermi carico di segnalare con forza la
necessità di trovare all'interno dell'assestamento di bilancio le
risorse indispensabili, anche in commissione, risorse che, nel
momento in cui abbiamo avuto la discussione in III Commissione, a
bilancio non c'erano. Non ho detto quindi delle cose che non erano
vere, non c'erano risorse, adesso siamo arrivati ad un dunque che
ci permette di presentare la nostra risoluzione, una risoluzione
che deriva dal fatto che dall'assestamento di bilancio si
troveranno delle risorse, risorse che indicativamente si
aggireranno intorno ai 2.100.000 euro e che serviranno per attivare
i due piani straordinari over 45 ed over 50.
Mi sento solo di dissentire da quanto affermato da Gerandin,
diciamo, dal punto di vista tecnico per quanto concerne il
reperimento di fondi dai ribassi d'asta dei lavori, in quanto i
ribassi d'asta dei lavori arriveranno sicuramente dopo
l'assestamento di bilancio, per cui l'impegno assunto all'interno
della nostra risoluzione è un impegno che va proprio a dare una
risposta sociale, una risposta che va a quei lavoratori e a quelle
lavoratrici che, sicuramente, avranno la possibilità quest'anno di
avere le 78 giornate, lavoratori e lavoratrici che sono
quantificati circa in 205 persone per quanto riguarda la
graduatoria degli operai idraulico-forestali, più una quindicina di
persone che rientrano nella graduatoria delle piccole opere edili.
Questa quindi è una risposta seria che ha dovuto, ovviamente,
aspettare la conferma dal punto di vista delle risorse, perché,
purtroppo, senza risorse, con la buona volontà di risposte non ne
puoi dare.
Le risorse arriveranno dall'assestamento di bilancio e, per
anticipare i tempi, l'idea è sicuramente quella di portare una
variazione in tempi brevi attingendo da quelle che sono le
disponibilità di altri capitoli che verranno rimpinguati nel
momento dell'assestamento di bilancio. Questa è la nostra proposta
e credo sia una proposta che non è di quest'anno e in questa forma,
ma è una risposta che già negli anni scorsi arrivava
nell'assestamento di bilancio, una risposta che tende a dare una
continuità a quello che è stato l'intervento della Regione
all'interno di una situazione che è grave, ma che è grave da un
punto di vista finanziario globale. Ribadisco quindi che la scelta
di trovare questi soldi non è sicuramente condizionata da un
pressing
o da una mancanza di volontà, ma dalla necessità di
avere delle certezze, perché, senza certezze, non si può parlare,
soprattutto da un punto di vista finanziario.
Si dà atto che dalle ore 17,17 presiede il Vicepresidente
André Lanièce.
Lanièce (Presidente)
- Ha chiesto la parola il collega
Donzel, ne ha la facoltà.
Donzel (PD-SIN.VDA
) - L'arte del confondere la gente in
difficoltà è una cosa antipatica, allora, visto che il collega
Gerandin è stato molto chiaro, io tento di fare una breve sintesi:
nella risoluzione della minoranza ci sono numeri, c'è una cifra
precisa: 2.400.000 euro e c'è un numero di lavoratori (300) scritto
nella risoluzione che noi vogliamo votare; nella sua risoluzione
invece non c'è né il numero di lavoratori, né la cifra, si dice:
"forse troveremo, vedremo, saranno...", non so se ho reso
l'idea.
Altra considerazione: ha scritto un candidato dell'UV, dopo la
campagna elettorale, che ci si strappava i microfoni di mano, chi
voleva intervenire...una campagna che...silenzio di tomba su
quest'argomento, non si corre più di casa in casa a dire: "dammi il
voto", qui c'è il silenzio adesso, "è passata, ormai abbiamo
gabbato il voto, siamo entrati qua dentro adesso". Adesso silenzio,
parla l'Assessore per tutti, tutti disciplinati, non c'è più voglia
di strapparsi i microfoni. Non c'è più voglia di farsi sentire
neanche dalle parti della Stella Alpina? Va tutto bene? Faremo poi
l'opposizione al bar. Andrete poi a dire, voi della Stella Alpina:
"ah, ma noi eravamo contrari, è colpa dell'Union, è colpa
dell'Assessore dell'Union" e noi queste cose siamo stufi di
sentirvele dire. È chiaro? Siamo stufi di sentirvele dire! Qui ci
si prende la responsabilità individuale, un Consigliere è...deve
venire qui a rappresentare sé stesso, quello che lui rappresenta in
mezzo alla gente, non le sigle di partito, le maggioranze e
quant'altro! Questa è una considerazione importante.
Assolutamente quindi noi del PD-Sinistra VdA voteremo con
convinzione una risoluzione che parla di tempi certi, con delle
date: 30 giorni per riuscire a recuperare le risorse...si può fare,
in quattro e quattr'otto avete recuperato 60 milioni di euro per
fare mutui al casinò, ne avete trovati 50...cifre incredibili,
impronunciabili in quest'aula di fronte alla miseria che volete
riuscire a trovare per dare risposte ai temi del lavoro. E la donna
che ha 44 anni? E l'uomo che ne ha 52, 53? Quello sta a guardare?
Quello che magari in posizione in graduatoria è migliore di un
altro, ma per sei mesi, per tre mesi è tagliato fuori, quello sta a
guardare? Ma vi rendete conto di che cosa state combinando? E lei
lo dice con una faciloneria, come una cosa così: "adesso, le
risposte certe, le cose certe...", ma se le guardi le graduatorie!
Vada a provare a vedere che cosa vuol dire applicare quello che ha
scritto lei alla realtà e quello che scriviamo noi, la differenza è
sostanziale.
Il nostro voto quindi è sulla nostra risoluzione e rigettiamo di
nuovo questo modo di fare, di arrivare all'ultimo minuto con una
cosa confusa, perché avete qualche amico giornalista che magari vi
scriverà domani l'articolo: "la maggioranza risponde ai problemi
dei lavoratori". Continuate ad usare questi giornali, continuate a
fare questa cosa qui, noi continueremo con la nostra battaglia
seria, fatta di numeri, di numeri seri, di cose scritte chiare che
la gente può leggere e può capire.
Presidente
- Grazie.
Vi sono altre richieste di intervento? Vi ricordo che siamo in
discussione sulle due risoluzioni. Ha chiesto la parola il collega
Bertschy, ne ha la facoltà.
Bertschy (UVP)
- Volevo solo fare una domanda precisa,
Assessore Marguerettaz e Presidente. Mi rivolgo a voi due perché
siete più esperti in materia. Quello che anticipa l'Assessore
Testolin è un'attesa di soldi per fare un piano, al di là del fatto
che noi siamo contrari all'over 45, perché ci sono purtroppo anche
problemi per età diverse. Utilizzare oggi il capitolo che è fermo
perché l'appalto dell'aeroporto è da rifare e poi fare in
assestamento lo spostamento di quei soldi su quel capitolo è
un'impresa titanica a livello amministrativo? Glielo chiedo,
Presidente, perché magari ci sbagliamo noi. Per noi si può fare:
traslare quei 2 milioni di euro a Testolin che così può fare per
noi su tutti i cantieri l'appalto subito e poi rimetterli lì in
assestamento. È impossibile? Amministrativamente non si può
fare?
Si dà atto che dalle ore 17,24 riassume la presidenza il
Presidente Emily Rini.
Rini (Presidente)
- Ha chiesto la parola il collega
Nogara.
Nogara (UVP)
- Una brevissima precisazione: Assessore
Testolin, io non volevo assolutamente dite delle cose non vere, non
è nella mia indole. Io mi sono limitato a dire quello che lei ci ha
detto in commissione: in commissione ci ha detto che non c'era una
lira e che forse in assestamento di bilancio si poteva trovare
qualche cosa. Io non ho detto niente di diverso, ho solo detto che
l'assestamento di bilancio, per quello che ne capisco e ne so, di
solito si fa a giugno-luglio, però, prima che i soldi diventino
disponibili, si arriva a novembre o dicembre, allora le chiedo:
quand'è che apriamo questi cantieri? Grazie.
Presidente
- Altri? Non ci sono altre richieste di
intervento? Colleghi, possiamo porre in votazione? Ha chiesto la
parola il collega Gerandin, prego.
Gerandin (UVP)
- Assessore, mi rivolgo a lei: ci vuole
rispondere su quale sia la difficoltà per fare una variazione di
bilancio e perché dobbiamo aspettare l'assestamento di bilancio per
avere queste risorse? Allora i casi sono due: o abbiamo approvato
un bilancio fasullo - e non ci credo -, oppure queste risorse ci
sono, non sono al momento utilizzabili. Qual è la difficoltà di
fare una variazione di bilancio immediata per avere queste risorse?
La variazione la fate in tempo zero, non aspettate l'assestamento
di bilancio e queste risorse permettono di attivare immediatamente
il discorso delle graduatorie. Questa è la soluzione immediata. Il
resto, torno a dire, le ripeto per l'ennesima volta, sono delle
promesse al vento, perché, se non fosse così, Assessore, le cifre
che lei ha detto, i 2.100.000 li avrebbe messi nero su bianco sulla
sua risoluzione, lei non lo ha scritto perché non è in grado di
mantenerlo. È esattamente questo che voglio sottolineare: se lei ci
avesse creduto, i numeri che ci ha detto a voce li avrebbe scritti,
noi abbiamo scritto i numeri, è la sostanziale differenza tra il
promettere ed il credere in qualche cosa che è una risposta
concreta ai lavoratori. Con le promesse avete illuso tutta la Valle
d'Aosta, adesso nessuno vi crede più, dovete fare un passo concreto
e lei prenda l'impegno per il prossimo Consiglio di portarci la
variazione di bilancio in cui prende questi 2 milioni e li destina,
con un impegno ad utilizzare, eventualmente, il discorso
dell'avanzo o dell'assestamento per integrare, perché io sono
convinto che non siano sufficienti, ma 2 milioni...la voti questa
dicendo che per i 2 milioni lei si impegna con una variazione di
bilancio per il prossimo Consiglio! Ma dov'è la difficoltà? Mi
spieghi dov'è la difficoltà! Glielo ha chiesto il mio collega
Bertschy: dov'è la difficoltà a fare una variazione di bilancio?
Assestamento ed applicazione dell'avanzo sono delle promesse al
vento! Tanto sono esattamente spese correnti sia da una parte, sia
dall'altra. Non veniteci a raccontare la favola che prendiamo da
investimenti e mettiamo nella spesa corrente, sono spesa corrente
uno e spesa corrente l'altro.
Si dà atto che dalle ore 17,27 la presidenza è assunta dal
Vicepresidente Lanièce.
Lanièce (Presidente)
- Ha chiesto la parola il collega
Chatrian, ne ha la facoltà.
Chatrian (ALPE)
- Sarò brevissimo, colleghi. Io chiederei
all'Assessore competente Baccega se può smentire la nostra mozione,
mi sembra che tecnicamente sia fatta bene, sia possibile e,
soprattutto, che tecnicamente abbia la sua contezza. Risponda,
gentilmente, dato che la competenza non è dell'Assessore Testolin,
ma è sua. Ci dica se è un "sì" o se è un "no", davanti a tutti
però. Grazie.
Presidente
- Ha chiesto la parola il collega Fabbri, ne
ha la facoltà.
Fabbri (UVP)
- Sì, grazie Signor Presidente.
Vorrei anch'io intervenire un attimo dicendo che siamo alle
solite: qui sulle nostre mozioni ci rincorrete inseguendo le nostre
proposte, che sono sempre puntuali, esatte, oggi poi più che mai:
vi abbiamo risolto noi il problema di dove andare a prendere questi
soldi. È stato detto mi sembra puntualmente da tutti i miei
predecessori, non vedo il perché voi dobbiate sempre inseguirci e
mettere il sigillo su questa cosa qui, oltretutto con una cosa che,
come è stato detto, è fumosa, è una cosa che non ha una rispondenza
puntuale oggi come oggi. "Questa gente che c'è qui - è stato detto
- si aspetta una risposta puntuale", noi ve la possiamo dare e voi
la state rifiutando.
Presidente
- Ha chiesto la parola l'Assessore Testolin,
ne ha la facoltà.
Testolin (UV)
- Intervengo per dare una risposta al
collega Gerandin. Forse non mi sono spiegato bene io, però quello
che ho cercato di dire nella presentazione della mozione è che la
possibilità di trovare le risorse deriva da una verifica della
situazione che si verificherà in assestamento di bilancio.
Chiaramente, se l'assestamento di bilancio si protrae per tempi
troppo lunghi per attivare i piani, bisogna trovare una soluzione
che, come ho detto prima, si troverà con una variazione di
bilancio. Il discorso dell'inserire gli over 45 e gli over 55 non è
fatto a caso, perché è in funzione delle risorse che si sono
reperite, vale a dire che si darà una risposta in questo modo a 203
persone all'interno della graduatoria dei cantieri
idraulico-forestali, più una quindicina di persone all'interno dei
cantieri edili. Questa è la risposta per 220 persone.
Presidente
- Ha chiesto la parola il collega Viérin
Laurent, ne ha facoltà.
Viérin L. (UVP)
- Volevo solo esplicitare bene il nostro
pensiero perché, probabilmente, siamo noi che non ci siamo spiegati
bene, Assessore. Qui, probabilmente, si gira attorno al problema e
non si ha il coraggio di parlare di volontà politica, perché oggi
si sono fatte tante discussioni, si è voluto partire dagli anni '80
per arrivare alle scelte del recente passato. Io c'ero quando
qualcuno ci ha detto che eravamo obbligati a fare certe scelte,
cose che oggi sono state smentite e, seguendo qualcuno che ci
diceva che eravamo obbligati a fare certe scelte, è stato fatto il
disastro e Donzel lo diceva bene: la politica deve avere il
coraggio di dire: "ci siamo sbagliati". Allora oggi abbiamo
azzerato tutte le discussioni e pare che siamo tutti qui a dire la
stessa cosa, perché voi avete la vostra risoluzione, noi abbiamo la
nostra, probabilmente, anche per le tensioni sociali che ci sono,
per i lavoratori che sono qui, e pare che tutti vogliano andare
incontro alla questione di rimettere i cantieri forestali. Siete
partiti dicendo che non si può perché tecnicamente non ci sono i
fondi, "aspettiamo l'assestamento". Aspettare l'assestamento
significa aspettare...prima dell'estate, eventualmente, varare e
vedere se ci sono ancora fondi e poi partire con questa
decisione.
Noi abbiamo presentato una risoluzione, Assessore, che,
probabilmente, lei non aveva letto quando ha esposto la sua e che
adesso, però, noi pensiamo che abbia avuto occasione di leggere in
questo lasso di tempo e che le trova la soluzione per la questione
dei fondi, quindi, faccia un passo avanti cercando di parlare della
nostra risoluzione. La nostra risoluzione è stata costruita andando
a spulciare 700, 800 pagine di bilancio ed andando a cercare fondi
che erano fondi non utilizzabili nell'immediato che possono andare
a risolvere questa questione. Lei si alzi e ci dica che non ha
voglia di risolverla, perché non è più questione di assestamento o
di altre questioni, è questione di volontà. Oggi tutte le forze di
opposizione sono qui disponibili a darle delle soluzioni come
abbiamo fatto durante il bilancio regionale - perché durante il
bilancio regionale abbiamo reperito quei fondi dei contributi
pregressi di cui parleremo in questi giorni -, siamo qui per
proporre e lei ha ancora avuto il coraggio di alzarsi e dire:
"l'opposizione è solo qui a fare demagogia e non fa proposte".
Ancora una volta, probabilmente, non l'aveva letta, adesso le
proposte ci sono e lei che cosa ci dice? Ci dice che la proposta è
un'altra sull'assestamento.
Noi le diciamo che tranquillamente noi possiamo votare la vostra
risoluzione, ma voi dovete votare la nostra, perché una cosa non
esclude l'altra - il collega Gerandin l'ha spiegato bene - noi le
abbiamo dato la soluzione per trovare subito i soldi per fare
ripartire i cantieri forestali e eventualmente poi in assestamento
troverete altri fondi per rimpinguare questi capitoli. Io credo di
essere stato chiaro. Se non siamo stati chiari ci sono altri
colleghi disponibili a spiegare di nuovo questa questione, che lei,
probabilmente, vorrà ascoltare ancora una volta. Lei abbia almeno
il coraggio e la dignità di dire se c'è da parte del Governo
regionale la volontà di fare ripartire questi cantieri. Noi non
abbiamo paura di dire "sì" e le ripeto, Assessore, che io ero tra
quelli che, all'inizio, quando qualcuno ci diceva che eravamo
obbligati...beh, quando si è obbligati a fare una cosa forse la si
accetta anche, a malincuore ma la si accetta, ma oggi mi sembra che
tanti lo abbiano fatto emergere e tutti sappiamo che è stato un
disastro, da un punto di vista sociale, è stato un fallimento, da
un punto di vista territoriale, è stato un fallimento. Abbiamo dei
magazzini pieni di attrezzature, abbiamo delle persone
specializzate, abbiamo delle famiglie che non ce la fanno, abbiamo
trovato i soldi come Amministrazione e lei che cosa dice? "Ma
tecnicamente...", qui non è questione "tecnicamente", qui è
questione di sapere se siete disposti ad accettarla: "sì" o "no",
si alzi e ci dia una risposta! Grazie.
Presidente
- Non ho altre richieste di intervento? Ha
chiesto la parola l'Assessore Baccega, ne ha la facoltà.
Baccega (SA)
- Grazie Presidente.
Intervengo semplicemente perché tirato in ballo come Assessore
competente. Non posso che dire che già nel confronto che c'è stato
in questi giorni tra l'Assessore Testolin, la Giunta ed il
sottoscritto abbiamo dato il via affinché si andasse a costituire
una risoluzione che, appunto, ci impegnava a sistemare quelle
disponibilità, quei soldi, facendo una variazione di bilancio che
sarà fatta al più presto, andando a reperire risorse dove la Giunta
riterrà opportuno. Valuteremo anche la vostra ipotesi, però, dal
punto di vista tecnico, ci sono i tempi affinché questo Consiglio
possa dibattere una variazione di bilancio che vada nella direzione
della risoluzione presentata dall'Assessore Testolin, senza nessun
problema. Grazie.
Presidente
- Ha chiesto la parola il collega Chatrian, ne
ha la facoltà.
Chatrian (ALPE)
- Grazie Presidente.
Grazie collega Baccega. Mi sembra che quindi lo abbiamo sentito
tutti: la nostra mozione tecnicamente si può votare ed è votabile.
Grazie per averlo esplicitato perché non avevamo capito dai banchi
del Governo regionale se probabilmente per l'ennesima volta ci si
metteva davanti ad un muro dicendo che c'erano dei problemi di tipo
tecnico, quindi non c'è nessun problema tecnico, oggi si può votare
tecnicamente, e soprattutto politicamente, la nostra mozione.
Grazie.
Presidente
- Vi sono altre richieste di intervento? Ha
chiesto la parola il collega Bertschy, ne ha facoltà.
Bertschy (UVP)
- Visto che venerdì mattina si tiene
Giunta e il prossimo mercoledì c'è Consiglio, noi siamo disponibili
ad iscrivere d'urgenza la vostra variazione al bilancio e a far
tutto il possibile per dare corso immediatamente all'appalto,
questo per fare comprendere anche a chi ci ascolta che la questione
è tecnica, nel senso che aspettare l'assestamento vuol dire
aspettare tre mesi, noi siamo per trovare subito queste risorse,
venerdì c'è Giunta, noi le abbiamo trovate, trovatele...usate le
idee che vi abbiamo dato, se ce ne sono altre, meglio. Fate questa
variazione e cerchiamo di iscriverla in via d'urgenza per il
prossimo Consiglio così possiamo dare delle risposte immediate ai
cantieri della forestale.
Presidente
- Vi sono altre richieste di intervento? Ha
chiesto la parola il Presidente Rollandin, ne ha facoltà.
Rollandin (UV)
- Grazie.
Nell'illustrazione di queste due risoluzioni c'è da chiarire
forse un equivoco di fondo: la risoluzione presentata dalla
maggioranza va nei confronti degli over 55 e 45, cioè di quelle
situazioni che sono al limite, cioè di quelli che hanno dei
problemi legati in qualche modo all'età, cosa che non dice l'altra
risoluzione. Voglio poi dire ancora una volta, siccome non è stato
chiaro, che rispetto all'obbligo nel 2010 di non poter
assumere...questo vorrei che fosse chiaro una volta per tutte,
perché la sentenza del Consiglio di Stato è del 2012. Nel 2010
c'era l'obbligo, tant'è che anche la proposta di legge che era
stata presentata dall'opposizione diceva che nell'ambito di quelli
che erano i vincoli che dovevano essere mantenuti...la proposta
delle cooperative, quindi non è vero che era possibile fare questo
nel 2010. Dopo la sentenza del 2012...nel frattempo noi avevamo
fatto la legge 44, che prevedeva l'assunzione con la graduatoria
dei forestali e dopo teniamo conto che progressivamente le risorse
ci sono state tagliate, per cui non siamo rientrati nel discorso di
fare direttamente i cantieri, che aveva quelle problematiche, ma si
è andati nella logica dell'esternalizzazione. Quello che voglio che
sia chiaro è che non è che nel 2010 si poteva fare in modo diverso,
è scritto e sfido chiunque...
(interruzione di alcuni Consiglieri, fuori microfono)
Presidente
- Lasciate parlare il Presidente, grazie.
Rollandin (UV)
- ...a dire il contrario, perché questa è
una situazione legalmente nota, scritta da chiunque e ti darò le
prove scritte da legali che dicono che solo dopo la sentenza del
2012 si riapriva la possibilità per il 50 percento di quello che
era prima, quindi assolutamente non è vero.
Per quanto riguarda la risoluzione che è stata presentata,
questa porta un impegno...quella della maggioranza...noi non
abbiamo scritto: 300 operai, perché non è possibile 300, quella
cifra. Non abbiamo scritto l'età perché l'età, come mi è stato
confermato, non è 78, ma è 68 e in più ci sono dei meccanismi che
portano a 78 giorni...non l'età, scusate, i giorni, i giorni di
lavoro sono 68 più dei meccanismi che portano a 78, quindi 68. Non
abbiamo scritto la cifra che ha detto l'Assessore competente perché
questa cifra chiaramente...l'Assessore competente ha individuato la
possibilità di reperire questo, tecnicamente, nella variazione di
bilancio, anzi nell'assestamento, chiedo scusa. L'assestamento dirà
che c'è una somma che può essere spesa per questo. Nel frattempo,
siccome è giusto quello che è stato detto in quest'aula, cioè che
non possiamo aspettare che ci sia l'assestamento di bilancio,
perché ha le sue regole, dobbiamo fare un'operazione di variazione
di bilancio che portiamo in Consiglio con la quale mettiamo la
somma disponibile per queste categorie, non per tutti i cantieri e
questa è la differenza, caro Bertschy, che tu hai capito benissimo,
ma stai cercando di tirar dalla tua parte quello che però non è
scritto. Le due mozioni non sono uguali e la nostra è fatta non in
modo generico, perché non ci sono i soldi. I soldi non possiamo
prenderli dai soldi già impegnati, cosa a cui voi avete fatto
riferimento. Noi possiamo prenderli come variazione, sapendo che li
rimettiamo dall'assestamento nel momento in cui queste cifre sono
accertate, come sta avvenendo. Noi anticipiamo e questo siamo
pronti a farlo. Se voi avete, giustamente, voglia di fare una
corsia preferenziale, noi, con gli uffici...l'Assessore competente
guarderà le modalità con cui presentare questa proposta nel più
breve tempo possibile. Questo ci prendiamo l'impegno di farlo, però
sono due cose diverse. Io non voglio che ci siano equivoci, perché
qui il discorso è che noi daremo, come ha detto l'Assessore, lavoro
con questa variazione a 220 persone e non a 300, perché non è così,
perché non si può. Sul resto quindi ci saranno tutte le modifiche
che devono essere fatte e portate avanti nell'intertempo nel modo
più veloce possibile. Noi ci prendiamo l'impegno...credo che
l'Assessore potrà, con gli uffici, preparare nel tempo giusto la
variazione necessaria per anticipare quell'operazione, che invece
verrà fatta, giustamente, nel momento in cui c'è l'assestamento di
bilancio, e quindi le somme disponibili che andranno a rimpinguare
quei capitoli che devono essere naturalmente oggi oggetto di
sottrazione. Questa è l'operazione che può essere fatta. Noi quindi
ci impegniamo in quest'operazione che è credibile, logica e che ha
come conseguenza l'assunzione di quel numero di persone che vi
abbiamo detto.
Presidente
- La parola al collega Viérin Laurent, per
dichiarazione di voto.
Viérin L. (UVP) -
Sì, Presidente, solo per dire che di
credibile qui non c'è proprio niente. Nel giro di qualche mese
avete cambiato idea dieci volte e ancora adesso abbiamo delle
difficoltà nel suo arrampicarsi sui vetri, nel capire intanto se
siete riusciti a mettervi d'accordo, perché l'Assessore Testolin ha
detto una cosa, l'Assessore Baccega ne ha detta un'altra, il
Presidente ne ha detta ancora un'altra. Ora magari parlatevi un
attimo prima di venire in Consiglio e cercate di mettervi d'accordo
e poi forse riusciremo a fare delle discussioni, che sono delle
discussioni organiche. Ora, ricapitolando, voi adesso siete
disponibili a fare la variazione di bilancio, che fino a qualche
minuto fa avevate rifiutato, ora siete disponibili a fare
immediatamente una variazione di bilancio prendendo probabilmente i
soldi dalle idee che noi vi abbiamo dato, perché non vi eravate
accorti che questi fondi erano vincolati, e questo va bene, nel
senso che il nostro lavoro di minoranza è quello di proporre e di
riuscire a far accettare le nostre proposte, aiutati dai
lavoratori, aiutati da tutti gli elementi, magari anche dal
vergognarsi un po' di andare in giro e di subire delle pressioni,
ne parleremo anche per quanto riguarda il casinò. Per noi
l'importante è conseguire il risultato, ma è chiaro che qui a
continuare a sentire le versioni che cambiano e a farsi prendere in
giro da voi noi non siamo più disponibili ad accettare.
Allora, se l'Assessore, in quanto detentore di questo dossier,
ci vorrà riassumere in modo preciso quali sono i prossimi passaggi
che intende mettere in campo, perché non si parla più di
assestamento, Assessore, forse lei che è seduto vicino al
Presidente avrà notato che il Presidente ha detto una cosa diversa:
il Presidente ha parlato di variazione di bilancio, la variazione
di bilancio si approva con delibera di Giunta, viene in Consiglio e
noi la votiamo tutti assieme e si sbloccano attraverso questa
variazione di bilancio i fondi necessari per far partire i
cantieri, che voi ritenete solo sugli over...okay? Questo per
riassumere la vostra posizione. Quello che ha detto lei, Assessore,
durante i mesi del bilancio dove noi avevamo già parlato di questa
cosa, lei ha detto: "i cantieri non si riaprono, per gli over non
ci sono i soldi e la decisione è già stata assunta punto e finito".
Allora oggi siamo felici di capire che qualcosa si è modificato,
probabilmente non vi eravate messi d'accordo su questa cosa e lei
anche è venuto a saperlo adesso, come noi in Consiglio, e noi vi
chiediamo solo, perché non ci fidiamo e di credibilità qui non
vogliamo sentirne parlare se non abbiamo dei dati certi, quando
questa variazione di bilancio sarà approvata, come reperirete i
fondi, se attraverso i nostri consigli, cioè i dettagli, i capitoli
che noi vi abbiamo fatto individuare e soprattutto se
effettivamente il piano di cui parla il Presidente di questo numero
di persone è credibile e soprattutto cosa faremo invece di quelli
che non hanno i requisiti dell'over, come diceva giustamente il
collega Donzel.
È un piano di cui appunto veniamo a sapere oggi che è riservato
solo a questi...e quante persone? Per quanti giorni? Perché la
discussione oggi riparte da un nuovo presupposto, nel senso che, se
noi oggi riusciamo già a portare a casa una situazione che si
sblocca per una certa parte, sicuramente c'è una parte di
soddisfazione da parte nostra, però, Assessore, si alzi e metta un
po' di chiarezza su quella che è la situazione, perché
effettivamente su questa questione dei forestali si sta
pasticciando da troppi mesi, si sta giocando sulla pelle della
gente e se le persone oggi non sanno ancora quando e se
lavoreranno, se non hanno una prospettiva, se non hanno una
certezza da parte dell'Amministrazione che si investirà ancora in
questo settore, chiaramente hanno altre tensioni che si aggiungono
già al disagio che esiste. Noi vorremmo soprattutto sapere una
volta per tutte, e non ce ne andremo da questo Consiglio fino a
quando lei non ci dirà questo, in che modi e in che tempi
agirete.
Presidente -
Ha chiesto la parola per la risposta
l'Assessore Testolin, ne ha facoltà.
Testolin (UV) -
Forse non ho le stesse doti oratorie ed
esplicative del Presidente, però mi sembrava di aver trasmesso
esattamente gli stessi messaggi, nel senso che, quando in
commissione ho detto che non c'erano risorse sul bilancio, era
evidente e che le risorse sarebbero state da trovare in sede di
assestamento era altrettanto evidente. Oggi, alla luce di quello
che sarà l'assestamento di bilancio delle risorse disponibili in
assestamento, si è deciso, si è trovata una soluzione per trovare
le risorse per attivare i piani, per anticipare i tempi e non
aspettare l'assestamento di bilancio, si procede sostanzialmente ad
una variazione che permette di anticipare questi tempi...
(interruzione di alcuni Consiglieri, fuori microfono)
...in funzione del fatto che sull'assestamento di bilancio si
sono trovate le risorse che serviranno a rimpinguare...
(nuova interruzione di alcuni Consiglieri, fuori
microfono)
Presidente
- Colleghi, lasciate parlare l'Assessore, per
cortesia!
Testolin (UV)
- ...quelli che saranno i capitoli dai
quali preleveremo temporaneamente le risorse necessarie per
attivare un piano over 45 e over 55, che permetterà di dare lavoro
a 203 persone del comparto idraulico montano e a 15 persone del
comparto edile per sessantotto giornate, che sono quelle necessarie
per garantire i settantotto giorni lavorativi riconosciuti
dall'INPS, che garantiscono un'annualità di contribuzione ai fini
pensionistici, che è esattamente quello che è successo lo scorso
anno.
Presidente -
Ha chiesto la parola per dichiarazione di
voto il collega Bertschy, ne ha facoltà.
Bertschy (UVP) -
Beh, intanto la soddisfazione, perché
questo dimostra che la minoranza sta facendo un grande lavoro e in
qualche mese è riuscita a far cambiare idea su questo tema alla
maggioranza e questo è il risultato che politicamente più ci dà
soddisfazione, siamo contenti, proprio perché vi abbiamo chiesto
dell'umiltà, che l'umiltà è dimostrata in questa discussione. Non
vogliamo quindi essere i vincitori assoluti, bene, meno male che ci
sono orecchie per sentire, alcuni sentono meglio, alcuni sentono
peggio, ma intanto qualcuno ascolta.
Presidente, io ho capito benissimo, ma non è che sto cercando di
mischiare le carte...
(interruzione del Presidente della Regione, fuori
microfono)
...no, anzi ho le idee talmente chiare che le rispondo. Noi
ripartiamo da quello che avete lasciato nel 2010: una graduatoria
aperta che è rinnovata e non siamo dell'idea, per essere chiaro
politicamente, che questa graduatoria non vada alimentata con altri
giovani, perché siamo d'accordo che non si creino più prospettive
di questo tipo, però ci sono persone...siamo d'accordo, perché
anche su questo dobbiamo dare dei messaggi alla comunità tutti
assieme, però ci sono persone che si sono formate lì dentro e hanno
investito la loro professionalità, oggi magari hanno
quarantaquattro, quarantatré, quarantadue, quarantuno anni e sono
lì in attesa anche loro di lavoro, perché non possiamo dare delle
risposte così con l'idea dei numeri del lotto: "quarantacinque sì,
quarantaquattro non puoi lavorare". Proviamo quindi a dare una
risposta, che è la graduatoria già esistente, senza alimentarla.
Sono d'accordo, siamo d'accordo, non alimentiamola più, però con
questi soldi proviamo a dare una risposta lì, non diamo un tetto
dei quarantacinque, la nostra mozione va in questa direzione, ma
glielo dico perché? Perché allora non c'erano questi limiti, ce li
siamo inventati dopo i piani over cinquanta, over quarantacinque,
ce li siamo inventati cammin facendo. Va bene, noi voteremo la
nostra risoluzione, voi voterete la vostra, intanto un primo
risultato è stato raggiunto, che è quello che nei prossimi giorni
troveremo delle risorse per dare una risposta ad una parte dei
cantieri. Per noi, evidentemente, nella nostra risoluzione siamo
per darla a tutti quelli che sono rimasti lì e, ripeto, per
lasciare i 3 milioni 600 mila euro per le imprese, perché anche
quelle, se lavorano bene e se il lavoro rimarrà in Valle d'Aosta, e
si può fare facendo delle gare più piccoli, degli elenchi più
piccoli, questo lo sanno i funzionari, in commissione gli abbiamo
detto...se il lavoro rimarrà in Valle d'Aosta, anche quelle
potranno alimentare del lavoro per i cantieri della forestale.
Presidente -
Per dichiarazione di voto, ha chiesto la
parola il collega Donzel, ne ha facoltà.
Donzel (PD-SIN.VDA) -
Prendo atto che c'è uno
stravolgimento positivo, positivo della linea della maggioranza di
tenere tutti a bagno fino all'assestamento di bilancio, quindi la
variazione si può fare, non sto qui a dire come fa a dire lei
adesso: "visto l'assestamento di bilancio e visto che quindi...",
l'assestamento di bilancio non lo può vedere adesso, bisogna
aspettare lì, quindi fate una variazione di bilancio, ben venga,
contenti tutti, noi per primi. Voi date una risposta, stando ai
suoi numeri, che sono stati messi a verbale dalla registrazione:
duecentoventi posti di lavoro, duecentocinque più quindici, li
sappiamo a memoria...
(interruzione di un Consigliere, fuori microfono)
...no, sono messi a verbale, non facciamo così con la mano,
cinque in più, cinque in meno, parliamo di famiglie e di vita, se
li avete detti, avete fatto i vostri calcoli, noi li rispettiamo.
Noi abbiamo scritto delle altre cifre. Se ho capito bene,
l'Assessore ha parlato di 2.100.000 euro, nella nostra proposta
c'erano 2.400.000, beh, qui io dico una cosa chiara: benissimo voi
oggi ci date questa disponibilità, noi la prendiamo al volo, ma sia
chiaro che, per quanto mi riguarda, il mio impegno sarà per
recuperare quegli altri 300.000 euro che mancano e che
permetteranno alle altre persone, che per pochi mesi sono tagliate
fuori, di rientrare in questo discorso, perché l'obiettivo dei
2.400.000 euro che noi abbiamo messo è un obiettivo realistico,
questi soldi ci sono, basta avere la volontà politica di
impegnarli. Oggi la vostra volontà è arrivata a 2.100.000, quando
ieri era a zero, bene avete fatto un passo avanti, c'è voluta molta
fatica, il lavoro dell'opposizione...siamo pagati per questo e
faremo il nostro lavoro anche per recuperare gli altri 300.000, che
oggi non avete avuto il buon senso di mettere subito sul tavolo a
questi lavoratori.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Grazie.
Sarò brevissimo per dire che siamo parzialmente soddisfatti. Da
una parte, una risposta ci sarà, a nostro avviso, una risposta
comunque ancora incompleta, mi sembra che, quando ci si confronta,
si trovano anche delle soluzioni e uno dei compiti che ha una
minoranza così importante è proprio quello di stimolare. Le
ricordo, Assessore Testolin, che è lei l'Assessore, non siamo noi,
è lei che siede in Giunta regionale, non siamo noi, è lei che
probabilmente non batte i pugni in Giunta regionale e non siamo noi
e le ricordo ancora che, in sede di dibattito di finanziaria, le
avevamo dato altri due
assist
sempre su questo tema, creando
già le condizioni della nostra controfinanziaria. Non fermiamoci
però a questo primo
volet
, a questa prima soluzione, i tempi
sono strettissimi, ma non fermiamoci solo ed esclusivamente agli
over quarantacinque e over cinquantacinque, ma, come ben
conosciamo, dobbiamo allargare l'orizzonte per dare delle risposte
ancora più complete, partendo dal presupposto che siamo convinti
che noi non abbiamo la bacchetta magica, convinti, ma, Assessore
Testolin, se questa minoranza, composta da diciassette Consiglieri,
non avesse presentato la mozione, non so se oggi questo Consiglio
avrebbe deciso in tale direzione, non lo so, Assessore Testolin, e
quindi ogni tanto ci ascolti un po' di più, è un altro consiglio
che le do.
Presidente -
Ha chiesto l'intervento per dichiarazione di
voto il collega Gerandin, ne ha facoltà.
Gerandin (UVP) -
Merci Président.
Anch'io, come il mio collega Viérin, mi rendo conto che
probabilmente ci sono tre visioni diverse, ecco, nel senso che noi
abbiamo sentito tre interventi: il suo Assessore Testolin,
l'Assessore Baccega e il Presidente, dove ci sono state date tre
interpretazioni diverse. Qualcuno ci ha parlato di assestamento,
qualcuno di variazione, il Presidente ci ha detto: "no, sarà una
variazione anticipando quello che sarà poi l'assestamento di
bilancio". Assessore, semplicemente per dire che c'è un abisso tra
i tempi di un assestamento e quelli della variazione, lei ci ha
risposto fino all'ultimo suo intervento dicendo: "no, dobbiamo
aspettare l'assestamento". L'ha detto in commissione, l'ha ripetuto
qua, ora, i tempi dell'assestamento non sono i tempi di questi
Signori che abbiamo qua, pertanto torno a dire che siamo
parzialmente contenti di quello che ci è stato detto, non quello
che è stato scritto, attenzione, quello che è scritto è un'altra
cosa, quello che avete detto è una cosa diversa. Se c'è l'impegno,
io torno a dire di dire...se entro trenta giorni dal Consiglio
venite qua con la variazione di bilancio, dove trovate le risorse,
potremo eventualmente votare anche la vostra risoluzione.
Voglio dirle ancora una cosa: non potete dare dei dati che non
sono corretti, nel senso che, quando voi parlate di over
quarantacinque, over cinquantacinque, io le dico solo quelli che
erano i numeri passati, quelli dell'altra volta, allora voi con i
numeri che avevate l'altra volta avete con i cantieri
esternalizzati...ci sono 224 persone che hanno lavorato per un
cantiere, 90 che hanno avuto la fortuna di essere chiamate per due
lavori, 24 per tre lavori, se sommate il totale, bene, siamo vicini
ai 340. Questa volta i dati che ha detto lei, e non prendo i dati
del collega Nogara...parlate tra quelli che sono i cantieri che
avete appaltato e i cantieri che in questo momento non hanno
concluso i lavori dell'anno scorso, di 150 persone, se a questi ci
sommate i 220 che pensate di assumere over quarantacinque, over
cinquantacinque, va bene, rimaniamo con oltre 200 persone che non
avranno nessuna possibilità. Ora, a noi non va bene questo, per cui
noi, se anche dovessimo accettare la prossima variazione che
mettete...2 milioni...poi, tra l'altro, a me risulta che il costo
di queste persone per le giornate che ho detto è di...l'anno scorso
era di 7 mila euro, per cui probabilmente sarà di 8 mila euro, ma
mai le cifre che avete detto voi, probabilmente con questi ci
metterete anche qualche impiegato che dovrete pagare nel sistema di
organizzazione, ma non è quello che date ai lavoratori, che sia
chiaro, perché i lavoratori vi costano meno di 8 mila euro per i
numeri di giornate che vi abbiamo detto, per cui noi questo non
possiamo accettarlo.
L'unica cosa che torno a dire è: ci dica se ha intenzione entro
trenta giorni di venire con la variazione di bilancio in Consiglio,
mettendo le risorse che avete pubblicamente promesso, ma che non
avete avuto il coraggio di scrivere. Questo è l'unico sistema per
cui noi potremmo, in parte, parzialmente...seppur non totalmente
soddisfatti, votare la vostra risoluzione. Questo è per dirvi che
sulle cifre non si gioca, questo è per dirvi che su questo
soprattutto ci sono delle persone che hanno necessità di avere
certezze, certezze immediate, per cui i tempi sono i tempi loro,
non i tempi della politica, i tempi vostri.
Presidente -
Grazie. Ha chiesto la parola il collega
Cognetta, ne ha facoltà per le dichiarazioni di voto.
Cognetta (M5S) -
Grazie. Giusto due parole come
dichiarazione di voto.
Noi saremmo anche disposti a votare la vostra risoluzione, però
non vorrei che andasse a finire come la questione del bilancio,
giusto per ricordarlo, dei contributi. Durante la discussione del
bilancio fatta all'inizio di dicembre ci eravamo accordati sul
trovare 20 milioni quest'anno e 20 milioni l'anno prossimo, poi in
commissione abbiamo scoperto che ci sono state delle variazioni, ho
qui poi una tabella che racconta proprio questo. Siccome fidarsi è
bene, ma non fidarsi abbiamo capito che è molto meglio, noi o,
diciamo così, facciamo un patto tra gentiluomini, ammesso che si
possa ancora fare, per il quale magari il prossimo Consiglio questa
risoluzione la modifichiamo nel senso di ciò che stiamo dicendo,
oppure se votiamo questa, voi adesso disinnescate una sorta di
bomba sociale, poi dopo la fate passare in cavalleria, come fate in
moltissime altre cose e i buggerati, per non dire altri termini,
siamo noi e più che noi sono i lavoratori che stanno lassù. Ho
allora un dilemma di fronte, il dilemma è che, se non voto, sembra
che ce l'abbia con i lavoratori, perché poi qualcuno va nei bar in
giro a raccontare che noi dei Cinque Stelle, o dell'opposizione,
non abbiamo voluto risolvere un problema, che siamo contro la
risoluzione del problema, il problema era risolto, ma noi siamo
contro, non volevamo votare. D'altro canto, qui sopra non c'è
scritto quello di cui abbiamo discusso in quest'aula, non so se
capite qual è la sottile differenza, perché la pubblica
amministrazione parla per atti scritti, non sulle parole che
raccontiamo. Allora guardate, lo mettiamo a verbale così è più
chiaro per tutti, no? Questa volta vi diamo, diciamo così, il voto
favorevole rispetto alla vostra risoluzione. È l'ennesima volta che
vi diamo fiducia, lo abbiamo fatto per il discorso dei 20 milioni,
lo abbiamo fatto per il discorso della II Commissione per evitare
le famose commissioni d'inchiesta e poi dopo abbiamo notato che non
si è risolto nulla, abbiamo fatto addirittura un Consiglio speciale
per riuscire a far vedere che dovevamo avere delle risposte che non
abbiamo avuto, ma poi lo riprendiamo dopo questo discorso. Per
cortesia, quindi vi chiederei per una volta di essere coerenti e
soprattutto gentiluomini, il che tradotto vuol dire: quando uno dà
la parola, poi la mantiene. Va bene? Grazie.
Sì dà atto che dalle ore 18,03 riassume la presidenza il
Presidente Emily Rini.
Rini (Presidente) -
Per dichiarazione di voto, ha chiesto
la parola all'Assessore Viérin Marco.
Viérin M. (SA) -
Grazie Presidente.
Grazie anche a tutti quelli che sono intervenuti, io partirei
dalle tre versioni diverse che ho sentito da tutti e tre gli
interventi, e direi forse facciamone una quarta, oppure, diciamo,
un
unicum
per cercare di dire: abbiamo lavorato chi in un
verso chi in un altro per cercare di iniziare a dare certe risposte
rispetto a tutta quella che è la situazione generale che tutti
conosciamo. Un passo avanti quindi per cercare di accompagnare, noi
l'abbiamo vista in questa maniera, soprattutto quelli che sono più
vicini a quella che è l'età pensionabile, perché questo è un
criterio...e - noi l'abbiamo detto tante volte -, bisogna anche
cercare di utilizzare dei criteri. Su questo concordo con quanto
hanno detto Bertschy, Gerandin e anche Cognetta, quindi io mi
associo, anche a nome della Stella Alpina, che la parola da
gentiluomo vada data per quanto riguarda il nostro gruppo, ma credo
anche per quello dell'Union.
Voglio solo ricordare a Gerandin, perché abbiamo anche una parte
di questi lavoratori che sono nei cantieri edili, diciamo, dei
Lavori pubblici, che gli 8 mila o i 10 mila euro sono soprattutto
dovuti al fatto che alcune spese per materiale di consumo.
Dopodiché io posso dire, che se alla fine c'è qualche domanda in
più, se arriva...perché noi ne abbiamo previste una quindicina, per
esempio, per i nostri cantieri, perché l'anno scorso erano dodici;
quest'anno c'è qualcuno che ha superato la soglia dei
quarantacinque e dei cinquantacinque, ma, se fossero sedici,
cercheremo di affinare quello che è per arrivare ai sessantotto
giorni per tutti quelli che sono gli over quarantacinque, over
cinquantacinque. Questa è anche una responsabilità dei dirigenti,
perché, quando noi diamo un indirizzo, questa responsabilità deve
essere poi anche loro.
Io quindi voglio solo, a nome del nostro gruppo, ringraziare per
quella che è stata l'attività di tutti, direi a questo punto chi
più chi meno per quella che può essere stata una risposta non
totale, lo voglio dire, perché non è che dobbiamo fare qui,
diciamo, delle vetrine o quant'altro, però credo che anche su
sollecitazione dell'opposizione, su anche quelle frasi giuste che
sono state dette in commissione...ma si è capito anche col
bilancio...non è che possiamo fare delle questioni...è stato detto
in maniera molto chiara, quindi questo è l'impegno che ci prendiamo
riferito soprattutto alle ultime parole di Cognetta e a quelle
"rappresentate" dall'UVP e quindi noi voteremo la nostra
risoluzione.
Presidente -
La parola all'Assessore Baccega.
Baccega (SA) -
Grazie Presidente.
Per rafforzare quelle che sono le intenzioni della maggioranza,
ma mi sembra di capire di tutto il Consiglio, mi sono assentato
qualche minuto e ho verificato con gli uffici. L'impegno sarà che,
al più tardi dei quindici giorni, noi porteremo il provvedimento
immediatamente in Giunta che sarà poi oggetto del Consiglio. Questo
è il termine limite e massimo che possiamo adottare per poter poi
avviare tutte le procedure, dico al più tardi quindici giorni.
Presidente -
Altri? Colleghi, possiamo passare alla
votazione? Collega Donzel per...? Per dichiarazione di voto, visto
che sono due le risoluzioni, due interventi.
Donzel (PD-SIN.VDA) -
Per dichiarazione di voto, perché
adesso penso che tra un po' si alzeranno tutti, perché, quando
sbatti un tappeto e gli dai delle botte, si alza la polvere dopo un
po'... Allora, solo per capire, fino a pochi giorni fa era
impossibile fare variazioni di bilancio, adesso si possono fare e
le variazioni di bilancio arrivano addirittura a 2.100.000. Io
spero che non avremo più bisogno di quest'intervento, di questo
modo di intervenire duramente come opposizione perché siano date
risposte alle famiglie valdostane dopo averle buggerate con: "non
ci sono i soldi, ci sono difficoltà, non si può toccare nulla",
invece si può, è la dimostrazione che la volontà politica può fare
delle cose, può intervenire in emergenza. Noi quindi voteremo
soprattutto la nostra risoluzione, ma anche quella di maggioranza,
con l'impegno però che non ci daremo tregua fino a che la vostra
volontà politica non colmerà quel solco, che ancora ci separa,
perché, se oggi siete riusciti a trovare questi soldi, potete
tranquillamente trovare quello che manca per arrivare a dare la
risposta alle altre 80 persone, perché non è che per sei mesi uno
deve stare in mezzo alla strada, non è che se uno ha
cinquantaquattro anni, deve stare disoccupato e guardare l'altro,
oppure una, diciamo, che appartiene al genere femminile che ha
dieci anni meno di lui che lavora. Probabilmente c'è qualcosa che
va messo a punto nel vostro progetto, nel vostro programma. Oggi
non è possibile, è già un grande passo avanti quello che vi abbiamo
obbligati a fare in quest'aula e continueremo su questa strada.
Presidente -
Altri? Non ci sono altre richieste? Possiamo
mettere in votazione? Poniamo quindi in votazione prima la
risoluzione presentata dalle forze di minoranza. La votazione è
aperta. Colleghi, avete votato? La votazione è chiusa.
Presenti: 33
Votanti: 16
Favorevoli: 16
Astenuti: 17 (Baccega, Bianchi, Borrello, Farcoz, Follien,
Fosson, La Torre, Lanièce, Marguerettaz, Marquis, Péaquin, Perron,
Restano, Rini, Rollandin, Testolin, Marco Viérin)
Il Consiglio non approva.
Mettiamo ora in votazione la seconda risoluzione presentata
invece dalle forze di maggioranza. La votazione è aperta, votate.
Tutti hanno votato? Possiamo chiudere la votazione? La votazione è
chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK