Consiglio Regionale della Valle d'Aosta - Oggetto del Consiglio n. 546 del 22 aprile 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 546 del 22 aprile 2004 - Resoconto
OGGETTO N. 546/XII - Pubblicazione di un Atlante dell'ambiente
in Valle d'Aosta. (Interrogazione)
Interrogazione
Ricordato che con propria interrogazione del 26.2.2004 il
sottoscritto consigliere, dopo aver preso visione (ed assai
apprezzato) l'Atlante dell'Ambiente in Piemonte, ha chiesto alla
Giunta se non intendesse promuovere anche in Valle d'Aosta
un'analoga pubblicazione;
Evidenziato che in sede di discussione dell'iniziativa in
Consiglio regionale (26/3/04) il Governo regionale dichiarò che gli
Uffici dell'Assessorato competente non avevano ancora potuto
consultare adeguatamente l'opera;
Visto che è trascorso un lasso di tempo sufficiente per un
primo approfondimento;
il sottoscritto Consigliere regionale
Interroga
l'Assessore competente per sapere:
1) se dà un giudizio positivo dell'"Atlante dell'Ambiente in
Piemonte" edito a cura del Consiglio regionale del Piemonte, in
collaborazione con l'Università e il Politecnico di Torino;
2) se ritiene utile promuovere un'analoga pubblicazione in
Valle d'Aosta.
F.to: Curtaz
Presidente - La parola all'Assessore al territorio, ambiente e
opere pubbliche, Cerise.
Cerise (UV) - L'"Atlante dell'Ambiente in Piemonte" può
sicuramente essere considerato un libro interessante, peraltro
piacevole e anche di facile consultazione. È stato realizzato con
meticoloso rigore scientifico, ma gli argomenti trattati e le
problematiche ad essi correlate sono esposti con un linguaggio
semplice e divulgativo, corredato da cartine tematiche di facile
interpretazione, e tutto questo consente al lettore di percepire
immediatamente la diffusione di un determinato fenomeno sul
territorio. Il testo è anche destinato al mondo della scuola; il
volume, come si evince chiaramente dalla presentazione
introduttiva, redatta dal Presidente del Consiglio regionale del
Piemonte, vorrebbe essere una valida guida informativa e di
orientamento per lo sviluppo delle politiche ambientali della
Regione Piemonte: qui c'è da annotare che non si tratta di una
iniziativa del Governo della Regione, ma del Consiglio
regionale.
Per quanto riguarda la domanda sull'opportunità di realizzare
una pubblicazione analoga, che può essere ritenuta senz'altro utile
per un'illustrazione diversa della situazione dell'ambiente in
Valle d'Aosta, bisogna però sottolineare che il volume in oggetto è
frutto di anni di ricerche e di rielaborazione di dati e di
cartografie esistenti; qui è contenuto il suo limite, in quanto è
un documento che nasce vecchio e ha una sua rigidità, per cui se
l'impianto comunicazione è valido, comunque sia, il messaggio non è
sempre aggiornato.
Oltre a quanto viene detto da coloro che hanno promosso la
ricerca, che l'hanno realizzata e coordinata, la complessità del
libro si evince da come ogni singolo argomento - aria, acqua,
suolo, ambiente urbano - è stato esaminato, esposto e trattato. In
effetti, partendo dalle attività e dai comportamenti umani che
determinano le pressioni sull'ambiente - popolazione,
urbanizzazione, agricoltura, traffico veicolare - ed esaminando
quelle caratteristiche ambientali considerate "valori da difendere
e tutelare", gli autori hanno valutato i cambiamenti significativi
dello stato ambientale, e quindi analizzato le risposte date dalla
società: azioni legislative, attività di ricerca, iniziative in
materia economica, sensibilizzazione dell'opinione pubblica...
Si tratta di un percorso fatto in maniera più didattica,
divulgativa forse, di quanto già contenuto nel nostro PTP; quindi,
se si ritiene da un lato interessante questa pubblicazione, forse,
se vogliamo dare un segnale comunicativo più aggiornato e coerente,
anche più aggiornabile, bisogna pensare a qualcosa da fare in Valle
d'Aosta, che riprenda tutta la quantità di dati e conoscenze che si
hanno nei vari settori, rielaborarla anche in un'ottica di
comunicazione per tutti coloro che hanno un approccio da neofiti
nei confronti della materia ambientale, secondo delle procedure di
autoaggiornamento, in modo da avere costantemente un impianto
comunicativamente valido, ma che possa essere continuamente
aggiornato.
In questo senso, stiamo facendo una riflessione anche con l'ARPA
e credo che una prima tappa potrebbe essere data da una
rivisitazione del modo come viene presentato lo stato dell'ambiente
in Valle d'Aosta, in un'ottica di comunicazione che va nella
direzione di quanto è stato fatto con questo "Atlante".
Presidente - La parola al Consigliere Curtaz.
Curtaz (Arc-VA) - Assessore, ho ascoltato i suoi giudizi e ho
capito che lei a questa iniziativa non crede; questo mi dispiace
perché, a nostro giudizio, l'iniziativa della Regione Piemonte,
prima in Italia, è molto interessante, costituisce un'opportunità
scientifica, didattica e divulgativa, che a questa regione non
interessa! Altra cosa sono le esigenze di comunicazione rispetto al
PTP o al lavoro dell'ARPA, sulle quali non possiamo che essere
d'accordo, ma vedo un nesso assai lontano rispetto all'iniziativa
in discussione!
Mi dispiace soprattutto perché, così sottovalutando questo tipo
di iniziative di carattere più culturale, si avvalora una
sensazione che abbiamo, netta: che la Giunta e l'Assessorato al
territorio e all'ambiente si caratterizzano per delle opere da
fare, una sorta di Assessorato dei lavori pubblici, ma sono
totalmente disinteressati alla cultura ambientale e alla
divulgazione scientifica. In certa misura un Governo coerente con
la scelta di fare una Valle d'Aosta con la pancia sempre più piena,
ma con la testa vuota!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK