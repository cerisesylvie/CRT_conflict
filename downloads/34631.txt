Consiglio Regionale della Valle d'Aosta - Oggetto del Consiglio n. 2382 del 18 aprile 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2382 del 18 aprile 2012 - Resoconto
OGGETTO N. 2382/XIII - Reiezione di risoluzione: "Natura dei
rapporti tra l'Assessore al turismo, sport, commercio e trasporti e
la società Saint-Bernard S.r.l.".
Risoluzione
Il Consiglio regionale della Valle d'Aosta/Vallée
d'Aoste
Avendo appreso dagli organi di stampa del rinvio a giudizio
dell'Assessore regionale al turismo, sport, commercio e trasporti,
e Vicepresidente della Regione, Dr. Aurelio Marguerettaz, per un
presunto abuso edilizio riguardante un immobile di sua proprietà in
Saint-Rhémy-en-Bosses e della fissazione della relativa udienza
preliminare per il 22 maggio prossimo;
Rilevato come dalla stampa sia emerso che l'impresa
esecutrice delle opere sarebbe riconducibile allo stesso titolare
della società (Saint-Bernard s.r.l.) con cui è stato stipulato nel
2010 il contratto per l'acquisto di 509 posti auto in prossimità
dell'ospedale Parini di Aosta;
Evidenziato come per tale opera lo stesso titolare sia
attualmente indagato per favoreggiamento, nell'ambito di un
tentativo di estorsione da parte di alcuni membri della 'Ndrangheta
arrestati dai Carabinieri il 20 dicembre scorso nel quadro
dell'inchiesta "Tempus venit";
Sottolineando come siano state diffuse, e a quanto è dato
sapere non smentite, notizie circa la localizzazione della Società
Saint-Bernard s.r.l. presso lo studio commercialistico del Dr.
Marguerettaz;
Invita
l'Assessore regionale Aurelio Marguerettaz a portare con la
massima urgenza, mediante richiesta di apposita audizione,
all'attenzione della Commissione speciale per l'esame del fenomeno
delle infiltrazioni mafiose in Valle d'Aosta l'esatta natura dei
propri rapporti con l'amministrazione della Società Saint-Bernard
s.r.l..
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente.
Mi consenta, Presidente, di fare un piccolo rilievo alla
titolazione di questa risoluzione, che abbiamo trovato molto
singolare, perché il gruppo ALPE, firmatario di tale documento, non
ha chiesto notizie sulla localizzazione della società
Saint-Bernard, credo sia abbastanza evidente, è un dato formale a
cui non credo sia possibile sottrarsi, potremmo già darsi da soli
la risposta, sederci e non far perdere tempo a nessuno. La
questione è di diversa natura e vorremmo che fosse anche
esplicitata correttamente negli atti del Consiglio, come un invito
che viene rivolto all'Assessore Marguerettaz a portare, attraverso
un'audizione, all'attenzione della Commissione speciale, che
abbiamo istituito poche settimane fa per l'esame del fenomeno delle
infiltrazioni mafiose in Valle d'Aosta, l'esatta natura dei propri
rapporti con l'Amministrazione della società Saint-Bernard; questo
non sia preso come un formalismo eccessivo: è una semplice
puntualizzazione.
Presidente, abbiamo riflettuto molto prima di sottoporre
all'attenzione dei colleghi questa risoluzione. Il gruppo ALPE non
appartiene alla categoria di coloro che disquisiscono nei bar o
negli altri luoghi della dialettica politica locale, nei quali ci
troviamo confrontati nella nostra quotidianità, dove si azzardano
ipotesi, si suggeriscono illazioni, ma ritiene di dover fare qui e
sotto gli occhi di tutti delle valutazioni che attengono alla
funzione di controllo, che ci compete come consiglieri regionali,
sull'operato degli amministratori, dell'amministrazione nel suo
complesso, della Giunta, degli Assessori nei loro comportamenti che
riguardano il terreno della politica e non le vicende private,
quando queste non interferiscano o non possano rappresentare motivo
di interferenza con la vita amministrativa.
Brevemente per richiamare il contenuto di questa vicenda. È di
pochi giorni fa una notizia che abbiamo appreso dagli organi di
informazione circa il rinvio a giudizio dell'Assessore
Marguerettaz, oltre che Vicepresidente della nostra Regione, per un
presunto abuso edilizio che riguarda un immobile di cui sarebbe
comproprietario in Saint-Rhémy-en-Bosses. La questione è stata
liquidata dall'amministratore in questione con estrema rapidità, in
modo un po' sbrigativo, come di un semplice problema tecnico che
sarebbe stato immediatamente risolto.
Partiamo da questo per una prima considerazione che attiene tale
vicenda, che non ci sembra nemmeno essere poi il cuore della
questione, ma è comunque giusto sottolinearla. L'Assessore è stato
destinatario di una segnalazione che è pervenuta
all'Amministrazione regionale da parte degli organi addetti alla
vigilanza dell'attività urbanistico-edilizia, un rapporto quindi
del Comune di Saint-Rhémy-en-Bosses, in cui si parla di un edificio
classificato, un edificio di particolare pregio sul piano culturale
e architettonico, che è classificato, ai sensi della
classificazione degli edifici e dell'individuazione delle aree di
pregio con deliberazione comunale, e per il quale gli interventi
dovevano essere autorizzati dall'Assessorato dell'istruzione e
cultura, cosa che non sembrerebbe essere stata fatta, o comunque le
opere sembrerebbero essere state fatte in modo difforme da
questo.
Sull'esito della vicenda siamo ad augurare all'Assessore che si
risolva nel modo migliore possibile, ma crediamo sia giusto che
l'opinione pubblica sia informata che i rapporti che sono stati
resi dall'Amministrazione comunale indicano come almeno un
intervento che è stato realizzato non risulterebbe sanabile, in
quanto eseguito su suolo pubblico (non sappiamo se comunale o
regionale). Si tratta quindi di una vicenda che forse denota
qualche mancanza di attenzione o imprecisa valutazione, in ogni
caso saremmo ad augurarci, pur comprendendo che nelle
ristrutturazioni possano sopravvenire fatti imprevisti, non
correttamente valutati inizialmente, che ci sia un onere
particolare di chi esegue il lavoro, ma tanto più se è persona
pubblica, se è persona esposta.
Abbiamo avuto molti casi di questo genere anche in tempi recenti
con ville, villette, condominî di proprietà di vari politici che
sono stati ampiamente sottolineati proprio per la natura degli
abusi e delle forzature edilizie. Qui è giusto che l'opinione
pubblica abbia delle corrette informazioni complete, forse
integrate anche rispetto al modo un po' sintetico nel quale vengono
riferite solo le opinioni che vengono da una parte, senza che venga
fatto, almeno a noi non risulta, particolari approfondimenti nelle
sedi pubbliche. Ripeto: per noi la pubblicità di quello che succede
quando attiene le nostre persone di amministratori ha una sua
doverosità e una sua necessità.
Detto questo, invece proprio in riferimento ad una notizia
apparsa su
La Stampa
, è emerso un collegamento diretto
nell'esecuzione di tali opere con un'impresa edile riconducibile
allo stesso titolare della società Saint-Bernard, con la quale in
tempi recenti nel novembre 2010 - qui correggo rispetto al testo
della risoluzione che riporta 2011 - la Regione ha stipulato un
contratto molto pesante e importante; ne abbiamo discusso a lungo e
non penso sia il caso di tornarci: è la questione dell'acquisizione
dei garage del parcheggio pluripiano in prossimità dell'ospedale di
Aosta, i 509 posti auto per oltre 20.000.000 di euro. È una vicenda
nella quale il nostro gruppo aveva ritenuto doveroso sottolineare
come ci fosse stato un percorso molto particolare di inversione di
marcia: dal rifiuto dell'acquisizione di questa area da parte
dell'Amministrazione - che pure nella legislatura precedente si era
manifestata a favore - invece a favore di un'acquisizione della
sola parte interrata, una volta trasformata da questa azienda. La
vicenda ha generato poi un'altra questione particolarmente
inquietante, che ha visto dapprima indicato come vittima e poi
indagato per favoreggiamento lo stesso titolare della società. Noi
allora diciamo con molta tranquillità che non siamo ad operare una
caccia alle streghe, ma riteniamo buona politica la politica della
comunicazione e della verità su ciò che avviene e sui rapporti che
si intrattengono.
Incidentalmente era emerso nell'informazione che circola
soprattutto nella rete che lo studio commercialistico di Piazza
della Repubblica, di cui è credo ancora adesso contitolare
l'Assessore Marguerettaz, fosse il luogo nel quale ha la
domiciliazione questa società Saint-Bernard, probabilmente anche i
servizi collegati dal punto di vista professionale, quindi un
rapporto sicuramente fattivo, concreto di collaborazione. Non ci è
risultata - Assessore, di questo ne darà sicuramente conto -
nessuna forma di distinguo da parte sua nelle fasi decisionali che
hanno portato all'esecuzione dell'operazione del parcheggio
pluripiano, nessuna presa di distanza sul piano operativo da parte
dell'Assessore, che ha fatto parte della Giunta precedente e che fa
parte di questa Giunta, rispetto a tale vicenda. Ora siamo
obiettivamente nella condizione di esprimere qui delle
preoccupazioni, di chiedere che sia fatta un'accurata valutazione
di questo profilo di contiguità personale, sul piano della
committenza di lavori, sul piano del servizio nei confronti di
questa impresa da parte di un autorevole componente della Giunta
regionale. L'invito che facciamo pertanto è quello di smarcarsi, di
giocare di anticipo rispetto ad illazioni e discussioni che possono
avere luogo in sedi improprie, di portare alla conoscenza nelle
sedi competenti e noi l'abbiamo individuata nella commissione
speciale, perché questo potrebbe essere un luogo nel quale
approfondire tali profili, vista l'emergenza che stiamo vivendo di
tali vicende, che ci paiono necessitare un'adeguata chiarezza.
Grazie.
Presidente
- Dichiaro aperta la discussione generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente.
Il collega Louvin ha illustrato la risoluzione, facendo una
serie di considerazioni che sono estranee alla risoluzione, ma farò
una precisazione. Per quanto riguarda la risoluzione, non ho nessun
tipo di problema ad accettare l'invito ad andare nella commissione
speciale, quindi sono totalmente disponibile. Lascio alla
commissione e al Consiglio giudicare se è questo il lavoro che deve
fare la commissione, oppure no, ossia se la commissione speciale è
una commissione di inchiesta, se bisogna interrogare le persone, se
qualcuno ha sospetti, questo è affare della commissione. Detto
questo, posso già anticipare una cosa al collega Louvin, perché, da
questo punto di vista, mi sembra una considerazione così puntuale
che posso dargliela in Consiglio, senza aspettare la commissione:
il sottoscritto non ha né oggi, né ieri mai avuto dei rapporti
professionali con la Saint-Bernard. Le do un consiglio, visto che
ha questo spirito così indagatore: nel momento in cui trova una
sede legale su un numero civico, faccia tutti i piani e vada a
verificare tutte le sedi, perché può darsi che a quel numero civico
ci sia lo studio Marguerettaz, ma anche altri studi; quindi è
verosimile che questa sua considerazione sia stata tratta in
inganno. Quello che le posso dire con tutta serenità è che lo
studio Marguerettaz non ha mai avuto rapporti con la Saint-Bernard,
né offre servizi di alcun tipo alla società Saint-Bernard.
Per quel che è della notizia del rinvio a giudizio, ovviamente
andrò in tribunale per spiegare. Siccome immagino che lei abbia
fatto un accesso agli atti per avere una puntuale cognizione, è
semplicemente per informare, visto che vuole fare chiarezza, che
quella operazione che lei ha detto non essere sanabile, non
riportando un'informazione completa, in realtà è sanabile a una
condizione, condizione che si è avverata e pertanto l'operazione è
sanabile; quindi, sapendo che lei ha a cuore le mie sorti, la
tranquillizzo.
Presidente
- La parola al Consigliere Empereur.
Empereur (UV)
- Grazie Presidente.
Ho letto con attenzione la risoluzione illustrata dal collega
Louvin e ho ascoltato con attenzione anche quanto è stato da lui
enunciato:
"no caccia alle streghe, buona politica, chiarezza
nelle sedi opportune"
. Rileggo l'invito e l'invito è quello di
presentarsi all'attenzione della Commissione speciale per l'esame
del fenomeno delle infiltrazioni mafiose in Valle d'Aosta. A questo
punto ho un po' di confusione, mi chiedo: la nostra è una
commissione di inchiesta? No, si è scelto la commissione speciale.
La nostra è una commissione di indagine? No, altri palazzi hanno
questo tipo di funzione. A tale proposito sono andato a rileggermi
quali sono gli obiettivi che questo Consiglio all'unanimità,
approvando una risoluzione, ha dato alla commissione che ho l'onore
e l'onere di presiedere:
"individuare i settori maggiormente
esposti al rischio di penetrazione mafiosa in Valle d'Aosta
-
ed è quello che stiamo facendo da più di un mese, condividendo
all'interno della commissione le audizioni e i percorsi -
stabilire opportuni raccordi operativi con analoghi organismi
già esistenti presso il Parlamento italiano, in altre regioni e
nell'ambito degli enti locali
-
ed è quello che abbiamo
deciso nell'ambito della commissione di fare, prendendo contatti
con la DIA di Torino, con la Commissione parlamentare antimafia
presieduta dal Senatore Pisanu -
studiare e proporre pratiche
amministrative, interventi normativi, che rafforzino
significativamente il presidio nei confronti di tali fenomeni
malavitosi
", ed è quello che ci accingeremo a fare in una terza
fase che abbiamo condiviso nell'ambito della commissione.
Se si parla di buona politica, allora io prendo atto con piacere
della disponibilità e del nessun problema ostativo da parte
dell'Assessore a venire a relazionare in commissione, ma,
interrogandomi sul ruolo della commissione, dico che non è quella
la sede deputata per... A questo punto mi chiedo: è questa buona
politica, o è solo speculazione politica? Per questa ragione invito
i sottoscrittori di tale risoluzione a ritirarla.
Presidente
- La parola al Consigliere Salzone.
Salzone (SA-UdC-VdA)
- Grazie Presidente. Qui parlo come
Vicepresidente della Commissione e non come Capogruppo di Stella
Alpina, anche se so che il gruppo condivide le cose che dirò.
Per quello che ci riguarda, le cose che ha detto l'Assessore
relativamente alla risoluzione da voi proposta, che ho letto
anch'io molto attentamente, le trovo più che esaurienti e non
riesco a pensare cosa di diverso potrebbe eventualmente dire una
commissione speciale piuttosto che un'altra. Qui nella risoluzione
si dice esattamente:
"invita l'Assessore regionale Aurelio
Marguerettaz a portare con la massima urgenza, mediante richiesta
di apposita audizione, all'attenzione della Commissione speciale
per l'esame del fenomeno delle infiltrazioni mafiose..."
,
quindi abbiamo ascoltato l'Assessore e, per quello che ci riguarda,
lo riteniamo più che esauriente. Trovo la richiesta di questa
risoluzione nel merito illogica, fuorviante e non corretta, perché
la commissione competente, come è stato detto, ha compiti precisi
che conosciamo tutti molto bene, peraltro sottolineati dal collega
che mi ha preceduto. La commissione audisce chi ritiene opportuno,
dopo essersi consultata al suo interno, questo è il suo ruolo. Se
invece il gruppo ALPE pensa di utilizzare la commissione speciale
con argomenti sempre più fuorvianti, come peraltro avevo già
immaginato e avevo già sottolineato in un'altra occasione di
dibattito in questo consesso, quindi pensa di utilizzare la
commissione con scopi strumentali e demagogici, personalmente ne
prenderò atto.
Termino con una frase di questi giorni di Bersani - mi rivolgo
all'amico Donzel - che, parlando di questo periodo, in cui la
politica è attaccata su tutti i fronti, fa una riflessione che
condivido, dice:
"attenzione, perché di demagogia si
muore!"
.
Presidente
- La parola al Consigliere Lattanzi.
Lattanzi (PdL)
- Grazie Presidente.
Anch'io intervengo come membro della commissione, in attesa di
conoscere le decisioni rispetto all'invito che il Presidente
Empereur ha fatto ai proponenti, per fare una riflessione. È
evidentemente molto più comodo cavalcare questi eventi in tale
maniera, senza dubbio. Io però vorrei fare fede alla memoria dei
colleghi Chatrian e Bertin, ai quali nella prima riunione della
commissione dissi loro:
"se questa Commissione speciale
antimafia ha la missione che è scritta nella risoluzione del
Consiglio, credo che potremo fare un grosso lavoro per la Regione e
portarle un beneficio; se invece utilizziamo la commissione per
fare bassa macelleria politica, io non ci starò e darò le mie
dimissioni dalla commissione"
. Dico questo perché il lavoro
fatto finora è stato un lavoro serio, approfondito che, a mio
avviso, non merita di essere strumentalizzato. Le vicende
dell'Assessore, alle quali l'Assessore ha dato già delle risposte
importanti, a mio avviso, devono essere dibattute in altre sedi e
in altri luoghi e non possono essere utilizzate per cavalcare
un'antipolitica, che oggettivamente è più facile da cavalcare di
quella della serietà. Lo sappiamo...è serio rispondere, caro
Louvin, che la Commissione speciale antimafia che è stata istituita
ha quell'ordine del giorno, non altri, e in quell'ordine del giorno
non c'è questa cosa. Chiamare in audizione imputati o politici, o
amministratori, o cittadini, o chiunque sia, che hanno presunti o
giornalistici, o mediatici rapporti, o giudiziali rapporti con
chicchessia e implicati in qualunque vicenda non è il compito della
commissione così come io l'ho vissuto e come lo voglio vivere. L'ho
detto anche al mio gruppo: per quanto mi riguarda, se questo è lo
stile di ALPE e l'utilizzo che tale gruppo vuole fare della
Commissione speciale, io rassegnerò le mie dimissioni e rimetterò
il mandato al mio gruppo consiliare.
Invito seriamente i proponenti a ritirare la risoluzione e a
riportare la commissione speciale nell'ambito delle sue funzioni.
Invito chiunque a rispettare quel lavoro serio che si sta facendo e
che si ha ancora tanta voglia di fare, però lavori seri! Questa è
comodità elettorale, è populismo becero che può prendere la pagina
del giornale domani, ma probabilmente non ci aiuta a risolvere i
problemi di cui stiamo parlando.
Presidente
- La parola al Consigliere Bertin.
Bertin (ALPE)
- Grazie Presidente.
La disponibilità manifestata dall'Assessore di venire in
commissione ad illustrare i rapporti con la società Saint-Bernard è
un fatto positivo e per una commissione che deve esaminare un
fenomeno decisamente complesso, anche questo apporto può essere
utile, anche perché la difficoltà nel capire tali fenomeni è
appunto la mancanza di strumenti per sapere come si muovono queste
organizzazioni. Ritengo pertanto che la commissione potrebbe
benissimo, vista la disponibilità dell'Assessore, sentire
l'interessato e avere delle informazioni utili al riguardo.
Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
Questa mattina, quando velocemente ci siamo confrontati come
gruppo sull'atteggiamento da tenere nei confronti di tale
risoluzione, due erano le possibilità: appoggiare come minoranza
una proposta avanzata dall'altro gruppo di opposizione, come spesso
si fa, votando a favore della proposta, oppure entrare nel merito
della questione. Abbiamo optato per la seconda via, perché facciamo
e faccio parte di questa commissione speciale in quanto
rappresentante di un gruppo politico, non singolarmente, e quindi
il mio intervento non è personale ma a nome del gruppo PD. La
commissione ha una delicata
mission
, come hanno ricordato i
colleghi, e tante sono le aspettative sui risultati del suo lavoro.
La mia preoccupazione, che ho già manifestato in commissione, è
quella di non riuscire, nel tempo breve del mandato, a dare
risposte concrete e convincenti.
La necessità che avverto, e che avvertite tutti voi, è quella di
un lavoro che dia indicazioni utili in primis alla società
attraverso un'attività culturale, capace di combattere e vincere
atteggiamenti ambigui, che sono presenti in mille rivoli di questa
nostra società, anche negli atteggiamenti personali di ciascuno, di
molta gente e anche indicazioni utili alle amministrazioni
pubbliche, nell'obiettivo di contrastare quei fenomeni di
infiltrazione di stampo mafioso o della criminalità organizzata che
sempre più coinvolgono anche la nostra regione. Lo dobbiamo fare
attraverso le audizioni prima di tutto, come stiamo facendo,
rispetto alle istituzioni e alle associazioni, rispetto a tutti
quei soggetti che hanno direttamente o indirettamente voce in
capitolo; lo dobbiamo fare con la conoscenza, analizzando gli
interventi messi in campo dalle Regioni o dallo Stato in questa
direzione; lo dobbiamo fare anche esaminando le procedure, gli atti
amministrativi che segnano, regolano la vita delle amministrazioni
pubbliche, della Regione e degli enti locali.
A mio parere, la commissione non ha competenza specifica
rispetto alle singole azioni che in questi tempi sono state
segnalate e sono oggetto di attenzione da parte della Magistratura
e delle forze dell'ordine, sono più di una, ce lo hanno confermato
sia i magistrati che le forze dell'ordine. In questo caso la
risoluzione assegna alla commissione speciale un compito che noi
non troviamo naturale. Un conto è presentare un'iniziativa
politica, l'interpellanza, l'interrogazione, la richiesta di
informazioni attraverso il Regolamento del Consiglio per capire la
ricaduta fra un presunto abuso edilizio e la responsabilità
amministrativa in capo ad un Assessore, un conto è cercare di
capire i legami fra l'attività pubblica di un Assessore e una sua
vicenda privata, e i legami, se ci sono, fra i titolari di una
società e la sede di una società e la vita amministrativa di un
commercialista, che è anche Assessore regionale. Un conto quindi è
quello di far assumere la vicenda che trattiamo oggi del Signor
Marguerettaz in una questione politica dell'Assessore Marguerettaz;
un altro è chiedere alla commissione di svolgere indagini nel
merito anche audendo o partendo dall'audizione dell'Assessore. Non
siamo una procura, così come non siamo un luogo dove si fa un
dibattito pubblico libero, dove si giudica l'operato delle persone
un po' a spanne e non abbiamo neanche quella possibilità di
riscontro che ha invece la procura, nel merito, rispetto alle
affermazioni che potrebbe rilasciare il Signor Marguerettaz o altri
che la commissione volesse sentire nel merito della questione.
Non possiamo assolvere o condannare Marguerettaz, abbiamo come
Commissione speciale la responsabilità di modificare, o meglio, la
grossa responsabilità di dare indicazioni utili per modificare
quelle procedure che possono oggi permettere gli inquinamenti fra
le amministrazioni pubbliche e le attività della mafia e della
'ndrangheta nello specifico in Valle d'Aosta. Il nostro
atteggiamento quindi sarà quello, se ci sarà un voto, di
astensione.
Presidente
- Se nessun altro chiede la parola, dichiaro
chiusa la discussione generale.
La parola al Consigliere Louvin.
Louvin (ALPE)
- Grazie Presidente.
In tempi più risalenti vicende edilizie di ben minore momento
avevano portato amministratori, anche dell'Union Valdôtaine, a
rassegnare le proprie dimissioni: ho un ricordo del Comune di Aosta
di una ventina di anni fa, che vide un Assessore comunale - in
seguito nostro collega in Consiglio regionale - rassegnare il
proprio mandato per un semplice avviso di garanzia. I tempi però
cambiano e le situazioni possono anche essere diverse, non abbiamo
nessuna informazione in più di quelle che abbiamo acquisito per le
vie ufficiali, presso l'Assessorato del territorio che ha fornito
una documentazione da cui sono emerse le cose che ho detto. Non
abbiamo conoscenza, ma non ce l'ha nemmeno la Regione, Assessore,
delle successive sanatorie che sono state apportate: agli atti
dell'Assessorato della sua collega Zublena non risulta niente di
quello che lei ha detto, sarà sicuramente materia di dibattito in
quegli altri palazzi che sono stati evocati, ma che noi vorremmo
costantemente non fuori dalla vicenda, ma fuori dal nostro lavoro.
Noi siamo delle istituzioni politiche che hanno il dovere di
chiarezza.
Devo dire che avevo apprezzato l'esordio dell'Assessore ed è
all'Assessore che ci siamo rivolti, non alla commissione; molti
sono intervenuti in nome e nell'interesse della commissione, ma
giustamente l'invito era ed è rivolto all'Assessore, nel suo
interesse e non nell'interesse della commissione. Il suo interesse
mi pare essere quello di chiarire, perché ci sarebbero degli
aspetti sui quali potremmo andare a ricamare: i rapporti con la
Saint-Bernard non sono i rapporti con l'Edilsud e noi non vogliamo
allargare qui il campo. Vorremmo magari allargare la discussione in
altre sedi, sapere se queste ditte hanno lavorato anche per i
partiti politici a cui fanno riferimento esponenti della Giunta
regionale, perché, se ci sono altre cose, è utile metterle sul
tavolo nelle sedi competenti. Quali sono le sedi? I colleghi
Salzone, Empereur, Lattanzi e Rigo si sono interrogati sulla
funzione della commissione e noi non vogliamo stravolgere
l'andamento della stessa, semplicemente ci è sembrato il luogo
adatto, perché credo sia il luogo più sensibile e documentato in
questo momento su determinate vicende, per andare a portare quella
parola di chiarezza, questo è nel suo interesse, Assessore!
Lei mi dice di andare a far visita ad altri piani del palazzo di
Piazza della Repubblica, o comunque di altre parti di
quell'immobile; io non lo so questo e mi interessa relativamente.
Le posso dire nel suo interesse che circolano costantemente
attraverso il
web
, attraverso vari siti, continui
riferimenti ad una cosa che le suggerisco di chiarire e per questo
le abbiamo suggerito uno strumento. Abbiamo suggerito - non questo
specifico, perché non esisteva ancora - anche al suo ex collega
Lavoyer di giocare di anticipo, di parlare delle questioni che sono
sul tappeto; riteniamo che questo sia l'approccio giusto per
collocarsi nei confronti della comunità.
Ripeto: il suo atteggiamento personale non ci è dispiaciuto,
anzi, e ci conforterà se lei domattina prenderà carta e penna e
scriverà al suo collega Empereur - che credo con la sua consueta
diligenza non mancherà della dovuta attenzione - di essere ricevuto
e di fare in quella sede delle comunicazioni. Se così non sarà,
vorrà dire che sarà stato fatto un elegante
tour de piste
,
ma che la forte, muscolare, tonica coesione della maggioranza dice
che questo è un argomento di cui non si deve parlare. Non si parla
lì, ma non si dice neanche dove se ne deve parlare e se se ne deve
parlare. Siccome viviamo tutti nel mondo, leggiamo i giornali la
mattina, ormai due terzi dei giornali sono dati da rapporti non
necessariamente con ambienti malavitosi, ma di vicinanza di
esponenti politici con soggetti dell'economia, di coinvolgimento,
di scelte troppo discrezionali compiute a favore di quella o di
quell'altra azienda o impresa, vogliamo essere diversi, vogliamo
dare questo genere di tranquillità alla nostra comunità,
squarciando dei veli? Per noi sì. Non sarà accolto questo?
Amen
. Portiamo ancora una volta la croce di essere stati
inquisitori, chissà cos'altro; noi preferiamo metterle qui sul
tavolo, Assessore, piuttosto che sentire anche da esponenti della
parte politica di maggioranza affermazioni ed insinuazioni nei
luoghi sbagliati, che, secondo noi, devono essere corrette ed
eliminate. Facciamo attenzione a tale tipo di percorsi, perché si
continua a dare la sensazione di un atteggiamento fondamentalmente
omertoso da parte di questo Consiglio, bisogna cercare di
uscirne.
Noi le lasciamo la palla, chiediamo semplicemente al Consiglio
di aderire a questa sollecitazione, che è accolta dall'Assessore
Marguerettaz. Se anche non fosse accolta dai colleghi, Assessore,
lei lo prenda come un nostro calorosissimo invito a non restare un
passo indietro su tale vicenda. Se sarà effettuato questo
approfondimento, noi saremo a discutere con lei di alcuni profili
ancora delicati, potremo sviscerare nella sede competente dei dubbi
e dirle stringendole la mano:
"bravo, complimenti, ha fatto
bene, ha fatto la cosa più utile nell'interesse di questa comunità
e del suo buon nome"
. Questo in modo che siano anche
eventualmente sgomberati gli orizzonti rispetto ad altri soggetti,
che non devono essere ulteriormente coinvolti in vicende nelle
quali forse non sono coinvolti. La prenda come una sollecitazione
che va non nella direzione, qui abbiamo una lunga lista di
aggettivi con i quali è stata qualificata, comunque noi la diamo
con buona fede e con i migliori intenti. La risoluzione è
mantenuta. Grazie.
Presidente
- Pongo in votazione la risoluzione in
oggetto:
Consiglieri presenti: 33
Votanti: 29
Favorevoli: 5
Contrari: 24
Astenuti: 4 (Donzel, Carmela Fontana, Marguerettaz, Rigo)
Il Consiglio non approva.
Presidente
- Con questa votazione, essendo stato
espletato l'intero ordine del giorno, dichiaro conclusi i lavori
dell'odierna adunanza del Consiglio regionale.
La seduta è tolta.
---
L'adunanza termina alle ore 18,48.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK