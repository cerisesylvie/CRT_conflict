Consiglio Regionale della Valle d'Aosta - Oggetto del Consiglio n. 3952 del 19 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3952 del 19 settembre 2024 - Resoconto
OGGETTO N. 3952/XVI - Interpellanza: "Comunicazione
tempestiva degli interventi su tratti della strada statale 26 che
comportano chiusura al traffico".
Bertin (Presidente) -
Punto n. 53. Consigliere Ganis, ne
ha facoltà.
Ganis (LEGA VDA) -
Quest'iniziativa riprende una
problematica già messa in luce in un'interpellanza presentata dal
nostro gruppo e avente come oggetto: "Intendimenti in merito alla
soluzione delle criticità lungo il tratto della Strada Statale 26
nel Comune di Montjovet", poi ripresentata nella seduta di ieri dal
gruppo di Rassemblement Valdôtain.
Allora i lavori di manutenzione e messa in sicurezza del tratto
stradale n. 26, causavano una serie di rallentamenti lungo il
tratto summenzionato, lavori che si sono protratti nel tempo,
iniziati a partire dagli anni 2017/2018 ad opera di ANAS e
dell'Amministrazione regionale, volti appunto a migliorarne la
viabilità.
Ricordo che allora l'importo complessivo delle risorse destinate
agli interventi lungo il tratto ammontava a circa 5.200.000 euro,
un problema, quello della viabilità lungo la Strada Statale 26 nel
Comune di Montjovet, che in parte oggi si è risolto grazie ai
lavori di ampliamento della carreggiata, ma che persiste in caso di
forti piogge, infatti assistiamo a dei movimenti franosi, e l'ha
anche ben ricordato ieri l'Assessore.
È evidente che i lavori di consolidamento del versante roccioso
rappresentano una questione ancora da risolvere, ma la finalità di
quest'iniziativa è evidenziare che la chiusura dal 10 giugno al 5
luglio di questo tratto, detto anche "Mongiovetta", ha creato
numerosi problemi economici alle attività commerciali presenti nel
comune di Montjovet.
Infatti, dopo un sopralluogo effettuato dal sottoscritto, i
gestori delle varie attività hanno dichiarato verbalmente un calo
di fatturato che si attesta mediamente intorno al 30-40%, a causa
dei 30 giorni di chiusura; da quello che ho potuto constatare,
questi ultimi non sono stati informati tempestivamente sulla data
di chiusura del tratto stradale, non permettendo così di
organizzare al meglio le loro attività, quindi l'attività dei
cittadini e quella dei commercianti, quindi oltre al danno anche la
beffa.
Appare chiaro che qualcosa non ha funzionato, è venuto a mancare
quel trait d'union tra chi amministra la nostra regione, tra chi
gestisce i lavori e il cittadino che, poveretto, paga.
Evidenziate queste problematiche, s'interpella l'Assessore
competente per conoscere "Se sia intenzione dell'Assessore
competente prevedere per i prossimi interventi sul tratto stradale
citato in premessa" - e io aggiungerei, se mi permette, "In
generale" - "Una comunicazione tempestiva al fine di organizzare
meglio le attività dei commercianti e dei cittadini" e "Se sia
possibile predisporre un indennizzo una tantum per i giorni di
chiusura forzata delle attività derivante dalla chiusura della
circolazione".
Presidente -
Risponde l'assessore Sapinet, ne ha
facoltà.
Sapinet (UV) -
Inizio dalla comunicazione. Il rapporto
tra ANAS, Assessorato, Enti locali è decisamente ravvicinato e
stretto, soprattutto in questi casi; è un metodo di lavoro che
sicuramente abbiamo anche per quel che riguarda le chiusure delle
strade regionali (dove il tutto viene sempre concordato, deciso e
definito tra Assessorato e Sindaci, ovviamente sulle strade statali
l'ente gestore è ANAS) e sulle quali c'è - come dicevamo e come
abbiamo ripetuto in tante iniziative - un'interlocuzione dove tutti
gli attori devono fare il loro dovere e il loro pezzettino.
La sua iniziativa fa riferimento ai lavori che hanno interessato
la Statale 26 sul tratto critico - lo sappiamo bene, l'abbiamo
detto anche ieri, il tratto che costeggia la "Mongiovetta" - che
hanno comportato l'interruzione della circolazione della strada per
poco più di tre settimane, tra il 10 giugno e il 4 luglio con una
riapertura anticipata rispetto alle previsioni.
Certamente la misura estrema della completa chiusura di una
strada porta con sé delle inevitabili ricadute negative e
sottolineo "Estrema" perché è chiaro che si è fatto il possibile e
anche l'impossibile per garantire almeno un senso unico alternato,
ma conosce meglio di me quel tratto di strada e anche la tipologia
d'intervento che avrà seguito da vicino, quindi questo è stato un
provvedimento estremo sul quale non si poteva fare altrimenti.
Siamo convinti che siano state poste in atto tutte le misure
possibili per contenere al minimo i disagi, compreso individuare
(con il collega Bertschy, con il Presidente e con gli altri
colleghi - chi più chi meno - coinvolti in questo tipo di attività)
un periodo di chiusura che tenesse conto anche del trasporto
scolastico, che non penalizzasse troppo la parte turistica, quindi
quello è stato il periodo, ovviamente compatibilmente con i tempi
che siamo riusciti a concordare con ANAS; come dicevo, tutte le
misure possibili per contenere al minimo i disagi, a partire dal
tempestivo accordo tra ANAS e SAV per la gratuità del tratto
autostradale compreso tra i caselli di Châtillon e Verrès per
quella chiusura che era programmata, ma poi ci sono state anche
delle chiusure improvvise dovute a delle criticità che lei stesso
ha ricordato.
Per quanto riguarda il primo quesito, sul punto ricordo
innanzitutto che i lavori hanno comportato la chiusura, come
ricordato da ANAS, per l'adeguamento e la messa a norma delle
protezioni marginali lungo il tratto della Strada Statale 26,
compresi tra il km 70 + 400 e il km 71 + 700, con i relativi
allargamenti per un importo di circa 2,5 milioni di euro, quindi
importante è avere delle risorse che vengono destinate al nostro
territorio, è chiaro che poi avere delle risorse significa
spenderle, significa fare dei lavori, significa, ahimè, anche a
volte avere dei disagi.
Nel corso di realizzazione di quest'intervento, a seguito di
approfondimenti di natura geologica e geotecnica, si è resa
necessaria l'esecuzione d'interventi di consolidamento non previsti
e indifferibili, che hanno comportato la completa chiusura di un
tratto stradale di circa 250 metri, al fine di garantire la piena
sicurezza per le maestranze impegnate nei lavori nonché per gli
utenti della strada.
Tale scelta, come dicevo, è stata condivisa preventivamente in
una riunione del Comitato operativo per la viabilità, noto come
COV, nel mese di maggio alla presenza dei Sindaci dei Comuni
interessati. A seguito di tale riunione, ANAS ha diffuso a mezzo
stampa l'ordinanza di chiusura del tratto di strada statale in
oggetto e poi successivamente ha installato la relativa segnaletica
stradale a partire dallo svincolo autostradale di Verrès.
Inoltre ha realizzato un'importante campagna di
sensibilizzazione per mezzo di cartelli informativi, social media e
mezzi d'informazione rivolti ai residenti e a tutti coloro che
usufruiscono delle strade gestite da ANAS.
Successivamente a quest'azione, c'è stato un confronto costante
con i Sindaci, infatti era stata poi fatta ad ANAS una richiesta
apposita di aumentare la segnaletica posta proprio dal Comune di
Verrès in seguito ad alcune segnalazioni che ci sono pervenute e
che il sottoscritto ha verificato con i Sindaci coinvolti.
Per il futuro, non si può che confermare l'impegno a rendere
ancora più stretta la sinergia e a prestare ancora più attenzione
alla sinergia con ANAS, collaborando a implementare la tempestività
e l'efficacia della comunicazione rivolta ai residenti e pure ai
titolari di esercizi commerciali e anche agli utenti in
generale.
Per quel che riguarda il secondo quesito, e l'abbiamo credo
imparato bene durante l'epoca del Covid e la crisi energetica del
conflitto in Ucraina, il tema dei ristori e degli indennizzi è
decisamente delicato e complesso, e lo vediamo anche in questi
giorni: in ordine al tema degli aiuti di Stato e alla legittimità
dell'eventuale indennizzo - se non disciplinati come nelle
emergenze citate da specifiche deroghe europee nazionali oppure da
ordinanze successive a stati di calamità - dovrebbe essere
possibile poter determinare in modo assolutamente oggettivo
l'ammontare del danno subìto in modo da correlarlo
all'indennizzo.
Può certamente intuire e capire che anche la giurisprudenza sul
tema si sia espressa per evitare indennizzi generalizzati e non
specificatamente computabili, anche soprattutto in relazione al
beneficio che la realizzazione di un'opera pubblica generalmente
poi comporta successivamente al disagio che crea durante il
cantiere.
Presidente -
Consigliere Ganis, a lei la parola.
Ganis (LEGA VDA) -
Grazie, Assessore, per la risposta e
per aver fatto un po' di chiarezza.
Ricordo che l'intervento sulla Statale 26 nel Comune di
Montjovet rientrava nell'ambito della manutenzione programmata
prevista da ANAS, come lei ha ben sottolineato, infatti l'ordinanza
è stata firmata dodici giorni prima da ANAS e inviata a tutti gli
organi competenti.
A nostro avviso forse è venuta a mancare una tempestiva e
adeguata informazione ai cittadini e a chi gestisce l'attività,
perché non è accettabile che questi ultimi siano stati informati
della chiusura del tratto summenzionato veramente soltanto 3 o 4
giorni prima, quindi senza preavviso; e questa purtroppo è una
triste realtà.
Tra l'altro, quello che vorrei mettere in luce è che molte
attività hanno subìto un danno considerevole, quindi se non è
previsto nessun indennizzo, come lei ha ben evidenziato, ci
auspichiamo che situazioni simili non si verifichino più in
futuro.
Mi permetta, Assessore: da un'informazione tempestiva ed
efficiente si denota il buon funzionamento di una macchina
amministrativa. Mi permetta, assessore Grosjacques, concludo: mi
sarei aspettato un piccolo intervento da parte sua a sostegno delle
attività commerciali.
Presidente -
Interrompiamo brevemente i lavori per
arieggiare i locali. Il Consiglio è sospeso.
La seduta è sospesa dalle ore 17:26 alle ore 17:48.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK