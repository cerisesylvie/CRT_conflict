Consiglio Regionale della Valle d'Aosta - Oggetto del Consiglio n. 842 del 5 novembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 842 del 5 novembre 2014 - Resoconto
OGGETTO N. 842/XIV - Interpellanza: "Semplificazione delle
procedure per l'applicazione della normativa che disciplina le
attività di vigilanza su costruzioni in zone sismiche".
Presidente -
Per l'illustrazione, ha chiesto la parola il
collega Gerandin, ne ha facoltà.
Gerandin (UVP) -
Merci Président.
Beh, quest'interpellanza va nel senso di quello che da più parti
si sente ormai ribadire...e assolutamente condividere la necessità
di semplificare un po' quella che è la burocrazia, quella che è la
richiesta di documentazione, quella che è la richiesta di
continuare ad avvalersi di professionisti, che comunque poi alla
fine gravano sui costi, con dei costi molto importanti per quello
che riguarda poi tutte le pratiche.
Io vi chiedo scusa, ma sarà un'illustrazione forse un po'
tecnica, dovrò fare riferimento ad alcuni passaggi, ad alcune leggi
regionali e delibere di Giunta, ma purtroppo sono obbligato a fare
questi passaggi per rendere quanto meno logico il filo di
quest'interpellanza. Allora, in data 1° agosto 2014 la Giunta
regionale, con la delibera 1090 ha approvato l'individuazione degli
interventi privi di rilevanza ai fini della pubblica incolumità, ai
sensi della legge regionale 23 del 31 luglio 2012. Un obiettivo
assolutamente, dicevo prima, più che condivisibile, nel senso che
andava a sgravare tutta una serie di documentazioni da presentare,
perizie e certificazioni, che andavano nel senso che ci siamo
appena detti, cioè cercare di venire incontro in un periodo così
difficile per quello che riguarda la documentazione da presentare e
sgravare anche di questi costi. Tra questi interventi privi di
rilevanza ai fini della pubblica incolumità si intendevano quelli
strutturalmente non rilevanti agli effetti della valutazione del
rischio sismico e quindi questi erano esclusi dalle procedure di
vigilanza e deposito di cui agli articoli 7 e 8 della legge
regionale 23. Parimenti con quest'approvazione c'è stata una
comunicazione fatta dalle strutture regionali ai vari Comuni, sono
stati convocati poi anche dei tavoli in cui si è cercato di
spiegare la bontà di questo provvedimento, che andava nel senso,
come dicevo prima, della semplificazione. Questa delibera, tra le
altre cose, prevede che il modello di denuncia, la scheda
informativa, come viene chiamata, venisse integralmente sostituita
con l'allegato 2, quello del modello di denuncia a scheda
informativa, così come previsto all'interno della deliberazione n.
1090 del 1° agosto 2014.
Ora cosa succede in quest' articolo, che dicevo, malgrado i
buoni intendimenti che si erano manifestati, nel senso di
facilitare la vita e soprattutto diminuire i costi...in
quest'allegato 2 a pagina 18 c'è scritto:
"poiché trattasi di
intervento privo di rilevanza ai fini della pubblica incolumità, ai
sensi della DGR 1090 del 1° agosto 2014, e di cui si effettuerà il
collaudo..."
, è rimasto questo, io penso un refuso, comunque
c'è... Con questo passaggio di fatto tutta la bontà dell'operazione
viene vanificata, perché, per questi interventi, che vengono
comunque ritenuti strutturalmente non rilevanti agli effetti della
valutazione del rischio sismico, gli uffici tecnici, leggendo la
documentazione e i contenuti della delibera, continuano a chiedere
la denuncia e il collaudo. L'unica cosa a cui si è ovviato in
questo momento è il fatto che questi interventi non sono più
assoggettati a verifica a campione, ma nel contenuto vero e
proprio, sul processo di semplificazione e di riduzione dei costi
nulla è variato, perché comunque si continuano a chiedere denuncia
e collaudo.
Presidente -
Grazie. Per la risposta, chiede la parola
l'Assessore Baccega, ne ha la facoltà.
Baccega (SA) -
Grazie Presidente.
Sì, in realtà è un'interpellanza prettamente tecnica, che
richiede una risposta soprattutto tecnica, ma anche di apertura
credo. È sicuramente una materia quella della normativa
anti-sismica che si va ad intersecare con le norme tecniche di
costruzione, che, ahimè, spesso vanno approfondite, interpretate,
sperimentate e poi messe in campo affinché ci possa essere
ovviamente una maggiore chiarezza. Proprio per fare chiarezza e
perché si possa capire la tematica, sono così costretto a fare una
breve premessa proprio tecnica sull'argomento. La disciplina delle
attività di vigilanza su opere e costruzioni in zone sismiche,
appunto la legge regionale n. 23 da lei citata del 31 luglio 2012,
prevede che la Giunta regionale con propria deliberazione, d'intesa
con il Consiglio permanente degli Enti locali, definisca gli
indirizzi per individuare gli interventi privi di rilevanza ai fini
della pubblica incolumità, in conformità al Testo unico delle
disposizioni legislative regolamentari in materia di edilizia: il
DPR 380 del 2001, che a sua volta dispone che tutte le costruzioni
la cui sicurezza possa comunque interessare la pubblica incolumità
devono essere sottoposte a collaudo statico e quindi anche alla
denuncia presso il competente ufficio tecnico regionale: il famoso
"Ufficio ex cemento armato", ora presente in ogni singolo Comune,
come da legge 23. Classificare un intervento privo di rilevanza ai
fini della pubblica incolumità comporta di fatto che lo stesso sia
esentato sia dalle disposizioni previste dal DPR 380, sia
dall'attività di vigilanza regolamentata dalla legge regionale in
materia sismica, il tutto a vantaggio appunto dello snellimento dei
progetti autorizzativi. Va ricordato che per queste opere le
attività di progettazione sono comunque soggette all'obbligo del
rispetto della normativa tecnica vigente, le norme tecniche di
costruzione, al fine di garantire i livelli di sicurezza
dovuti.
Con l'approvazione della delibera di Giunta n. 1603 del 2013,
d'intesa sempre con il Consiglio permanente degli Enti locali, sono
stati definiti, tra l'altro, sia le modalità di deposito dei
progetti con il relativo modello di scheda informativa, aggiornato
alle disposizioni normative vigenti, sia gli indirizzi per
l'individuazione degli interventi strutturali privi di rilevanza ai
fini della pubblica incolumità, il famoso allegato 4. In
quest'allegato veniva proposto a titolo di esempio, peraltro
esemplificativo e non esaustivo, un elenco di interventi che per
loro caratteristiche potevano essere classificati privi di
rilevanza ai fini della pubblica incolumità, ma qui entrano in
campo le responsabilità: rimaneva in capo al progettista la
responsabilità di attestare che l'intervento proposto potesse
essere classificato come privo di rilevanza. L'attestazione doveva
avvenire mediante la produzione di una dichiarazione asseverata,
che il professionista doveva allegare agli atti, con i documenti
progettuali e le autorizzazioni necessarie, previa esecuzione
obbligatoria di tutte le verifiche necessarie atte a dimostrare la
non rilevanza della pubblica incolumità. Dopo un primo periodo di
applicazione della legge regionale 23, l'ufficio competente in
materia ha evidenziato l'insorgere di alcune criticità procedurali,
che, di fatto, hanno sensibilmente impattato sul processo edilizio,
aumentando giustamente gli oneri amministrativi in capo ai
cittadini. In particolare era emerso che i professionisti
difficilmente si assumevano la responsabilità di asseverare, anche
per le opere strutturali minori, come, ad esempio, i muretti di
terrazzamento, la realizzazione di verande, di serre, di tettoie e
di soppalchi, che l'intervento poteva essere classificato come
privo di rilevanza per la pubblica incolumità, con la conseguenza
che la maggior parte degli interventi venivano assoggettati
all'obbligo della denuncia-deposito, vanificando nei fatti la
possibilità di semplificare il procedimento amministrativo.
Ciò detto, in coerenza con quanto realizzato in altre Regioni,
per esempio in Emilia-Romagna, si è ritenuto utile procedere con
l'assunzione di un atto di indirizzo a livello regionale, allo
scopo di rispondere alle esigenze di semplificazione e riduzione
degli oneri amministrativi, senza però ridurre i livelli di
sicurezza e di qualità delle opere edilizie. La struttura
regionale, di concerto con i componenti del tavolo tecnico
istituito appositamente per il monitoraggio dell'applicazione della
legge 23 e costituito da rappresentanti degli ordini professionali
- sono 15 professionisti tra geometri, architetti, ingegneri e due
rappresentanti del CELVA -, ha predisposto un elenco di interventi
strutturali definiti privi di rilevanza ai fini della pubblica
incolumità e come tali esclusi dalle procedure di vigilanza
previste dalla legge regionale 23, sia dall'obbligo di
denuncia-deposito di cui al DPR 380. Tale atto di indirizzo,
appunto la delibera che lei citava, è stato approvato con la
delibera di Giunta del 1° agosto 2014, con ovviamente l'intesa
espressa dal Consiglio permanente degli Enti locali. Unitamente
all'elenco degli interventi richiamato è stato altresì aggiornato
il modello di denuncia, l'allegato 2, già introdotto con la
precedente DGR 1603, nella parte riguardante la possibilità e non
l'obbligatorietà di denunciare la tipologia di intervento in
oggetto. Ricapitolando, con l'adozione della delibera di Giunta
1090 sono state definite a priori le tipologie di intervento prive
di rilevanza, sollevando quindi il professionista dagli oneri
derivanti dall'asseverazione prevista dalla precedente
delibera.
Entrando nel merito delle domande e sulla base di quanto ho
affermato con questo percorso, l'allegato 2 della delibera di
Giunta 1090 non vanifica la volontà del legislatore di semplificare
il procedimento relativo alle opere strutturali prive di rilevanza,
ma come recita chiaramente e senza possibilità di fraintendimenti
il punto 4 del deliberato, paragrafo 1.1 dell'allegato 1:
"queste opere sono escluse dalle procedure di vigilanza e di
deposito"
. Tuttavia, in virtù del fatto che per alcuni
interventi ricompresi nell'elenco approvato...è possibile che vi
sia comunque la necessità che il committente debba anche acquisire
l'agibilità, istituto regolamentato dal DPR 380...è stata lasciata
la possibilità di effettuare la denuncia anche se tale opera è
inquadrata come priva di rilevanza per la pubblica incolumità.
Sulla base dell'esigenza di avere l'agibilità, quindi si deve
procedere in quella direzione, in quanto quest'atto è
preliminarmente indispensabile ai fini del collaudo dell'intervento
e del conseguente rilascio dell'agibilità. È quindi per questo
motivo che l'allegato 2 della deliberazione è stato aggiornato in
ragione di quanto sopra esposto.
"Se è intenzione dell'Amministrazione regionale modificare
tale allegato"
: sulla base di queste considerazioni, al momento
non si ritiene necessario apportare modifiche all'allegato 2,
qualora insorgessero criticità particolari - e su questo il
confronto potrà ancora proseguire -, sarà cura dell'ufficio,
unitamente al tavolo tecnico, valutare le eventuali correzioni più
opportune. Nei prossimi giorni io incontrerò gli ordini
professionali e sottoporrò loro la problematica da lei evidenziata
in quest'interpellanza e troverò il modo eventualmente di
informarla e di ulteriormente approfondire la problematica.
Presidente -
Grazie Assessore. Per la replica, ha chiesto
la parola il Consigliere Gerandin, ne ha facoltà.
Gerandin (UVP)
- Merci Président.
Beh, vede, Assessore, lei mi ha ricostruito tutta la faccenda
che io ho volutamente evitato, proprio perché è una faccenda molto
tecnica, è chiaro che la situazione legata al discorso del sismico
è una materia molto delicata e non volevo annoiare nessuno. Lei
l'ha ricostruita, l'ha ricostruita anche bene, con dei passaggi,
l'unica cosa io parto dalle conclusioni finali, dalle
considerazioni che lei ha fatto. Io le chiedo, Assessore, che, al
di là dei buoni propositi che voi ribadite in quello che era il
contenuto della delibera, io peraltro ho già mi pare anticipato
prima nella mia illustrazione quelli che erano i buoni
propositi...io le consiglierei, Assessore, prima di andare a
riconvocare questo tavolo, di prendersi una giornata, di fare il
giro negli uffici tecnici e di chiedere cosa chiedono gli uffici
tecnici a seguito di quest'allegato 2. Avete fatto un atto inutile,
perché non ce n'è uno...voi avete detto non è un obbligo, è una
possibilità, bene, non ce n'è uno che abbia colto questa
possibilità, perché gli uffici tecnici le richiedono a seguito
dell'allegato 2, così come avete scritto...perché voi non avete
scritto c'è la possibilità dell'allegato 2: voi avete scritto che
la documentazione è questa, per cui, di fatto, voi com'è
scritto...e avete scritto che si effettuerà il collaudo, voi di
fatto avete invalidato tutta quella che era la buona volontà di
semplificare e di ridurre i costi, perché gli uffici tecnici tutti
chiedono denuncia e collaudo. Allora è inutile che voi convocate
questi tavoli tecnici, perché è un discorso se volete fare
l'interesse di ingegneri o quant'altro, di liberi professionisti,
che, per la carità, loro fanno il loro lavoro e hanno sicuramente
delle responsabilità in merito al sismico, altra storia se volete
semplificare la vita ai cittadini e a coloro che presentano questi
tipi di domanda, è altra storia, glielo posso assicurare, è altra
storia! Questo tavolo tecnico in tutta sincerità mi fa piacere che
lo riconvochiate, mi fa piacere che mi renda anche partecipe di
quella che sarà la conclusione, ma convocate anche gli uffici
tecnici per chiedere qual è la documentazione che richiedono a
seguito di quest'allegato 2, così com'è scritto.
Le chiederei poi veramente, al di là di tutto, di mettere
attorno ad un tavolo una rappresentanza, venite una volta in
commissione, che possiamo fare le domande a lei, alla politica, a
chi ha manifestato...e torno a dire un intendimento più che
condivisibile, ecco, è da sottoscrivere, io nella bontà, nel
contenuto la delibera del 1° di agosto la sottoscrivo
in
toto
, salvo l'allegato, perché con l'allegato voi avete di
fatto invalidato il tutto.
Le dico ancora una cosa sul fatto che la buona volontà c'era.
Voi avete mandato una lettera a firma del Dirigente dell'assetto
del territorio, ai Sindaci, all'Ordine degli architetti, ingegneri,
geometri, geologi, agronomi, periti industriali, al CELVA, in cui
voi ribadite la volontà di escludere procedure di vigilanza,
deposito, articoli 7 e 8, ma di fatto questa lettera è stata una
lettera morta, perché così com'è scritto gli uffici tecnici si
attengono a quello che è l'allegato, non possono far altro, non è
colpa degli uffici tecnici! Io davvero le chiedo, ma proprio nel
senso di semplificare la vita, di rivederla, perché la delibera è
ottima nei contenuti, è ottima nella volontà di andare in questo
senso, c'è solo, a mio parere - e lo ribadisco -, un passaggio
legato...io lo chiamo un refuso...mi va bene, ma ammettetelo che
con questo di fatto si è invalidato un percorso che è condivisibile
da tutti. Grazie.
Presidente -
Grazie collega Gerandin. Passiamo al punto
16 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK