Consiglio Regionale della Valle d'Aosta - Oggetto del Consiglio n. 2822 del 6 febbraio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2822 del 6 febbraio 2013 - Resoconto
OGGETTO N. 2822/XIII - Proposta di regolamento: "Nuove
disposizioni sull'accesso, sulle modalità e sui criteri per
l'assunzione del personale dell'Amministrazione regionale e degli
enti del comparto unico della Valle d'Aosta. Abrogazione del
regolamento regionale 11 dicembre 1996, n. 6".
Presidente -
Il testo ha avuto il parere favorevole a
maggioranza sul nuovo testo della II Commissione, il parere
favorevole del Consiglio permanente degli enti locali con proposte
modificative, sono stati presentati quattro emendamenti dei gruppi
ALPE e PD e ovviamente l'esame sarà sul nuovo testo predisposto
dalla II Commissione. Ha chiesto la parola il relatore, il
Consigliere Crétaz, ne ha la facoltà.
Crétaz (UV)
- Merci Monsieur le Président.
La presente proposta di regolamento detta nuove disposizioni in
materia di accesso e sui criteri e modalità di reclutamento del
personale dell'Amministrazione regionale e degli enti locali del
comparto unico della Valle d'Aosta, in applicazione dell'articolo
41, comma 11, della legge regionale 23 luglio 2010, n. 22 (Nuova
disciplina dell'organizzazione dell'Amministrazione regionale e
degli enti del comparto unico della Valle d'Aosta. Abrogazione
della legge regionale 23 ottobre 1995, n. 45, e di altre leggi in
materia di personale)
.
Le principali novità introdotte
riguardano in particolare:
- la possibilità per gli enti del comparto di utilizzare le
graduatorie di altro ente per l'assunzione di personale a tempo
determinato e a tempo indeterminato;
- la spendibilità permanente dell'accertamento della conoscenza
della lingua francese o italiana per tutti gli enti del comparto
unico e per l'Università della Valle d'Aosta-Université de la
Vallée d'Aoste;
- il riconoscimento dei diplomi DELF e DALF e dell'accertamento
della piena conoscenza della lingua francese per il personale
ispettivo, direttivo, docente ed educativo delle istituzioni
scolastiche dipendenti dalla Regione ai fini dell'esonero dalle
prove di accertamento della lingua francese per l'accesso agli enti
del comparto unico;
- il riconoscimento dell'accertamento della lingua francese e
italiana superato presso l'Azienda USL e effettuato con le stesse
modalità previste nel presente regolamento, ai fini dell'esonero
dalle prove di accertamento della lingua per l'accesso agli enti
del comparto unico;
- la precisazione dei criteri di partecipazione ai concorsi
pubblici da parte dei soggetti affetti da disturbi specifici di
apprendimento, DSA, rimettendo alla valutazione dell'ASL competente
la definizione degli strumenti di compensazione e degli eventuali
tempi aggiuntivi;
- maggiori dettagli nella descrizione delle modalità di
espletamento e valutazione delle varie tipologie di prove
selettive;
- i criteri e le modalità di espletamento delle procedure
selettive pubbliche uniche in applicazione dell'articolo 41, comma
5, della legge regionale 22/2010.
Per quanto riguarda le assunzioni, si definiscono le varie
tipologie di assunzione a tempo determinato ed indeterminato,
l'utilizzo delle graduatorie degli enti locali per le assunzioni a
tempo determinato e gli obblighi degli enti rispetto alle
assunzioni delle categorie protette. Inoltre, sono stabiliti i
requisiti generali e speciali per l'assunzione nel pubblico
impiego, nonché i titoli di studio prescritti per le varie
categorie e posizioni di cui al contratto collettivo regionale di
lavoro del comparto unico.
Per quanto riguarda i contenuti e le modalità di pubblicazione
dei bandi delle procedure selettive, è stato inserito un contributo
di ammissione alle procedure selettive, pari a 10 euro, che sarà
richiesto a ciascun candidato all'atto della presentazione della
domanda di partecipazione. Sono definite, inoltre, le modalità di
presentazione della domanda di partecipazione alle procedure
selettive e le informazioni che i candidati devono dichiarare nella
stessa.
Relativamente all'accertamento della conoscenza della lingua
francese o italiana, requisito indispensabile che il candidato deve
possedere al fine dell'assunzione a tempo determinato o
indeterminato presso gli enti del comparto, lo stesso è effettuato
mediante prove differenziate in base alla categoria e al profilo di
appartenenza e, una volta superato, conserva validità permanente
per tutti gli enti del comparto unico e per l'Università della
Valle d'Aosta-Université de la Vallée d'Aoste in relazione alla
qualifica e posizione di inquadramento. Sono altresì disciplinati i
casi di esonero dalle prove di accertamento linguistico e nello
specifico sono state aggiunte le seguenti certificazioni:
- diploma DELF (
Diplôme d'Etudes en langue
française
);
-
diplôme
DALF
(
Diplôme Approfondi de la Langue
Française
);
- certificato di piena conoscenza della lingua francese per il
personale ispettivo, direttivo, docente ed educativo delle
istituzioni scolastiche dipendenti dalla Regione;
- accertamento linguistico sostenuto presso l'Azienda regionale
sanitaria USL della Valle d'Aosta, purché l'accertamento sia
effettuato con le stesse modalità previste per gli enti del
comparto unico.
Sono inoltre definite le modalità di svolgimento e di
valutazione delle varie tipologie di prove previste: prove scritte
teoriche, prove scritte teorico-pratiche, prove scritte per test
bilanciati, prove pratiche, prove attitudinali, prove
motorio-attitudinali, prove ginnico-sportive e prove orali.
Nel definire le modalità di approvazione degli atti concorsuali
e la costituzione della graduatoria di merito, sono disciplinate le
modalità di riserva dei posti nei concorsi per il personale interno
all'ente.
Una sostanziale novità riguarda le procedure selettive uniche
per il comparto, prevedendo che l'Amministrazione regionale, per la
copertura di più posti disponibili nei diversi enti, possa bandire
procedure selettive pubbliche uniche. Gli enti del comparto,
all'atto dell'aggiornamento annuale del piano di programmazione del
fabbisogno per personale dell'ente, comunicano alla struttura
competente dell'Amministrazione regionale i dati per l'avvio delle
procedure selettive uniche. L'Amministrazione regionale, una volta
acquisite le richieste dai vari enti, accorpa i posti individuati
sulla base delle competenze professionali richieste e provvede
all'indizione di una o più procedure selettive, indicando per ogni
posto da ricoprire gli enti di assegnazione. Al termine della
procedura selettiva unica sono stilate tante graduatorie degli
idonei quanti sono gli enti coinvolti e i candidati saranno
inseriti esclusivamente nelle graduatorie degli enti specificati
all'atto della presentazione della domanda di partecipazione alla
procedura selettiva.
Vengono, infine, disciplinate le norme particolari per la
popolazione di lingua tedesca, le quali possono inserire nei bandi
relativi alla procedura selettiva una prova preliminare di
accertamento della conoscenza della lingua tedesca e le norme
particolari per il personale del Corpo forestale della Valle
d'Aosta e per il personale professionista del Corpo volontario dei
vigili del fuoco.
Merci pour votre aimable attention.
Si dà atto che dalle ore 17,01 riassume la presidenza il
Presidente Emily Rini.
Président
- Merci. On peut ouvrir la discussion générale.
Il y a quelqu'un qui souhaite intervenir? Personne? La parole au
Vice-président Chatrian.
Chatrian (ALPE)
- Sì, grazie Presidente, solo per
esplicitare il nostro voto di astensione su questa proposta di
regolamento n. 11, in base alle motivazioni e alle argomentazioni
che abbiamo poc'anzi evidenziato sul DL 215, pur apprezzando certi
passaggi di semplificazione che vengono inseriti comunque su questo
documento. Grazie.
Président
- Il y a quelqu'un d'autre qui souhaite
intervenir? La parole au collègue Donzel.
Donzel (PD)
- Al di là che presenteremo alcuni
emendamenti al fine, a nostro avviso, di migliorare questo testo,
vale lo stesso problema che abbiamo rilevato per l'atto precedente,
ossia che sarebbe stato auspicabile non arrivare alla fine della
legislatura con questo tipo di regolamento. Al di là del nostro
voto sostanziale di astensione, comunque a livello personale
riconosco che finalmente viene dato pieno riconoscimento alla prova
di piena conoscenza della lingua francese per il personale
ispettivo, direttivo, docente ed educativo delle istituzioni
scolastiche, che è una cosa che da tempo abbiamo sempre perseguito
e altresì ritengo estremamente positivo, alla luce del fatto che
tanti studenti valdostani stanno acquisendo il DELF e il DALF,
questo riconoscimento. Al di là del voto di astensione, che è un
fatto politico rispetto agli atti, quindi riconosco per esempio in
questi elementi un atto di estrema modernità, un atto estremamente
positivo, perché sulla parte che riguarda le prove degli insegnanti
c'è una battaglia che dura da tantissimo tempo e sui diplomi DELF e
DALF finalmente ci si guarda intorno e ci si accorge che i nostri
studenti stanno facendo passi da gigante in questa strada... Anche
se politicamente rimarchiamo questo fatto dell'arrivare sul
fotofinish
, non possiamo non riconoscere l'importanza di
questi elementi, che dovrebbero davvero segnare anche un
atteggiamento diverso nei confronti della lingua francese rispetto
alle procedure selettive all'interno dei concorsi pubblici, quindi
probabilmente camminare in una direzione diversa del nostro
rapporto con questa lingua, che è indispensabile alla nostra
Regione per il fatto che rappresenta la nostra storia, la nostra
cultura, grazie.
Presidente
- Grazie. Qualcun altro che vuole intervenire?
Se non ci sono altre richieste di intervento, posso chiudere la
discussione generale. La parola al Presidente Rollandin.
Rollandin (UV) -
Grazie Presidente.
Sì, credo che le sottolineature dei colleghi abbiano evidenziato
alcuni aspetti importanti di questo regolamento applicativo del
215, che sicuramente, come tutte le cose, poteva anche avere
un'accelerazione in precedenza, però tenete conto che su
questo...ringrazio tutte le strutture che hanno fatto un lavoro di
coordinamento e di semplificazione notevolissimo, perché, come voi
capite, adesso leggere questo e semplicemente dire:
"bene non si
fa più questo..."
, quello che ha già detto il collega Donzel,
il riconoscimento di quello che è lo sforzo per il DELF e il DALF
che era stato giustamente sottolineato da tempo e il fatto che si
abbia la stessa metodica per fare l'esame di francese per l'USL,
piuttosto che per la Regione, altro aspetto che aveva creato non
pochi distinguo inutili, perché il passaggio da un ente all'altro
nell'ambito del comparto non aveva più senso con dei distinguo:
ecco tutte queste semplificazioni credo che, oltre ai
riconoscimenti di quelle che sono le persone con disabilità, quindi
con possibilità di avere sotto questo aspetto una giusta
attenzione...ora penso che vadano nella logica più volte
sottolineata.
Voglio solo ricordare che anche gli incontri della struttura, in
particolare del Dipartimento del personale, che ha visto la
dottoressa Badéry e tutto il suo
staff
impegnati per anni
per cercare di districare questa materia, che è sempre in
evoluzione, di difficile attuazione e con dei risvolti non facili
nell'ambito dell'applicazione...allora aver portato nei singoli
ambiti una riorganizzazione che va nell'ottica della
semplificazione e della correttezza del riconoscimento di alcune
situazioni credo sia un passo avanti: ecco, poi tutto è
migliorabile, ma penso sia un passo avanti importante. Grazie.
Presidente -
Grazie. Ci sono dichiarazioni di voto? Se
non ci sono dichiarazioni di voto, possiamo mettere in votazione
l'articolo 1. Siete invitati a votare. La votazione è aperta.
Colleghi votate. Tutti hanno votato? Possiamo chiudere la
votazione.
Presenti: 33
Votanti: 25
Favorevoli: 25
Astenuti: 8 (Bertin, Cerise, Chatrian, Donzel, Carmela Fontana,
Patrizia Morelli, Perron, Rigo)
Il Consiglio approva.
Posso dare lo stesso risultato anche all'articolo 2? Articolo 3.
Articolo 4. Articolo 5. Articolo 6. Articolo 7. Articolo 8.
Articolo 9. Articolo 10. All'articolo 11 c'è un emendamento dei
gruppi ALPE-PD. Qualcuno vuole illustrarlo? La parola al collega
Rigo.
Rigo (PD)
- Grazie Presidente.
In questi anni abbiamo cercato di seguire con attenzione la
problematica relativa ai concorsi attraverso iniziative specifiche,
perché crediamo sia una questione importante, come ha rilevato il
Presidente, e gli emendamenti, hanno un unico obiettivo: utilizzare
al meglio quei pochi concorsi che potremo ancora bandire nel
futuro. Io credo che la riorganizzazione in atto della macchina
burocratica, la riforma delle pensioni, rappresentino ormai vincoli
rigidi, molto rigidi per il reclutamento del personale e quindi le
risorse che noi mettiamo in campo per l'espletamento di concorsi
devono essere utilizzate al meglio. Cosa vuol dire? Che dobbiamo
cercare di fornire sempre più ai candidati tutte le informazioni
utili affinché il concorso sia effettivamente una prova che riesca
a mettere in competizione molte risorse umane. L'emendamento vuole
invitare le strutture ad inserire nel bando anche le indicazioni
bibliografiche - ci sono alcune strutture che lo fanno, altre no -
per dare maggiori elementi e, mi permetta signor Presidente, per
spiegare meglio il senso di questo emendamento di fare una
considerazione. Sarebbe interessante oltre che utile se dalla
struttura del personale venisse una sollecitazione, un invito alle
biblioteche, che fanno corsi ormai su tutto, di organizzarne uno
sui concorsi a livello di comunità montana. Non un concorso
specifico su un bando, ma su come prepararsi ai concorsi e
potrebbero essere i dirigenti che, sostanzialmente, ne sono i
relatori. Io credo che potrebbe essere la maniera per dare una
possibilità in più ai nostri ragazzi. Abbiamo discusso molte volte,
Presidente, in questa sede di quanti sono i ragazzi che si
iscrivono ai concorsi e quei pochi che arrivano a concluderli.
Questo emendamento va nell'indicazione di fornire più indicazioni
ai ragazzi. Anche il sito della Regione potrebbe, al momento dei
concorsi, diventare strumento di conoscenza. Ripeto: dobbiamo
utilizzare al meglio quei pochi concorsi che potranno essere anche
banditi negli anni per riuscire a reclutare i candidati
migliori.
Presidente
- Grazie. La parola al Presidente
Rollandin.
Rollandin (UV)
- Grazie.
L'osservazione è sicuramente pertinente, nel senso che non è
facile orientarsi soprattutto in alcuni concorsi...e
l'articolazione con cui è presentato, nel senso che può...quindi è
una valutazione che oggettivamente deve essere fatta, con la
tendenza che condivido che, laddove è possibile, è bene che venga
fatta. C'è solo un limite: che, nel momento in cui io do delle
indicazioni, se per caso non sono esaustive, metti che una domanda
vada ad inserirsi in qualcosa che non era previsto...cioè, ecco, lo
dico così
ad abundantiam
, come...con la
precisazione...dovremmo chiaramente dire che non è completo, non
necessariamente riguarda...riguarda le principali osservazioni, gli
indirizzi principali a cui attenersi per riuscire ad avere una
preparazione di base seria, poi chiaramente, se è specifico, è
logico che non puoi non avere quel tipo di informazione, quindi io
non ho nulla in contrario, faccio solo notare che mi hanno...
(interruzione di un consigliere, fuori microfono)
...mi hanno detto:
"guardate che la preoccupazione è che se
per caso..."
(nuova interruzione di un consigliere, fuori
microfono)
...no no, ma io ho sottolineato questo...voglio solo precisare
questo piccolo...questa remora che mi è stata fatta presente, per
evitare che poi ci siano delle contestazioni nel merito del
riferimento bibliografico che viene dato: ecco, tutto lì; comunque
lo accettiamo.
Presidente
-Posso mettere allora in votazione l'articolo
11 emendato? Mettiamo in votazione l'articolo con l'emendamento. La
votazione è aperta. Colleghi, votate. Tutti hanno votato? Bisogna
annullare il voto... Riapriamo la votazione allora. La votazione è
aperta, rivotiamo l'articolo quindi emendato. Votate colleghi.
Tutti hanno...colleghi, votate per cortesia! La votazione è
chiusa.
Presenti: 32
Votanti: 32
Favorevoli: 32
L'articolo 11 è approvato.
Metto in votazione l'articolo 12. Colleghi, votate. Possiamo
chiudere la votazione? La votazione è chiusa.
Presenti: 32
Votanti: 24
Favorevoli: 24
Astenuti: 8 (Bertin, Cerise, Chatrian, Donzel, Carmela Fontana,
Patrizia Morelli, Perron, Rigo)
Il Consiglio approva.
Posso dare lo stesso risultato per l'articolo 13? Stesso
risultato. Articolo 14: stesso risultato. All'articolo 15 c'è
l'emendamento 2 di ALPE e PD. Qualcuno intende illustrarlo? La
parola al collega Rigo.
Rigo (PD)
- Mi riallaccio a quello che ho detto prima
rispetto al fatto che saranno sempre meno i concorsi che verranno
banditi e quindi mi dispiacerebbe che un candidato perché non
riporta nella domanda il codice fiscale venga non ammesso subito,
d'
emblée
. Dovrà quindi aspettare un altro anno se non allega
il codice fiscale come altri elementi che, secondo me, non sono
così prioritari, viene ammesso con riserva e, entro 10 giorni, deve
regolarizzare la domanda. Ho fatto l'esempio del codice fiscale per
segnalare che altre amministrazioni, fanno così; l'Azienda USL per
esempio, se alcuni di queste indicazioni non vengono segnalate, la
domanda viene ammessa con riserva. Dispiacerebbe, se uno si
dimentica di indicare il codice fiscale, la sua domanda non venisse
accolta. Nell'emendamento che ho cercato di segnalare quali possono
essere i documenti non essenziali: non certo quello del nome o del
cognome o del concorso a cui si riferisce, ma che può
successivamente produrre.
Presidente
- La parola al Presidente Rollandin.
Rollandin (UV)
- Da parte degli uffici ci sono delle
serie perplessità, soprattutto perché tra le parti che lei ha anche
indicato di togliere c'è anche l'altra...i titoli che portano poi
a...cioè rischiano...oltre al codice fiscale, che contiene comunque
tutte le informazioni che sono indispensabili ormai a qualsiasi
livello, cioè non mi sembra nemmeno poi uno sforzo eccessivo se uno
partecipa ad un concorso...
(interruzione del Consigliere Rigo, fuori microfono)
...ma sono poi...
(nuova interruzione del Consigliere Rigo, fuori
microfono)
...sì, ce ne sono, è vero, però credo che uno sforzo per dire:
"presentate i documenti"
non è poi...soprattutto, come dico,
quello del codice fiscale in particolare e il punto H che le
dichiarazioni in materia...dunque, domanda di partecipazione, credo
che su queste non sia poi difficile...cioè francamente noi su
questo abbiamo delle...
(nuova
interruzione del Consigliere Rigo, fuori
microfono
)
...sì, come dico, è vero, però anche il fatto di chiederlo
successivamente, di fare tutto questo controllo...invece lo faccio
con tutti ed è finita, se no, devo ancora richiederlo
successivamente e vedere se si è dimenticato, questo...saremmo per
escludere queste agevolazioni, ecco, francamente nei concorsi se ne
fanno pochi è giusto che siano più attenti.
Presidente
- Ha chiesto la parola il collega Rigo.
Rigo (PD)
- Ritiriamo l'emendamento, è inutile fare una
votazione su...
Presidente
- Bene, allora l'emendamento è ritirato. Posso
dare lo stesso risultato quindi all'articolo 15? Okay. Articolo 16:
stesso risultato? No? Allora metto in votazione l'articolo 16.
Votate colleghi. Tutti hanno votato? Se tutti hanno votato,
possiamo chiudere la votazione.
Presenti: 31
Votanti: 31
Favorevoli: 31
Il Consiglio approva.
Mettiamo in votazione l'articolo 17? La votazione è aperta,
votate. Possiamo chiudere la votazione?
Presenti: 31
Votanti: 23
Favorevoli: 23
Astenuti: 8 (Bertin, Cerise, Chatrian, Donzel, Carmela Fontana,
Patrizia Morelli, Perron, Rigo)
Il Consiglio approva.
Articolo 18: stesso risultato. Articolo 19: stesso risultato.
Articolo 20: stesso risultato.
All'articolo 21 c'è l'emendamento n. 3 di ALPE e PD. Chi intende
illustrarlo? La parola al collega Rigo.
Rigo (PD) -
Sì, in un articolo precedente si dice che le
prove concorsuali hanno un tempo minimo e uno massimo: da due ore a
otto ore. Ricordiamoci che da domani, per partecipare ad un
concorso, bisogna 10 euro, quindi non c'è più l'idea di "partecipo
al concorso così sto a casa un giorno". Allora non capisco,
sinceramente, il comma 23, dove si dice che
"i candidati non
possono abbandonare la sede d'esame prima che sia trascorsa almeno
la metà del tempo assegnato per lo svolgimento
- dei lavori -
della prova"
. Se è una prova di otto ore e uno non sa, sa
pochissimo, quasi niente rispetto a quella prova specifica, deve
rimanere in aula fino a quattro ore? Disturbando anche tutti gli
altri? Mi sembra una cosa inutile.
Presidente -
La parola al Presidente Rollandin.
Rollandin (UV) -
Devo ammettere che non ho delle
argomentazioni per contraddirla, perché io francamente penso che,
se uno non ha niente da dire, è meglio che vada via, quindi...
(interruzione del Consigliere Rigo, fuori microfono)
...no no, ma difatti, quindi concordo su questo fatto.
Presidente
- Mettiamo in votazione l'emendamento o
l'articolo emendato? L'articolo emendato. La votazione è aperta.
Votate. Invito i colleghi a stare in aula durante le votazioni.
Possiamo chiudere la votazione. La votazione è chiusa.
Presenti: 30
Votanti: 30
Favorevoli: 30
Il Consiglio approva all'unanimità.
Articolo 22. Apriamo la votazione? La votazione è aperta.
Votate. Tutti hanno votato? Possiamo chiudere la votazione? La
votazione è chiusa.
Presenti: 30
Votanti: 22
Favorevoli: 22
Astenuti: 8 (Bertin, Cerise, Chatrian, Donzel, Carmela Fontana,
Patrizia Morelli, Perron, Rigo)
Il Consiglio approva.
Posso dare lo stesso risultato per l'articolo 23? Stesso
risultato. Articolo 24: stesso risultato. Articolo 25: stesso
risultato. Articolo 26: stesso risultato. Articolo 27: stesso
risultato. Articolo 28: stesso risultato. Articolo 29: stesso
risultato. Articolo 30: stesso risultato. Articolo 31: stesso
risultato. Articolo 32: stesso risultato. Articolo 33: stesso
risultato. Articolo 34: stesso risultato. Articolo 35: stesso
risultato.
All'articolo 36 c'è l'emendamento 4 dei gruppi ALPE-PD. La
parola al collega Rigo per l'illustrazione.
Rigo (PD)
- Visto che i concorsi sono pochi, dobbiamo
essere capaci di valutare al meglio e quindi le commissioni devono
essere guidate non tanto dalla disponibilità del singolo, ma dalla
capacità di selezionare. Ora, mi consenta Presidente, ma il fatto
che ci sia la possibilità di inserire nelle commissioni
esaminatrici anche il personale in quiescenza mi sembra in
contrasto con l'assunto prima formulato. I concorsi non sono
tantissimi, e quindi mi sembra che possiamo utilizzare il
personale, oppure i tecnici, gli esperti che abbiamo indicato negli
altri comma di questo articolo. Le leggi cambiano con una velocità
impressionante, così il modo di lavorare e un pensionato può essere
utile facendo del volontariato, anzi è auspicabile che possa fare
del volontariato. In una commissione valutativa preferirei ci
fossero valutatori anche pagati, ma in possesso di un'effettiva
capacità di scegliere il candidato più opportuno per quel tipo di
posto di lavoro.
Presidente
- Colleghi... La parola al Presidente
Rollandin.
Rollandin (UV)
- La valutazione che era stata fatta, ed è
la ragione per cui è stato messo...è che diventa sempre più
difficile individuare e trovare le persone tra i dirigenti che
possano essere disponibili, alle volte per settimane, per fare i
concorsi; l'utilizzo delle persone che sono andate in quiescenza da
poco è una risorsa. Devo dire che, siccome è una scelta, non è
obbligatorio, però avere questa possibilità risolve tanti problemi.
Io vorrei che lei chiedesse agli uffici competenti che giri devono
fare per avere del personale disponibile, ormai i concorsi durano
giornate. Francamente le chiederei di fare un ripensamento, perché
non è che sia una scelta per dire: "non vogliamo", è una
possibilità in più che abbiamo per gente...gli esempi che ho visto
già solo in questi anni sono stati parecchi, ma proprio perché non
si trovava nessuno, non si trova nessuno e le persone che vanno in
quiescenza sono quelli che hanno avuto un'esperienza, conoscono
l'Amministrazione, conoscono tutto, quindi conoscono anche il
posto, di solito si individuano settore per settore quelli che
hanno l'esperienza, non è che si facciano... Siccome tutto viene
fatto dagli uffici competenti, e qui è una richiesta loro eh...io
francamente dire che sono neutro è poco, nel senso che proprio non
c'è stato nessun indirizzo: è proprio un'esigenza legata a quella
che è l'emergenza molto spesso, teniamo conto che anche sul
personale dirigente anche lì abbiamo ridotto, non abbiamo più tutte
quelle disponibilità che c'erano prima, i compiti a livello
organizzativo...
(interruzione di un consigliere, fuori microfono)
...sì, però non è solo, è di solito uno dei componenti...allora
il fatto di far ricorso anche a questi, a mio avviso, è una
richiesta, quindi noi saremmo per mantenerlo ecco.
Presidente
- Grazie, la parola al collega Rigo.
Rigo (PD)
- Visto che è una questione tecnica, ritiriamo
l'emendamento.
Presidente
- Bene, quindi possiamo dare lo stesso
risultato all'articolo 36, giusto? Stesso risultato. Articolo 37:
stesso risultato. Articolo 38: stesso risultato. Articolo 39:
stesso risultato. Articolo 40: stesso risultato. Articolo 41:
stesso risultato. Articolo 42: stesso risultato. Articolo 43:
stesso risultato. Articolo 44: stesso risultato. Allegato A: stesso
risultato.
Possiamo mettere in votazione la legge nel suo complesso? La
votazione è aperta. Colleghi, votate. Tutti hanno votato? Possiamo
chiudere la votazione.
Presenti: 31
Votanti: 23
Favorevoli: 23
Astenuti: 8 (Bertin, Cerise, Chatrian, Donzel, Carmela Fontana,
Patrizia Morelli, Perron, Rigo)
Il Consiglio approva.
Punto 30 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK