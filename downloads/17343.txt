Consiglio Regionale della Valle d'Aosta - Oggetto del Consiglio n. 697 del 23 giugno 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula
Oggetto del Consiglio n. 697 del 23 giugno 1999 - Resoconto
SÉANCE DU 23 JUIN 1999 (MATIN)
OGGETTO N. 697/XI Episodi di inquinamento delle acque della Dora
Baltea. (Interrogazione)
Interrogazione Premesso:
- che nei mesi scorsi il tratto di Dora Baltea compreso tra
Aosta e Pollein è stato compromesso da una presenza massiccia di
agenti inquinanti e tossici, che ha comportato un rilevante danno
ecologico;
- che l'episodio è stato denunciato dal Corpo Forestale
Valdostano alla magistratura competente;
- che l'Agenzia regionale per la protezione dell'ambiente è
stata incaricata, in collaborazione con l'Istituto zooprofilattico
di Torino, di analizzare il tipo e l'entità dell'inquinamento;
- che nell'area interessata dal danno ambientale sono presenti
numerose attività produttive, tra le quali lo stabilimento
siderurgico Cogne;
Tutto ciò premesso i sottoscritti Consiglieri regionali
Interrogano
l'Assessore regionale competente per conoscere:
a) se le indagini e le analisi effettuate hanno permesso di
individuare le cause dell'inquinamento, le fonti e gli eventuali
responsabili;
b) se sono stati adottati provvedimenti per prevenire che simili
episodi abbiano a verificarsi in futuro;
c) se esistono sistemi stabili per monitorare la qualità delle
acque della Dora e del suo bacino.
F.to: Tibaldi - Frassy - Lattanzi
Presidente La parola all'Assessore alla sanità, salute e
politiche sociali, Vicquéry.
Vicquéry (UV) In merito all'interrogazione posta, le indagini
condotte dal Corpo forestale valdostano non hanno purtroppo portato
all'individuazione di alcun responsabile. Le analisi chimiche
effettuate sui campioni di acqua prelevati nel corpo idrico, in
alcuni scarichi di natura industriale presenti nel tratto
interessato, su esemplari di pesci morti e sulla microfauna
acquatica, non hanno rilevato la presenza di sostanze
inquinanti.
La causa della moria di pesci quindi è tuttora ignota e
presumibilmente dovuta ad un inquinamento limitato nel tempo,
probabile immissione occasionale…
(commenti del Consigliere Lattanzi, fuori microfono)
… questo è un verbale del Corpo
forestale della Valle d'Aosta, Consigliere Lattanzi.
Misure preventive da parte della pubblica amministrazione in
tali casi sono finalizzate piuttosto a prevenire danni alla salute
pubblica che ad evitare il ripetersi di simili episodi, nel caso in
esame tutto il materiale ittico morto è stato recuperato e avviato
all'incenerimento. Un importante mezzo di prevenzione è la costante
ed assidua vigilanza da parte degli organi preposti al controllo,
ma fenomeni di scarichi occasionali di sostanze liquide inquinanti,
che vengono spesso effettuate per mezzo di mezzi mobili, attività
questa che definirei di natura criminale, irresponsabile, dannosa e
pericolosa per la salute pubblica, sono difficili da scongiurare
completamente tenendo conto delle enormi dimensioni delle reti
idrografiche della Regione.
Per rispondere al terzo quesito, la rete di monitoraggio è
costituita da 39 stazioni di cui 12 sulla Dora e la frequenza del
campionamento è addirittura mensile. Le acque superficiali della
Dora e dei principali torrenti della Regione sono monitorate sin
dal 1979, i controlli effettuati dall'USL dal 1983 al 1996 sono
stati oggetto di una recente pubblicazione curata dall'ARPA nella
quale vengono riportati tutti i dati analitici e vengono già
applicati gli indici globali di qualità che sono stati recepiti
nella recente legislazione, il decreto legislativo n. 152 dell'11
maggio 1999 pubblicato sulla Gazzetta ufficiale. Penso che i
consiglieri abbiano ricevuto questo documento che è molto
interessante e che sarà aggiornato a breve perché è fermo al
1996.
L'applicazione di tali indici, e forse la prima in Italia sui
dati antecedenti al 1998 - perché è indubbio che la rete di
monitoraggio sui corpi idrici in Valle d'Aosta è assolutamente
all'avanguardia in tutta Italia e questo ci è stato riconosciuto
anche recentemente in incontri tecnici -, mostra che le acque
superficiali della Regione, la Dora e i 12 torrenti principali,
hanno tutte uno stato ambientale dal sufficiente al buono in una
classifica su cinque livelli che comprende gli stati: cattivo,
mediocre, sufficiente, buono ed elevato.
È evidente che per migliorare questa situazione è assolutamente
necessario portare a termine la rete dei depuratori prevista dalla
programmazione regionale e su questo permettetemi di dire che in
alcune zone della Valle d'Aosta c'è un lassismo irresponsabile da
parte delle amministrazioni locali. Lo dico in Consiglio regionale
perché ho avuto modo di dirlo ai diretti interessati: si
interessano di tutto tranne che di politiche ambientali, quando si
parla di definire le zone d'individuazione dei depuratori vengono
posti mille problemi, come se i depuratori, i compattatori, le
politiche ambientali fossero nocive alla salute dei cittadini e non
l'inverso.
I dati relativi al 1997-1998, di prossima pubblicazione,
mostrano un lievissimo miglioramento. Va dato atto che dal 1997 vi
è stata una ristrutturazione della rete di monitoraggio e della
frequenza dei campionamenti per renderla più adatta rispetto al
passato a mostrare la qualità globale dell'acqua piuttosto che
l'influenza dei singoli scarichi come era prassi in applicazione
della legge "Merli", strumento più fiscale che di controllo
ambientale.
In conclusione posso dire che, come è stato rilevato dal Corpo
forestale, non è stato individuato il responsabile o i responsabili
di quest'inquinamento. Si tratta molto probabilmente di scarichi
mobili, autocisterne, che notte tempo preferiscono scaricare nelle
acque piuttosto che nelle zone deputate, per dircela nei depuratori
autorizzati sia in Valle sia fuori Valle. Non si tratta di un
inquinamento stabile, per questo motivo, al momento in cui l'ARPA e
i laboratori di analisi effettuano le analisi, le acque dal punto
di vista del rispetto dei valori risultano a norma perché il
deflusso c'è già stato ed ha già prodotto il suo danno ambientale
gravissimo.
Riteniamo che l'attività che viene svolta in primo luogo dal
Corpo forestale valdostano sia un'attività di assoluta importanza
così come di assoluta importanza è l'attività del settore
volontariato e del Consorzio pesca.
Presidente La parola al Consigliere Tibaldi.
Tibaldi (FI) È clamoroso, oggi scopriamo un'altra cosa
eccezionale: che il 14 dicembre 1998 abbiamo assistito ad un
suicidio di massa delle trote nella Dora Baltea perché purtroppo -
ha detto l'Assessore - il Corpo forestale non ha rilevato alcuna
sostanza inquinante. Quel giorno questo gruppo di pesci,
probabilmente appartenenti ad una setta particolare con una
credenza religiosa particolare, ha deciso di procedere ad un
suicidio di massa.
Assessore, quanto lei ci riporta ci lascia allibiti e
sconcertati: o il Corpo forestale non è in grado di effettuare i
rilievi del caso oppure anche chi rappresenta per esempio il
Consorzio pesca che dice che non sono fatti episodici, ma che si
stanno reiterando da tempo, sta raccontando un sacco di cucche
all'opinione pubblica e agli amministratori pubblici di
riferimento.
Riteniamo che sia alquanto strano che a distanza di sei mesi
innanzitutto non se ne sia più parlato, anche qui sembra che la
notizia sia stata incapsulata perché scomoda da riportare
all'attenzione della pubblica opinione o di un'aula pubblica come
questa.
È stata incapsulata e se ne riparla in maniera estremamente
prudente oggi in aula da parte dell'Assessore dicendo che purtroppo
non c'è stato il rilievo di alcuna sostanza inquinante; di
conseguenza purtroppo non sono stati rilevati i responsabili e di
conseguenza, probabilmente, saranno state autocisterne che nella
notte hanno scaricato i prodotti tossici e nocivi nel nostro
principale corso d'acqua e continuano a farlo.
Seconda parte della risposta dell'Assessore, paradosso: il
sistema di monitoraggio della qualità delle acque valdostano è
all'avanguardia, testuali parole, ed è stato ristrutturato nel
1997; il fenomeno inquinante si è realizzato nel dicembre 1998
però, nonostante fosse all'avanguardia, non sono stati capaci di
rilevare e gli agenti inquinanti e di conseguenza i responsabili.
Lascio i commenti a chi ha ascoltato, non ho altro da aggiungere,
Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK