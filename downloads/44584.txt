Consiglio Regionale della Valle d'Aosta - Oggetto del Consiglio n. 1557 del 26 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1557 del 26 maggio 2022 - Resoconto
OGGETTO N. 1557/XVI - Interpellanza: "Strategie e iniziative
per valorizzare e promuovere gli appartamenti privati locati ad uso
turistico".
Bertin (Presidente) -
Punto n. 37. Illustra il
consigliere Marquis.
Marquis (FI) -
L'iniziativa che è stata presentata è per
fare una riflessione sul tema della casa che è messa a disposizione
a uso turistico in Valle d'Aosta.
Sicuramente la casa ha offerto e offre un grande contributo allo
sviluppo turistico che ha avuto la nostra regione nel tempo e
quello che potrà avere ancora nel futuro.
È dagli anni 60 e 70 del secolo scorso, quando c'è stato il boom
edilizio, che, grazie anche alla crescita demografica della nostra
regione, è stata fatta tutta una serie d'interventi di
riposizionamento dei cittadini sul territorio che, in parte, hanno
anche lasciato le case nelle valli laterali per arrivare nella
dorsale del centro Valle e si è liberata e resa disponibile una
grossa quota di patrimonio edilizio tradizionale - che in parte è
stato recuperato, in parte è ancora da recuperare - che viene messo
a disposizione per l'offerta turistica. Un'offerta turistica che è
complementare a quella alberghiera, diversa, e che è un grande
supporto alle attività commerciali e a tutte le attività del
comparto dei servizi che rappresentano la quota parte preponderante
del prodotto interno lordo valdostano.
A fronte di questo valore, che ha delle grosse potenzialità di
messa a reddito, non si riesce a volte a percepire delle strategie
da parte della pubblica Amministrazione per cercare d'incentivare
il recupero di questi fabbricati, un recupero che è difficile e che
merita di essere sostenuto a più livelli, tant'è che, in occasione
dell'approvazione del bilancio, avevo presentato un ordine del
giorno - che è stato poi votato all'unanimità nell'aula - che
sostanzialmente invitava a prendere in mano il problema della casa
a 360 gradi, perché la casa non è solo una questione che deve
essere considerata a livello di tassazione, ma in tutte le
accezioni che meritano di essere approfondite.
Ci sono tanti temi che attengono o aree settoriali su cui
intervenire per valorizzare la casa. Ci sono degli interventi che
possono essere fatti a livello fiscale, a livello burocratico per
semplificare le procedure, a livello di agevolazione dell'accesso
al credito, a livello di promozione e di marketing.
Alla luce di queste considerazioni è stata posta
quest'interpellanza per sapere quali sono le strategie e le
iniziative che sono state poste in essere a oggi e quali si intende
mettere in essere per valorizzare e promuovere un settore, quello
degli appartamenti privati che vengono locati ad uso turistico che,
purtroppo, durante il lockdown è stato il settore più martoriato di
tutti, perché di fatto si è trovato nell'impossibilità di
procurarsi un minimo di reddito a fronte, però, di una situazione
in cui le tasse non hanno subito delle variazioni, l'IMU è stata
pagata, non come per le attività alberghiere che è stata azzerata
nei due anni di grande difficoltà.
Quindi si chiede se, a fronte della mancata concessione dei
contributi che c'è stata in questo periodo, si intenda in qualche
modo sostenere il settore.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Quest'interpellanza mi dà
l'occasione per ragionare sulla questione casa anche sotto il
profilo turistico e, come dice lei, di offerta complementare
rispetto alla tradizionale ricettività; lei nella sua interpellanza
fa anche riferimento all'iniziativa discussa nel Consiglio
regionale dell'11 e 12 maggio, l'iniziativa relativa al disegno di
legge e alle proposte sulla locazione ad uso turistico.
Come dicevo, successivamente al mio riscontro nel corso
dell'ultimo Consiglio regionale all'interpellanza del consigliere
Aggravi sul disegno di legge regionale in materia di locazione per
finalità turistiche, mi preme fare alcune precisazioni, perché
alcuni soggetti hanno rilasciato dichiarazioni agli organi di
stampa locale in merito alle quali mi preme, proprio per corretta
informazione, precisare un aspetto. Il disegno di legge in
questione, quello che appunto è riportato nella sua premessa e che
è stato oggetto della discussione, non prevede l'introduzione di
alcuna imposta a carico dei proprietari locatori di alloggio ad uso
turistico, mentre si limita a introdurre - come è giusto che sia
per ragioni di equità - l'applicazione dell'imposta di soggiorno
anche per i turisti ospitati nei suddetti alloggi.
Un turista, a prescindere dal luogo in cui alloggia, sia esso un
campeggio, un bed and breakfast, un albergo o un alloggio ad uso
turistico, può potenzialmente - questo è importante che sia
puntualizzato - usufruire dei servizi turistici resi dai Comuni
nello stesso modo e misura, quindi, in linea di principio, è giusto
che tutti i turisti compartecipino nello stesso modo e misura,
attraverso il pagamento dell'imposta di soggiorno, al finanziamento
parziale delle spese sostenute dai Comuni per i predetti
servizi.
Questo mi premeva ribadirlo, proprio perché lei ha citato la
discussione della volta scorsa, quindi a completamento.
Nessuno disconosce, come lei ha ribadito nella sua premessa, il
ruolo e l'importanza economico-sociale che il fenomeno della
locazione per finalità turistiche ha per la Valle d'Aosta, tant'è
vero che nel DEFR è indicata tra le azioni programmatorie proprio
l'elaborazione del testo di regolamentazione delle locazioni ad uso
turistico ed è quello che io ho fatto e ho prodotto, proprio anche
in ottemperanza alle indicazioni della maggioranza, indicazioni del
documento economico di finanza e programmazione.
La lacuna fondamentale risiede nel fatto che di tale fenomeno in
Valle d'Aosta non si ha alcuna contezza, è proprio un po' questo il
problema: lei fa riferimento giustamente a un fenomeno ma del quale
non si sa quanti siano gli alloggi oggetto di locazione turistica,
quanti siano i posti letto a disposizione, il numero di arrivi e
presenze, i luoghi di provenienza e i motivi del soggiorno, e per
valorizzare, promuovere e sostenere un'attività economica, come lei
giustamente indica nella sua interpellanza, è innanzitutto
necessario proprio conoscere la sua dimensione in tutte le
declinazioni e gli effetti prodotti dal suo esercizio, altrimenti
rischiamo veramente di parlare così di teoria ma senza avere il
dato.
Il dato potenzialmente potrebbe essere importante, noi abbiamo
calcolato che un terzo delle presenze circa potrebbe ricadere in
questa categoria, ma che non sono classificabili nemmeno con le
denunce fatte alla Questura, perché la Questura ha un certo numero
di denunce, se poi lei va a guardare la disponibilità per esempio
sui siti di questi appartamenti, ad esempio, sono notevolmente
maggiori rispetto alle denunce fatte, quindi evidentemente c'è uno
scollamento e non so se risieda nel fatto che o non sono state
denunciate o in altri motivi.
La locazione per finalità turistica è un'attività economica
connotata da elevata eterogeneità: può essere esercitata da persone
fisiche ma ora, qualora si abbia la disponibilità di più di quattro
alloggi, deve obbligatoriamente essere esercitata in forma di
impresa. Può essere esercitata da agenzie immobiliari mandatarie,
può essere esercitata esclusivamente per periodi brevi, cioè
soggiorni inferiori a trenta giorni, può essere esercitata
esclusivamente per periodi lunghi, cioè soggiorni superiori a
trenta giorni, ma lo stesso alloggio può essere locato
contestualmente per periodi brevi e lunghi; può essere esercitata
saltuariamente oppure per periodi stagionali ricorrenti oppure
ancora continuativamente tutto l'anno.
Come vedete è veramente qualcosa di molto variegato ed è anche
la motivazione per avere un quadro un po' più articolato.
Il primo passo da compiere per implementare politiche di
valorizzazione e promozione degli alloggi ad uso turistico risiede
nell'approvazione del disegno di legge regionale di cui più volte
si è parlato, che ha tra i propri scopi fondamentali proprio quello
di consentire il censimento di tale forma di offerta
turistico-ricettiva.
Si sottolinea inoltre che lo stesso disegno di legge regionale
all'articolo 7 dispone che ai fini della promozione - e rispondo a
una delle sue domande - degli alloggi ad uso turistico, l'Office
Régional du Tourisme di cui alla legge regionale 9/2009 consente,
su richiesta dei locatori ad uso turistico interessati, la
pubblicazione sul portale turistico regionale delle informazioni
aggiornate loro concernenti, al pari quindi già oggi di qualsiasi
altra tipologia di attività turistico-ricettiva.
In ogni caso è utile non dimenticare che in linea di principio
non è compito della pubblica Amministrazione esercitare attività
promozionale a favore di attività economiche lucrative, siano esse
esercitate in forma d'impresa che da privati cittadini.
Tuttavia, proprio per il fatto che da tempo la Regione riconosce
all'offerta ricettiva una valenza di carattere generale, non solo
economica ma anche sociale e culturale a beneficio dell'intera
comunità valdostana, l'Amministrazione regionale, fin dallo scorso
millennio, ha sempre dato evidenza e pubblicità all'offerta
turistico-ricettiva della nostra regione pubblicando, prima
attraverso in forma cartacea e poi via via con i nuovi strumenti di
comunicazione, tutte le strutture turistiche ubicate nel nostro
territorio, tant'è che ancora oggi sul sito istituzionale della
Regione, nella sezione "Turismo, case e appartamenti" oltre le case
e appartamenti vacanze, i cosiddetti CAV di cui alla legge
regionale 11/96, troviamo altre due aree dedicate rispettivamente
ad alloggi per uso turistico da agenzia immobiliare e consorzi
turistici e alloggi ad uso turistico da privato.
In merito alla mancata concessione di ristori a seguito della
pandemia, è doveroso precisare che come sottolineato
precedentemente, non essendo identificabile e riconoscibile il
privato proprietario di appartamenti che vengono locati ad uso
turistico, proprio anche in vista di complessità di cui le dicevo
prima, rispetto alla quale, ad esempio, per il gestore di bed and
breakfast - pur non svolgendo l'attività in forma imprenditoriale
ma operando in forza di una regolare SCIA presentata al SUEL -
viene meno il presupposto di qualunque forma di aiuto, che è la
definizione del soggetto beneficiario.
Permanendo tale impossibilità d'individuazione del soggetto
beneficiario, non s'intravede la possibilità nel breve termine, nel
caso anche vi fossero ulteriori interventi normativi a sostegno del
settore turistico ricettivo, di includere nella platea dei
beneficiari coloro che affittano i loro appartamenti ad uso
turistico in forma privata.
Non si può infine non precisare che gli appartamenti locati a
turisti in forma privata, restando ricompresi nella categoria degli
immobili a destinazione residenziale, hanno sempre potuto, come
possono tutt'ora, beneficiare di misure di aiuto, sia statali sia
regionali, legate alla destinazione residenziale che, al contrario,
escludono dai benefici le strutture ricettive propriamente dette,
in caso particolare: i mutui per le seconde case di cui agli
articoli 86 sexties e 86 septies della legge regionale 3/2013, il
cosiddetto superbonus 110%, che è riservato all'edilizia
residenziale, e tutte le misure regionali legate
all'efficientamento energetico degli immobili.
Presidente -
Per la replica, consigliere Marquis.
Marquis (FI) -
Sicuramente dovrò ritornare sull'argomento
perché ho solo cinque minuti a disposizione e, a seguito della sua
risposta, ci vorrebbe molto di più per replicare.
Credo che la prima cosa di cui è stata data evidenza è che non
c'è nessuna strategia in atto riguardo alla valorizzazione degli
appartamenti utilizzati per vacanza e che il tutto viene demandato
all'istituzione della tassa di soggiorno, perché sembrerebbe che
sia l'unico modo, per capire qual è la dimensione del fenomeno, per
poi iniziare a fare delle valutazioni su quelle che possono essere
delle eventuali strategie da porre in essere.
Non posso condividere la sua analisi, Assessore, perché non è
così, cioè se si vuole si può sapere quanti sono gli appartamenti
che vengono messi a disposizione ad uso turistico e che vengono
locati, perché esistono due fattispecie di contratti di locazione:
l'affitto breve turistico, che vale da un giorno a trenta giorni, e
l'affitto transitorio per ragioni turistiche, ragioni di lavoro e
ragioni di studio, che vale per un periodo da trentuno giorni a
diciotto mesi, a livello contrattuale.
Per la prima fattispecie, quella sotto i trenta giorni, bisogna
fare entro ventiquattro ore dall'arrivo dell'ospite una denuncia
alla Questura sulla piattaforma dove vengono indicate le generalità
degli ospiti, tutti i soggetti che occupano l'immobile dato in
locazione, e viene indicato per quanti giorni permangono.
Per tutti quelli che invece fanno dei contratti sopra i trenta
giorni e sopra i trentuno, c'è bisogno, oltre a fare questo, di
fare anche la registrazione del contratto all'Agenzia delle
Entrate.
Pertanto, in una logica di normale collaborazione tra enti dello
Stato, c'è tutta la possibilità di avere questi dati che a oggi mi
risulta non ci siano... Se ci sono allora potrebbero essere messi a
disposizione e potrebbero dare già contezza della dimensione della
questione.
Questo è un primo passo per avere già un dimensionamento, poi
può essere più o meno preciso, ma consente già di fare delle
valutazioni, credo possa consentire.
Poi per quanto riguarda l'altra sua considerazione  - ha
detto che non è la missione della Regione sostenere chi fa delle
azioni lucrative nell'ambito privato, promuovere delle azioni
lucrative nell'ambito privato - credo che si possano fare delle
riflessioni su questo argomento, perché credo che sia interesse da
parte della Regione di sviluppare tutto quello che crea economia,
perché c'è un ritorno di gettito fiscale che può creare delle
entrate aggiuntive rispetto a quelle attuali per consentire di
mettere a disposizione le risorse per lo sviluppo della nostra
regione e per il miglioramento del benessere.
Credo che, contrariamente a questo principio, si possa invece
fare qualcosa per andare in questa direzione.
Non condivido il fatto che sia una tassa che non tocca il
proprietario perché intanto è il proprietario che è responsabile di
esigere la tassa di soggiorno e la deve versare all'ente pubblico;
qualora il cliente si rifiuti di pagare la tassa di soggiorno, chi
la paga è il proprietario dell'immobile.
In aggiunta a questo - è una questione comunque di lana caprina
quest'aspetto qui - c'è anche un problema burocratico: tante volte
in Valle d'Aosta chi affitta degli appartamenti a uso turistico è
anche una persona dotata non di capacità imprenditoriale, perché
stiamo ragionando nel settore dei privati, anche di una popolazione
anziana. Creare delle difficoltà aggiuntive, mettere in piedi delle
piattaforme dove poi si devono collegare per fare delle
dichiarazioni, per fare dei versamenti... sotto il profilo
burocratico rischia di costare più la corda che il sacco. È
un'operazione che se l'andiamo a valutare, non dà dei grossi
benefici sotto il profilo finanziario.
Quello che c'è a monte di tutto questo... quando lei è venuto in
Commissione al momento del bilancio, ha detto: "Questo è anche un
modo per far fare cassa ai Comuni valdostani", questo è dichiarato
agli atti, l'assessore Guichardaz l'ha dichiarato, non io, glielo
posso produrre se vuole lo sbobinamento delle sue
dichiarazioni.
Non condivido che sia un modo per far cassa ai Comuni
valdostani, io credo che bisogni aiutare un operatore che fa
qualcosa per sviluppare la nostra regione, metterlo nelle
condizioni di poterlo fare. Oggi come oggi è sicuramente
un'attività...
Presidente -
Consigliere, concluda.
Marquis (FI) -
Come le dicevo su questo argomento
torneremo con delle altre iniziative perché credo che, anche alla
luce delle sue considerazioni, meriti di essere approfondito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK