Consiglio Regionale della Valle d'Aosta - Oggetto del Consiglio n. 1718 del 6 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1718 del 6 aprile 2011 - Resoconto
OGGETTO N. 1718/XIII - Interrogazione a risposta immediata:
"Modalità di assunzione degli addetti ai cantieri forestali da
parte dell'Assessorato dell'agricoltura e risorse
naturali".
Interrogazione a risposta immediata
Premesso che ogni anno l'Assessorato dell'Agricoltura e
Risorse naturali organizza cantieri di lavoro per l'esecuzione
diretta di interventi e promuove assunzione di maestranze e operai
forestali da parte della Regione sulla base di piani annuali di
intervento nei quali sono precisati:
a) la specificazione degli interventi e la loro
localizzazione;
b) per ogni squadra il numero di maestranze presumibile e la
loro qualificazione;
c) la durata presunta degli interventi;
d) la spesa prevista;
Rilevato come tale piano non sia stato a tutt'oggi approvato
dalla Giunta regionale, con la conseguenza di enormi ritardi nelle
assunzioni;
Vista l'assoluta mancanza di trasparenza sui criteri e le
modalità di assunzione previsti in ordine alle assunzioni ad oggi
effettuate;
Considerando il ritardo nelle procedure di attuazione della
Società regionale per la gestione di servizi alla pubblica
amministrazione che dovrebbe fornire parte del personale in
questione alla Regione;
i sottoscritti Consiglieri regionali
Interrogano
la Giunta regionale per sapere:
- quali siano la tipologia e la tempistica delle assunzioni
effettuate e da effettuarsi nel corso del 2011.
F.to: Chatrian - Bertin - Giuseppe Cerise - Patrizia Morelli
- Louvin
Président
- La parole au Vice-président Chatrian.
Chatrian (ALPE)
- Grazie Presidente.
Il 18 marzo il Governo regionale approvava la costituzione della
società "Société des services Vallée d'Aoste S.p.A." per
l'erogazione di servizi strumentali all'esecuzione dei compiti
istituzionali dell'Amministrazione regionale; in sintesi, delle sue
attività più rilevanti a supporto nella gestione dei cantieri di
lavoro per l'esecuzione in amministrazione diretta degli interventi
concernenti i cantieri forestali. Fino al 2010 l'Amministrazione
regionale approvava il programma degli interventi nella prima
settimana di marzo e, a metà febbraio del corrente anno, portava a
conoscenza il programma organizzativo alle parti sociali e ne
valutava il profilo occupazionale e sociale sempre a metà febbraio.
Le squadre iniziavano il loro lavoro direttamente dal 18 al 22
marzo fino al 18-22 novembre; il 4 aprile scadevano le domande
e...il programma dei cantieri, ad oggi, non è ancora stato
approvato. Sui criteri con cui l'Amministrazione regionale e la
società costituita intende assumere il personale...le notizie che
abbiamo sono che ieri è stato sottoscritto l'accordo con le parti
sociali. Vorrei aggiungere che le preoccupazioni sono le stesse,
sia per le assunzioni nella società che quelle fatte direttamente
dall'Amministrazione regionale, sia per gli operai che per gli
impiegati forestali.
Cosa vogliamo sapere, Assessore? Quando saranno assunti, quanti
sono già stati assunti e quanti, in totale, saranno assunti,
dividendo gli operai e gli impiegati forestali proprio per fare
chiarezza. La nostra intenzione è di conoscere nel dettaglio lo
stato dell'arte. Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
L'interrogazione riporta: quali siano la tipologia e la
tempistica delle assunzioni effettuate e da effettuarsi nel corso
del 2011. A questa richiesta si può rispondere che, in riferimento
alla tipologia ed alla tempistica delle assunzioni effettuate o da
effettuarsi nel corso del 2011, si evidenzia che nel corrente anno
è stata istituita la Società di Servizi Valle d'Aosta S.p.A.,
finalizzata a garantire i servizi alla pubblica amministrazione
regionale e i livelli occupazionali del settore delle attività nel
settore idraulico-forestale. Tale operazione ha richiesto la
modificazione delle procedure di assunzione delle maestranze,
richiedendo il reclutamento degli addetti attraverso la procedura
dell'avviso pubblico per la presentazione delle domande per
l'assunzione nei cantieri forestali. Si evidenzia che il termine
della presentazione delle domande - come è stato ricordato - è
scaduto alle ore 14 del 4 aprile 2011 e che attualmente si sta
procedendo all'istruttoria delle domande in rapporto ai criteri
definiti e concordati con le organizzazioni sindacali, come è stato
ricordato ieri. Tale procedura si concluderà con la pubblicazione
della graduatoria e sarà possibile avviare al lavoro il contingente
previsto dal programma dei lavori che è in corso di
approvazione.
Come già detto in precedenza, attualmente sono stati assunti 27
lavoratori operanti nell'officina, magazzini e falegnameria, al
fine di predisporre gli automezzi, i macchinari, l'attrezzatura ed
il materiale necessario all'avvio dell'attività dei cantieri
forestali, in quanto questo è il materiale che andava preparato per
tempo per poi attivare il più presto possibile i cantieri sul
territorio.
Président
- La parole au Vice-président Chatrian.
Chatrian (ALPE)
- Grazie Presidente.
La domanda mi sembrava puntuale, avevo cercato di fare delle
premesse, ci aspettavamo una risposta, visto che gli accordi sono
stati siglati, e poteva quanto meno indicarci non dico il giorno
esatto, ma la settimana di assunzione. Volevamo avere qualche
ragguaglio in più per quanto riguarda i tagli, sia sulle
assunzioni, sia soprattutto sulle giornate di lavoro. Aspettavamo
una risposta, registriamo negativamente la sua "non risposta",
conoscendo bene l'iter amministrativo che è stato messo in campo in
questi ultimi cinque mesi; aspettavamo realmente questa mattina
carta che canta o quanto meno "data che canta", sia sulla data di
assunzione, sia soprattutto sui tagli che saranno effettuati per
gli operai e per gli impiegati e, in seconda battuta, anche quante
giornate di lavoro gli operai e gli impiegati perderanno nel 2011.
Registriamo la non risposta...rammarico, non so cos'altro dire in
questo momento! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK