Consiglio Regionale della Valle d'Aosta - Oggetto del Consiglio n. 1872 del 22 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Interventi vari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1872 del 22 giugno 2011 - Resoconto
OGGETTO N. 1872/XIII - Interrogazione: "Tempistica dei lavori
di manutenzione straordinaria e adeguamento impiantistico di
Palazzo Roncas nel Comune di Aosta".
Interrogazione
Ricordato che palazzo Roncas è una delle più belle strutture
edilizie del capoluogo regionale, dall'alta valenza storica e
architettonica, che ha sempre rivestito un ruolo pubblico;
Ricordata la proposta, avanzata dal nostro gruppo nel
novembre 2008, di destinare tale palazzo a sede degli Archivi
storici regionali e dell'Istituto storico della resistenza e della
società contemporanea in Valle d'Aosta;
Preso atto della volontà della Giunta regionale di destinare
il palazzo in questione, lasciato libero dal trasferimento, a fine
2008, della caserma dei carabinieri di Aosta nella struttura di via
Clavalité, a sede della Soprintendenza per i beni e le attività
culturali;
Considerato che con provvedimento dirigenziale n. 4745 in
data 14 ottobre 2010 è stata indetta la gara d'appalto per il
servizio di progettazione preliminare dei lavori di manutenzione
straordinaria e adeguamento impiantistico di palazzo Roncas e che
con provvedimento dirigenziale n. 2277 in data 24 maggio 2011 il
direttore della direzione restauro e valorizzazione
dell'Assessorato Istruzione e Cultura ha proceduto alla nomina dei
membri della commissione aggiudicatrice dell'appalto in
questione;
Sottolineata l'importanza di una manutenzione che renda
fruibile nel più breve tempo possibile questo splendido edificio e
contribuisca indirettamente alla riqualificazione dell'intera area
ed espresso il rammarico nel vedere inutilizzata da anni tale
struttura;
i sottoscritti Consiglieri regionali
Interrogano
l'Assessore competente per conoscere la tempistica relativa
al completamento dei lavori di manutenzione e adeguamento di
Palazzo Roncas e del conseguente trasferimento della Soprintendenza
per i beni e le attività culturali.
F.to: Carmela Fontana - Donzel
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président.
In relazione alla richiesta di conoscenza delle tempistiche
relative al completamento dei lavori di manutenzione ed adeguamento
di Palazzo Roncas e del conseguente trasferimento degli uffici
della Sovrintendenza per i beni e le attività culturali, si
sottolinea anzitutto che l'immobile da un punto di vista dei tempi
è stato restituito all'Amministrazione regionale dall'Arma dei
Carabinieri solo a fine 2009 e non a fine 2008; questo perché
abbiamo dovuto dare il tempo materiale per andare incontro al
trasferimento del personale e quindi l'immobile era stato occupato
ancora da strumentazioni rimosse poi solo a fine 2009.
Qual è stato l'iter? Nel corso del 2010 abbiamo provveduto ad
effettuare i rilievi dell'edificio, le indagini stratigrafiche
propedeutiche al progetto, i lavori di manutenzione dell'area
esterna e smontaggi interni al fine di garantire la sicurezza
dell'immobile e degli operatori. Poi, durante il 2010, è stata
indetta la gara d'appalto per il servizio di progettazione non solo
preliminare, questo per accorciare i tempi, ma dell'intero ciclo
progettuale per la manutenzione straordinaria ed adeguamento
impiantistico dell'immobile in oggetto, con la conseguente
previsione di una tempistica per la redazione di tutte le tre fasi
previste dalla legge: progettazione preliminare, definitiva ed
esecutiva che poi le illustrerò.
Con atto del maggio di quest'anno abbiamo nominato i membri
della commissione aggiudicatrice dell'appalto di servizio di
progettazione, a seguito della verifica dell'ammissibilità della
valutazione tecnica dei gruppi di professionisti aventi presentato
l'offerta, e considerato che il servizio verrà affidato con gara
d'appalto a procedura aperta mediante il criterio di aggiudicazione
dell'offerta economicamente più vantaggiosa, è attualmente in corso
la valutazione delle offerte tecniche che sono pervenute da parte
di questa commissione che è stata nominata. Si ipotizza che
l'individuazione del raggruppamento temporaneo dei professionisti
miglior offerente avverrà entro la fine del mese di luglio, a cui
seguirà un periodo di 30 giorni necessario per effettuare le
verifiche di legge, questo seguendo la procedura, e poi potrà
essere approvato l'atto di aggiudicazione definitiva attraverso
apposito provvedimento del dirigente. Decorsi 35 giorni per
l'eventuale deposito di ricorsi da parte di altri raggruppamenti -
questo può sempre succedere -, il contratto per il servizio di
progettazione preliminare, definitiva, esecutiva, direzione lavori,
contabilità e coordinamento della sicurezza in fase di
progettazione ed esecuzione potrà essere firmato. Speriamo che non
ci siano ricorsi; quindi, in assenza di questi ricorsi, a seguito
della firma decorreranno i tempi per l'avvio delle varie fasi di
progettazione, ognuna delle quali dovrà essere redatta nei tempi
contrattualmente previsti ed in seguito controllata dalle strutture
competenti, nonché approvata con deliberazione di Giunta prima di
proseguire con la fase successiva.
Al termine di queste tre fasi di progettazione si potrà
procedere con la gara d'appalto per i lavori di manutenzione
straordinaria ed adeguamento impiantistico dell'immobile e, anche
qui, in assenza di ricorsi, si potrà procedere alla consegna del
cantiere che avrà una durata di due anni. Le faccio avere tutto il
cronoprogramma che riassume il tutto; sommando la fase progettuale,
la fase di approvazione, la fase di controllo e l'esecuzione dei
lavori; diciamo che a partire dalla data di oggi ci vogliono
quattro anni con tutte le fasi: due anni per la fase procedurale e
due anni per i lavori. Quindi diciamo che in primavera 2015 i
lavori, salvo intoppi, dovrebbero essere ultimati; è chiaro che
questo è il cronoprogramma salvo imprevisti. Sappiamo che quando ci
sono opere pubbliche esistono possibilità di ritardi non legati
alla volontà dell'Amministrazione, ma spesso legati a ricorsi o
altri intoppi che sono indipendenti dalla volontà
dell'Amministrazione, comunque questo è l'iter.
Sicuramente condividiamo nelle premesse della sua iniziativa ciò
che lei ha enunciato sull'importanza di questo edificio storico per
la città, storico per la comunità valdostana; il fatto di
restituire alla comunità questo monumento, fra l'altro molto
funzionale in quanto si trova nella zona del museo archeologico, dà
una riqualificazione culturale alla città di Aosta e quindi alla
nostra comunità. Grazie.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore, mi ritengo
soddisfatta delle risposte. Speriamo che tutto funzioni bene, anche
perché è uno stabile veramente prestigioso. Le volevo chiedere però
una cortesia, sempre se è fattibile: magari sentire il Comune di
Aosta, visto che facciamo tutti questi lavori di ristrutturazione,
se era possibile abbellire anche la piazza, perché abbiamo il
museo, e diciamo che è un po' squallida. I commercianti si
lamentano che non c'è gente...magari fare un qualcosa in più per
dare quella bellezza che merita. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK