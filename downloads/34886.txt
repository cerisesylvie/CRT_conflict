Consiglio Regionale della Valle d'Aosta - Oggetto del Consiglio n. 2552 del 25 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2552 del 25 luglio 2012 - Resoconto
OGGETTO N. 2552/XIII - Elezione del nuovo Assessore al
bilancio, finanze e patrimonio.
Presidente
- La parola al Presidente della Regione,
Rollandin.
Rollandin (UV)
- Dopo le dimissioni, presentate l'8
febbraio di quest'anno, e tenendo conto che nel frattempo ci sono
state una serie di sollecitazioni a vario titolo, perché in quel
momento avevamo previsto un certo tempo, di 90 giorni, si era detto
in un comunicato senza che chiaramente le dimissioni avessero un
tempo di sospensione, comunque si era parlato in questi termini...e
oggi siamo a proporre l'Assessore alle finanze, bilancio e
patrimonio.
Credo sia corretto che questo passaggio venga fatto prima delle
vacanze estive, in modo che ci sia la possibilità di concludere
tale periodo della legislatura. A questo proposito le forze di
maggioranza hanno fatto delle valutazioni tenendo conto delle
suggestioni che a livello di Fédération sono state presentate e
oggi voglio ringraziare la struttura dell'Assessorato del bilancio
nel suo insieme, che in questi mesi ha saputo lavorare con grande
competenza, in particolare ringrazio il Coordinatore Bieler, i
responsabili Nuvolari e Luigina...che hanno saputo in questo
periodo assecondare un lavoro difficile per i continui cambiamenti
apportati in questa struttura. Credo di poter dire che tutto
l'apparato ha retto e ha lavorato dando la possibilità di capire
che il sostegno possa essere sufficiente a dare garanzia di
continuità, al di là di chi regge e deve invece fare la
politica.
Siamo a proporre come Assessore Leonardo La Torre.
Presidente
- Dichiaro aperta la discussione generale.
La parola al Consigliere Louvin.
Louvin (ALPE)
- Presidente, siamo a 48 ore dall'inizio
delle Olimpiadi, qui stiamo correndo la staffetta valdostana alla
guida dell'Assessorato, che è rimasto, al di là della lievità con
la quale lei ha trattato questo argomento, a lungo vacante. Più che
una staffetta quindi dovremmo dire un tandem, perché è tutto
interno al più piccolo gruppo consiliare e l'esito
dell'avvicendamento è abbastanza scontato. Noi vorremmo tornare un
istante sull'origine di questa staffetta, che ha fatto molto
discutere e che in nessun modo ha avuto una chiarificazione. Siamo
ancora in attesa che si diano delle spiegazioni su dei fatti che
hanno provocato questa crisi, la dimissione dell'Assessore Lavoyer.
Come anche per la vicenda che ha coinvolto il Presidente Formigoni,
il Celeste Formigoni, anche il precedente titolare del nostro
incarico assessorile, il collega Lavoyer, non ha dato risposte
sulla vicenda che lo ha riguardato; per la verità, nei giorni
scorsi sono rimbalzate notizie addirittura di un complotto che lo
avrebbe visto al centro delle attenzioni non si sa se di forze
politiche o dei media. È stata una vicenda che ha suscitato,
proprio per questo insistente silenzio, ripetuti interrogativi e
anche delle iniziative di accertamento a cui né l'interessato, né
la maggioranza hanno voluto dare riscontro positivo opponendo
sempre un netto rifiuto a dare delle risposte. Abbiamo più volte
ripetuto in quest'aula, e anche fuori, quanto questo nuoccia alla
credibilità delle istituzioni di fronte ad un'opinione pubblica che
è sempre più perplessa di fronte a tale mancanza di trasparenza,
sfiduciata verso i comportamenti dei pubblici amministratori.
Venendo a questo avvicendamento, cosa ha provocato quelle
dimissioni, qual è stato il prezzo di questa vacanza assessorile e
chi lo ha pagato? Questi sono gli interrogativi che ci poniamo. In
un momento di straordinaria tensione della finanza pubblica, di
attacchi ripetuti e concentrici contro le Regioni, in particolare
contro quelle a statuto speciale, abbiamo avuto 172 giorni di
vuoto, dal 3 febbraio, giorno in cui sono state annunciate le
dimissioni dell'Assessore, al vertice delle finanze. In questo
periodo abbiamo fatto luogo ad una manovra regionale straordinaria
nei mesi di marzo-aprile, all'approvazione di un rendiconto e di un
assestamento di bilancio che ci hanno fortemente impegnati in
discussioni tutt'altro che di routine, tutt'altro in quella logica
di continuità burocratica a cui lei faceva riferimento. È una
fortuna potersi giovare di strutture che garantiscano la
continuità, il blocco di continuità...ma questo non sostituisce la
politica, le sue scelte, il suo lavoro di preparazione del domani.
In questo periodo ha preso corpo un decreto sulla
spending
review
che ha un impatto formidabile sulle casse regionali,
che dobbiamo ancora misurare. Chi ha pagato lo scotto di questo
periodo di vacanza quindi è semplice: è stata la Regione che ha
pagato questo
interim
salato; un danno di sostanza per la
Regione, perché nella forma può anche apparire che tutto sia andato
avanti ugualmente. Nella sostanza però, ripeto, sono stati perduti
mesi nell'azione di approfondimento, di preparazione di diversi e
di più solidi scenari ed assetti finanziari, nell'azione di urgente
riordino che in questo momento non vediamo procedere nel sistema
delle partecipazioni regionali, di relazioni di dialogo con il
Governo che non sempre si svolge a livello di Presidenti delle
Regioni, ma impegna seriamente i titolari dei dicasteri economici e
finanziari, e con le stesse Regioni consorelle. Sono occasioni
perdute, momenti passati in cui la Valle ha segnato il passo.
Certo, lei Presidente, che su tutti noi veglia, ha retto in questi
mesi anche le sorti dell'Assessorato delle finanze, ma non possiamo
dire che abbia potuto consacrarvi né il tempo, né le energie che
riteniamo necessarie, quanto meno questo è quello che abbiamo
riscontrato nella quotidianità del lavoro e soprattutto nel lavoro
delle commissioni.
Questi quasi sei mesi - ne erano stati ottimisticamente
pronosticati tre dalle forze di maggioranza - non hanno avuto una
conclusione immediata, perché non si è provveduto subito, perché si
arriva solo dopo più di 170 giorni a questo obiettivo? La cronaca
degli ultimi giorni ce lo ha spiegato, ma è giusto che, pur nel suo
aggirare il tema, ce lo diciamo: c'era una pendenza giudiziaria e
ci rallegriamo sinceramente che si sia risolta positivamente per il
collega La Torre, che impediva una decisione della maggioranza, pur
in un momento così nevralgico per la nostra Regione. Se fossimo
maliziosi, potremmo dire che abbiamo rischiato di avere un
Assessore per insufficienza di prove; ci rallegriamo e quanto meno
siamo sollevati che avremo un Assessore per non aver commesso il
fatto o addirittura un Assessore perché il fatto non esiste! Ecco
il fatto dell'onorabilità del nostro collega che viene ripristinata
è un fatto che ci solleva per la sua serenità personale, per la
credibilità delle istituzioni che rappresentiamo, quindi siamo
felici di questo esito della vicenda personale. Ciò non toglie che
sul piano degli interessi pubblici non lamentiamo e con forza il
fatto che siano stati subordinati una volta di più a vicende di
natura personale: sono interessi di partiti, sono equilibrismi e
tatticismi interni alla maggioranza che hanno inchiodato questa
maggioranza per sei mesi.
Oggi è il tempo delle scelte ed è una scelta politica che
vorremmo definire di comodo, che potremmo definire di usato sicuro
che viene fatta, scegliendo ancora nelle file di Fédération
Autonomiste, che è un partito satellitare dell'Union Valdôtaine,
una succursale, un ponte, un raccordo con l'area politica della
destra di questo emiciclo, che viene mantenuto distante o distinto
quanto meno dal potente alleato essenzialmente per ragioni di
opportunità elettorale. Di fronte a questa sua proposta,
Presidente, chi siede in quest'aula si interroga, uscendo dalla
logica stretta che comprendiamo avete voluto scegliere, e si chiede
se c'erano alternative, se si poteva avere un esito diverso di tale
vicenda. Ci sono altri gruppi in maggioranza che sono più nutriti,
addirittura con il doppio dei Consiglieri di Fédération, che non
hanno ancora rappresentanti nella Giunta regionale, forse non sono
considerati un serbatoio di forze legittimate ancora a poter essere
utilizzate allo scopo. Valutino loro questo, ma a noi sembra
comunque che ci sia un'evidente subalternità di tale partito, che
pure è ancora influente, lo abbiamo visto in queste ore in Senato
nell'agone politico nazionale, però tale partito ha qui un
tatticismo abbastanza torbido nel suo rapporto con l'Union
Valdôtaine. È un rapporto da amante non corrisposto ed è triste
constatarlo, perché riceve amare delusioni soprattutto nelle
esternazioni degli organi di vertice dell'Union Valdôtaine,
sull'alleanza a termine con questo PdL, ma tant'è; è forse utile
per l'Union Valdôtaine evitare compromissioni ulteriori. Le azioni
del partito di Berlusconi sono evidentemente in caduta libera anche
sul mercato valdostano, gli esperti finanziari di Avenue des
Maquisards, che forse non avranno bisogno di correre per il Nobel,
ma sanno valutare bene il mercato elettorale, riconoscono la
difficoltà di comprare azioni del PdL in questo momento e che
questo non sia proprio un buon investimento, quindi - ripeto -
meglio l'usato sicuro e garantito di Fédération.
Un'ulteriore sottolineatura vorremmo farla insieme ai colleghi
del gruppo ALPE sulla logica iperpresidenziale che questo passaggio
dell'interinato alle Finanze ha ulteriormente amplificato. È stato
un passaggio utile in questa sua logica, Presidente, anche se le è
costato un po' di fatica supplementare, perché ha messo la
certificazione definitiva sulla relativa inutilità di alcuni
Assessori o assessorati. Per alcuni di essi ormai è già tempo di
vacanze prima ancora che chiuda il Consiglio e sono visibilmente
sottosegretari in attesa di pensionamento. Siamo quindi arrivati
anche noi, che pure siamo partiti da presupposti diversi, a
comprendere la posizione che hanno espresso i colleghi del Partito
Democratico quando hanno ribadito la necessità di mettere un tetto
al numero degli Assessori e di non procedere a questa nomina. ALPE
si è già pronunciata in modo chiaro sulla necessità di andare verso
una riduzione del numero degli Assessori, lo abbiamo chiesto con il
referendum del 2007 e con altre proposte che l'aula non ha ritenuto
di accogliere, ma ciononostante ricorderete che più volte abbiamo
insistito sulla necessità di questa sostituzione, sulla nomina di
un nuovo ed autorevole Assessore alle finanze. Consideriamo
strategica la valenza oggi di poter disporre di un ottimo Assessore
in questo campo. All'interlocutore valdostano che eleggeremo -
eleggerete - fra poco si chiederà di essere interlocutore di uomini
di Governo e di alta amministrazione come Monti, Grilli, Giarda,
Bondi - quello delle forbici questa volta - e credo che non basti
una generica esperienza politica nella nostra piccola arena
regionale intramontana, ma che ci vorrebbe in questo momento una
caratura tecnico-politica molto elevata. Quello che leggiamo sulla
solidità finanziaria di altre Regioni italiane, il caso Sicilia per
non andare lontano, o di altre comunità, poco fa parlavamo nelle
comunicazioni del Presidente della stessa Catalogna, dovrebbe farci
riflettere molto seriamente su dei rischi che sono oggettivamente
presenti anche per le finanze regionali, sulla nostra reale
possibilità e capacità di interloquire, di elaborare strategie, di
difendere il sistema finanziario da quegli attacchi furibondi a cui
stiamo assistendo in questi giorni, di attrezzarci per le
trasformazioni strutturali in atto.
ALPE avrebbe anche capito e in questo momento sarebbe stata
disponibile a sostenere anche la scelta di un Assessore tecnico,
esterno e di elevato profilo in quanto a competenza tecnica, al
vertice di questo particolare Assessorato. Non ci avrebbe
scandalizzato che si fosse pescato al di fuori del laghetto di
questa Assemblea, non ci avrebbe spaventato in particolare il costo
economico di questa unità, che d'altra parte avremmo forse potuto
compensare rinunciando ad altri assessorati, oggi tecnici, per pura
utilità di partito e che gravano sulle finanze regionali. Questo
Assessorato oggi potrebbe avere un senso come Assessorato tecnico
se si cercasse la personalità giusta. Oggi non basta né un semplice
contabile, né - lo dico con rispetto nei confronti del collega di
cui è stato proposto il nominativo - un uomo di partito da piazzare
in questa funzione: c'è urgente bisogno anche per una Regione
piccola come la nostra di una personalità autorevole, esperta di
finanza pubblica e con la caratura necessaria per illuminare le
scelte del Consiglio, della Giunta, forse anche le sue personali,
Presidente, in un momento come questo. Momenti eccezionali
richiedono scelte eccezionali, coraggiose e noi, se ci fosse stata
questa scelta, l'avremmo anche sostenuta.
La
petite
politique
che pure siamo abituati tutti
a praticare ha portato purtroppo a scelte di corto respiro che ci
sembra diano ragione a chi, come i nostri colleghi del Partito
Democratico che sono stati in questo più prosaici di noi, magari un
filo più concreti, ha sostenuto con molta decisione che sarà solo
un Assessore in più.
Sono questi i motivi che spero di aver rappresentato con
sufficiente chiarezza e con assoluta trasparenza che portano il
nostro gruppo ad annunciare un voto contrario alla proposta che il
Presidente Rollandin ha presentato di nominare, come Assessore alle
finanze e bilancio, il collega Leonardo La Torre.
Presidente
- La parola al Consigliere Donzel.
Donzel (PD)
- Grazie Presidente.
Cari colleghi,
"ogni azione politica mira o alla
conservazione, o al cambiamento"
scriveva il filosofo Leo
Strauss nel 1959, quando l'intenzione è conservare, desideriamo
evitare il cambiamento in peggio; quando l'intenzione è cambiare,
desideriamo determinare un miglioramento. In questo caso si cambia
per mantenere lo
status quo
, si cambia perché tutto resti
come prima, immobile, bloccato, un'alleanza incompiuta, una logica
tutta politica in cui lo stesso Presidente Rollandin, con mio
grande rammarico, scarica sulla Fédération la responsabilità della
scelta dell'Assessore, insomma se la sono giocata in casa loro,
così... Questa cosa quindi ci lascia molto perplessi, non credo che
siamo stati prosaici in questi giorni a dire che andava ridotto il
numero degli Assessori, ma voglio procedere secondo un ordine
logico.
Ho cercato, perché la politica lo richiede, di capire cosa ci
fosse dietro la nomina dell'Assessore in questi tempi, nella scelta
della persona e di dare una risposta alle persone che comunque per
strada ti chiedono perché avete scelto, come mai, qual è la ragione
di questo cambiamento. Bisogna tornare al dibattito dell'8 febbraio
dove il Presidente ringraziava l'Assessore Lavoyer in carica per la
sua sensibilità e per aver voluto in un momento difficile avere
ampia possibilità di operare per riuscire a portare i chiarimenti
necessari a questa vicenda in un tempo utile, in modo che non ci
siano più ombre su questa situazione. Il tema del dibattito di
allora fu che l'Assessore con un gesto di grande responsabilità
faceva un passo indietro e si sarebbe avuta piena chiarezza di
questo fatto.
"Credo
- diceva il collega La Torre -
che bene abbia
fatto Lavoyer a dimettersi e a prendersi questa libertà di
difendere la sua onorabilità e...perchè i 90 giorni? Credo che
abbia un senso il ragionamento dei 90 giorni: è giusto a questo
punto, anzi se fossi Lavoyer, sarei io ad andare dalle autorità
competenti e sollecitarle affinché facciano gli accertamenti...se
in questi 90 giorni emergessero - con documenti, con fatti alla
portata ed alla conoscenza di tutti - degli elementi di prova, di
colpevolezza o di non colpevolezza...che in questi 90 giorni ci sia
la possibilità per Lavoyer di fare chiarezza..."
.
Stesso concetto viene ribadito anche dal collega Salzone:
"riconosciamo che oggi, in questo particolare momento in cui la
politica è sotto tiro, come sottolineava anche il collega
Donzel
- qui mi chiama in causa -
, è difficile scindere il
ruolo del politico da quello privato, ed è per questo che abbiamo
apprezzato il gesto, perché l'ex Assessore Lavoyer è stato in grado
di distinguere il ruolo privato da quello politico
.
Più esplicito è il collega Lattanzi:
"agli altri che oggi
esigono di vedere le carte...gli organi competenti per le indagini,
caro collega Donzel
- il "caro" lo aggiungo io -
, (perché
noi non lo siamo) ci diano degli atti compiuti sui quali potremo
ulteriormente commentare, se ci saranno delle evidenze, oppure alla
luce del "non pervenuti" eventualmente - ecco il senso dei 90
giorni - reintegrare Lavoyer nel suo incarico..."
.
Tutta la logica di questo prendere tempo e dell'
interim
era quella di consentire di fare chiarezza sul caso Lavoyer e se a
Lavoyer non veniva riscontrato nulla nel periodo di vacanza,
reintegrarlo nel suo incarico. Si prende tempo per dire: "siccome
ha lavorato bene, la chiarezza è stata fatta...", dicono: "sì" e
non lo reintegrano. Francamente questo sfugge alla logica del
cittadino normale, perché, se uno non ha fatto niente di male, se
in questo periodo è riuscito a chiarire - a me no - a tutti i
cittadini valdostani, perché non può continuare a fare lui
l'Assessore? L'hanno deciso in Fédération, hanno deciso forse per
affaticamento, non so per quale logica interna di procedere ad un
cambiamento e questo è il ragionamento sulla non fondatezza di
questo passaggio, su come tale passaggio sia strano, risulti non
chiaro.
L'altro punto in questione è più un ragionamento politico. Il
nostro partito aveva a suo tempo fatto un disegno di legge per
ridurre il numero degli Assessori, non perché ce l'abbiamo con il
singolo Assessore, ma perché proprio qualche minuto fa l'Assessore
Viérin mi ricordava: "ma scherzi, Donzel, non ci sono più soldi,
con che cosa vuoi che faccio questo piano preventivo, qui non ci
sono soldi!". Il Presidente ci parla di situazione di allarme
generale, fronte comune delle Regioni autonome e noi siamo pronti a
sposare questo fronte comune delle Regioni autonome, perché
dobbiamo vigilare sui conti pubblici. Notizia di questi giorni,
richiamata dal collega Louvin, mica gli ultimi arrivati, i Catalani
vanno in difficoltà, chiedono aiuto a Madrid. Vi è quindi una
situazione delicatissima e qual è la reazione politica della
maggioranza regionale? Noi nominiamo un nuovo Assessore.
Allora anche qui questo dibattito mi permette di chiarire una
questione, noi abbiamo sempre fatto riferimento ad un rimpasto di
Giunta con questa logica qui: che nessuno metteva in discussione
l'Assessorato delle finanze, ma si metteva in discussione il numero
complessivo degli Assessori. Visto che è stato il Presidente
Rollandin stesso a dire:
"valuteremo probabilmente nel 2013
- che non è fra dieci anni, ma è fra qualche mese -
la
possibilità dopo le elezioni di ridurre un Assessorato"
, non è
che questa cosa è proprio una
boutade
, ma è un ragionamento
che si sta compiendo, un ragionamento che sta facendo anche la
maggioranza. Dico allora: c'è una situazione di emergenza, ci sono
delle persone che sono in gravissima difficoltà: penso ai
lavoratori forestali, penso ai lavoratori dell'Olivetti, a quelli
della Verrès, ai lavoratori che stamani hanno fatto un presidio,
che sono stati rassicurati da qualcuno, di cui dirò dopo, che
magari rinuncia all'Assessorato, ma fa il
grand commis
che
parla direttamente con le partecipate, che fa i lavori di contatto
con le grandi società esterne, quindi contatta la Juve, contatta
CVA, è lui che risolve i problemi nell'ombra. Non c'è neanche più
bisogno di farli gli assessorati per queste figure che risolvono i
problemi della gente senza nessun incarico specifico, ma vanno
direttamente a parlare con chi di dovere e le cose si risolvono. È
la forza della politica messa in campo, non ti serve neanche più un
titolo, vai direttamente a parlare con il Presidente di CVA e gli
dici:
"so io, questi qui me li devi sistemare, te l'ho detto io,
si fa così"
. Diciamo allora che l'Assessorato può essere più
utile a questo punto, visto che ci sono i
grand
commis
nel PdL, magari una Fédération un po' in difficoltà,
allora lì la visibilità che ti dà l'Assessorato, le risorse
economiche per finanziarti la campagna elettorale, tutte queste
cose qui servono di più che agli altri, che non hanno bisogno di
quisquiglie come visibilità e assessorati! Direttamente i
telegiornali gli fanno il comunicato sui rapporti diretti fra il
grand
commis
e la CVA, quindi siamo in questa
condizione.
Il ragionamento è: ma in questa condizione vi serviva davvero
portare di nuovo ad otto il numero degli assessorati? Non si poteva
fare un ragionamento: ci serve l'Assessore alle finanze, lo abbiamo
ribadito tutti, ma si fa un ragionamento per dare un segnale ai
valdostani che, di fronte al pericolo, si vuole fare fronte
comune...allora sì che gli appelli alla solidarietà della
minoranza, gli appelli a dire: "facciamo fronte comune" possono
eventualmente trovare delle sponde. Addirittura il collega Louvin
con ALPE si è spinto molto più in là, forse noi siamo più timidi
rispetto a queste cose, perché abbiamo imparato a diffidare. Il
ragionamento però è che, di fronte ad una maggioranza che si muove
in una fase così delicata unicamente, rispetto a logiche di
posticini politici, per garantire tutte le poltroncine al loro
posto per i politici, e poco gliene frega di cosa succede ai
cittadini ai giorni d'oggi... Francamente non me ne voglia il
collega La Torre, con il quale c'è un rapporto di rispetto
politico, non è che il nostro gruppo non vuole l'Assessore La
Torre: noi non vogliamo otto poltrone di cui in questa maggioranza
la bellezza di sei sono occupate dall'Union Valdôtaine, con una
sproporzione nell'ambito della maggioranza che non risponde neanche
alla logica dei rapporti di forza politici. Dal nostro punto di
vista, quindi questo era il ragionamento: si chiedeva un atto di
responsabilità in questo momento e noi avremmo gradito che nella
sostituzione dell'Assessore alle finanze ci fosse un passaggio che
riduceva da subito il numero degli assessorati senza aspettare il
2013.
Da una parte sentiamo che non è per nulla chiarita la vicenda
che ha riguardato il Lavoyer, nel senso che lui giustamente
manifesta la sua estraneità ad ogni fatto, ma non viene
riconfermato come avrebbe voluto la chiusura limpida di questo
caso; dall'altra, non viene ridotto il numero degli assessorati,
viene costruito un meccanismo in cui una maggioranza politica di un
certo tipo...si risponde all'esigenza della Fédération senza
nessuna logica numerica. Francamente io non ho capito questa
scelta, se non che risponde a logiche della politica attuale, ma
che è lontana mille miglia dalla logica comune e dagli interessi
della Regione che in questo momento sono fortemente in
pericolo.
Presidente
- Se non ci sono altre richieste di
intervento, dichiaro chiusa la discussione generale.
La parola al Presidente della Regione, Rollandin.
Rollandin (UV)
- Gli interventi dei colleghi in questa
occasione hanno dimostrato, se ce n'era bisogno, la
contraddittorietà che emerge sulle soluzioni prospettate: da una
parte dicono che bisognerebbe togliere gli Assessori; dall'altra,
che sarebbe bello mettere un tecnico; dall'altra ancora qualcuno ha
dato dei bollini che gli assessorati non servono più, qualcuno ha
fatto delle scelte per cui "ora cosa succederà, quanto tempo
perso...".
Vorrei invitare Louvin a dire quale delle azioni in questi sei
mesi - come ho detto, grazie alle strutture - sia stata
dimenticata, tralasciata, o comunque una sola occasione che non sia
stata onorata...questo non c'è. Ora è chiaro che poi il tentativo è
quello di mettere un po' di zizzania e lì abbiamo dei seminatori
esperti. Se dovessimo scegliere un seminatore di zizzania da
occupare tutti i forestali, lo avremmo trovato e questo è Louvin! E
lì ce n'è proprio per tutti! In più se mettiamo che la mano è
quella dell'amante deluso, per cui dà agli altri dell'amante
torbido, perché lui non è più forse in quella casa in cui prima,
quando era in certe situazioni continuava a difendere, e che ogni
tanto con un sussulto ha ancora qualche rigurgito positivo nel
senso di dire: "ma sì, sono ancora un autonomista, cerchiamo di
riconoscere la Catalogna", che è quasi come la Valle d'Aosta - non
come dimensioni, ma come storia -, ma sì questo ci sta! Detto
questo, il cercare di dire che il rapporto negli altri, l'amante
torbido...non so perché qualificare gli amanti, forse qualcuno ha
esperienze diverse, ma perché cercare di andare sulla parte
sentimentale? Forse per
captatio
benevolentiae
di
qualcuno? Ma tanto ormai i giochi sono fatti, Louvin, i giochi sono
fatti! Capisco che le vostre scelte a livello nazionale di allearvi
con Di Pietro abbia dato quel respiro che è ancora lì, che noi ci
auguriamo, insomma c'è ancora qualcuno che giustamente spera di
andare in Europa, quindi questa cosa...
Louvin
(
fuori microfono
) -...cambia
registro...
Rollandin (UV)
- ...ma perché torno li? Perché gli
argomenti che sono stati toccati per dire che non andava bene
l'Assessore quali sono? "In fondo, se invece di darlo a Fédération,
lo davate al PdL, facevate un'operazione più corposa", e così via,
"loro sponsorizzano". Ecco tutte queste manfrine non attecchiscono,
credo che nell'insieme abbiamo invece cercato di essere in linea
con quello che avevamo detto: che avremmo in tempi ragionevoli
sostituito l'Assessore e lo abbiamo fatto.
Non abbiamo certo in questo periodo mancato di dire che alcuni
chiarimenti ad oggi forse non sono stati dati, o non ci sono con
quella evidenza con cui sarà possibile poi darli, ma voglio
sottolineare che il collega Lavoyer non ha avuto nessun tipo di
avviso di alcun genere, quindi nel suo caso non ci sono elementi di
novità. Che non vadano a ripescare, questo sì, come ha fatto
Louvin, il fatto che è all'origine di questa situazione, di cui
abbiamo già parlato e che non ho voluto riprendere, perché è
noto.
Riteniamo quindi che su questo tema, al di là delle scelte che
poi potranno essere fatte, abbiamo detto che la valutazione sugli
assessorati è un argomento che non è tabù, si può fare; non
reputiamo adesso, e soprattutto in questo momento, che ci sia la
possibilità di evitare di fare la nomina all'Assessorato delle
finanze. Noi riteniamo che la persona di Leo La Torre sia una
persona - ecco lascio perdere le qualifiche che sono state date, ma
è un Consigliere che ha una sua esperienza, ha fatto anche in altri
settori l'Assessore - che ha la possibilità di operare in questi
mesi correttamente e non certo per tutta quella serie di allusioni
che sono state messe qui quasi in termini provocatori. Riteniamo
che la scelta sia positiva e corretta di chi vuole lavorare in
continuità con quello che è stato fatto, in un momento sicuramente
difficile: fare l'Assessore alle finanze in questo momento è un
compito impegnativo, è stato ricordato che ci sono una serie di
adempimenti che saranno all'ordine del giorno non fra qualche
tempo, ma domani. Si tratterà quindi di costruire tenendo conto
dell'impegno, che porterà come conseguenza anche delle riduzioni di
finanziamento alla nostra Regione, quindi un ulteriore aggravio che
non è ancora definito, ma che si dovrà definire anche fra le
Regioni a statuto speciale, sul fatto che sui 100.000.000 che la
spending
review
prevede fra le Regioni a statuto
speciale, non si sa come, ma la Regione dovrà concorrere. Su questo
noi dovremo fare con attenzione delle scelte anche molto
difficili.
Non penso che il discorso tecnico-politico sia in questo momento
quello che ha risolto i problemi. Non voglio dare voti al Governo
attuale, che è sostenuto da forze che oggi tengono conto di un
momento di difficoltà, che porta a dire che dobbiamo fare qualcosa.
Quello che voglio dire è che il rapporto con la politica oggi non
c'è più, il Parlamento vota una serie di provvedimenti perché ci
sono le fiducie, altrimenti non si regge con questo sistema, però
tutti dall'altra parte appena usciti dicono che una serie di
provvedimenti, da quello sul lavoro a quello sugli esodati, a
quello sugli interventi sulle Province, che è la terza volta che
cambiano, sulle dimensioni delle Province ancora oggi non si sa se
saranno 350.000 come numero di popolazione, 2.500 ettari la
dimensione media...cioè si sta cavillando per arrivare a
risparmiare qualcosa. Tutto questo porta a dire che anche da parte
nostra ci sarà un momento molto difficile, quindi è da governare
con la presenza di un Assessore, che noi con fiducia abbiamo
proposto e che siamo sicuri potrà lavorare con gli altri colleghi
della Giunta per risolvere i problemi che in quest'aula sono stati
rappresentati.
Presidente
- La parola alla Consigliera Patrizia
Morelli.
Morelli (ALPE)
- Grazie Presidente. Solo per chiedere la
votazione in cabina.
Presidente
- Ricordo che per l'elezione del nuovo
Assessore si procede con le modalità di cui all'articolo 6, comma
6, della legge regionale n. 21/2007, ossia su proposta del
Presidente della Regione a scrutinio segreto, a maggioranza
assoluta dei Consiglieri assegnati, nonché dell'articolo 8 bis del
Regolamento interno per il funzionamento del Consiglio, apponendo
sulla scheda di votazione un segno "x" nel rettangolo sottostante
le diciture: "sì", "oui", "no", "non". Sono considerate nulle le
schede recanti nominativi di persone o altre indicazioni. Vi sarà
fornita una scheda nella cabina e dovrete apporre una "x" nel
rettangolo sottostante. Procediamo ora alla votazione per schede in
cabina:
- Consiglieri presenti e votanti: trentaquattro;
- Schede valide: trentuno;
- Schede bianche: una;
- Schede nulle: tre;
- SI/OUI: ventuno;
- NO/NON: nove.
Presidente
- In base all'esito della votazione, proclamo
eletto alla carica di Assessore al bilancio, finanze e patrimonio
il Signor Leonardo La Torre, lo invito a prendere posto al banco
della Giunta.
Il Consiglio
prende atto ed il neo-nominato Assessore al bilancio, finanze
e patrimonio, Leonardo La Torre, su invito del Presidente del
Consiglio, prende posto al banco della Giunta.
Presidente
- La parola al neo-Assessore al bilancio,
finanze e patrimonio, La Torre.
La Torre (FA)
- Grazie Presidente.
Sarò velocissimo, anche perché ci sono persone sopra che
aspettano e che hanno problemi seri che devono essere affrontati.
Mi conoscete, le parole non mi mancano, quindi avrei parecchie cose
da dire sulle cose che ho sentito, ma credo sia giusto anzitutto
ringraziare il Consiglio per la fiducia che mi ha accordato, in
particolare i colleghi della maggioranza, e anche il mio movimento
che mi ha designato per questo incarico. Devo dire che dalla
minoranza non è che mi aspettassi molto di più di quello che è
stato, se non un po' più di stile e anche qualche argomento più
politico. Credo però che la minoranza abbia manifestato anche la
sua debolezza nel modo di approcciarsi a questa elezione, tuttavia
non voglio turbare tale elezione con polemiche, perché è stata
un'elezione corretta, che mi soddisfa. Concludo con una battuta,
com'è nel mio spirito e che mi viene di fare, perché sono stati
anche duri gli argomenti usati, quindi la si prenda come una
battuta spiritosa: avevo sentito parlare in Italia della fuga dei
cervelli, devo dire che oggi, dopo aver sentito alcuni colleghi, mi
rendo conto che è vero, però mi rendo anche conto che i corpi
restano. Vi ringrazio e poi avremo modo di confrontarci in futuro.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK