Consiglio Regionale della Valle d'Aosta - Oggetto del Consiglio n. 2349 del 8 gennaio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula
Oggetto del Consiglio n. 2349 del 8 gennaio 1997 - Resoconto
SEDUTA ANTIMERIDIANA DELL'8 GENNAIO 1997
OGGETTO N. 2349/X Obiettivi e strumenti per la raccolta
differenziata dei rifiuti in Valle d'Aosta. (Interpellanza)
Interpellanza Rilevato che in Valle d'Aosta la raccolta
differenziata dei rifiuti non ha ancora raggiunto un livello
soddisfacente;
Evidenziato che esiste oggi la possibilità di recuperare molti
prodotti e di evitare quindi che essi finiscano in discarica;
Appreso che il molti comuni del Nord Italia oltre il 30 percento
dei rifiuti confluisce nella raccolta differenziata;
Sottolineato che i provvedimenti normativi predisposti dal
Ministero dell'Ambiente prevedono un obbligo per le Regioni ad
arrivare a quote significative di raccolta differenziata;
i sottoscritti Consiglieri regionali
Interpellano
l'Assessore alla Sanità per sapere:
1) quali sono state negli ultimi tre anni (1994/1995/1996) la
quantità e la percentuale della raccolta differenziata in Valle
d'Aosta;
2) quali obiettivi sono stati individuati per il 1997 e 1998 ed
a quale percentuale della raccolta differenziata si intende
arrivare;
3) quali strumenti si intendono utilizzare per un incremento
significativo della raccolta differenziata in Valle d'Aosta.
F.to: Florio - Squarzino Secondina
Presidente Ha chiesto la parola il Consigliere Squarzino
Secondina.
Squarzino (VA) Volevo ricordare che l'interpellanza è stata
preparata prima che fosse approvato da parte del Consiglio dei
Ministri il decreto legislativo 30 dicembre 1996, che detta le
nuove regole per la gestione e lo smaltimento dei rifiuti.
L'approvazione di questo decreto credo che renda ancora più attuale
le domande che sono poste nell'interpellanza, domande che
riguardano proprio la questione dei rifiuti in Valle d'Aosta, in
particolare la raccolta differenziata.
Abbiamo pochi dati a nostra disposizione, però è nostra
sensazione, anche vedendo alcune classifiche apparse recentemente,
che la Valle d'Aosta sia proprio in ritardo per quanto riguarda la
gestione "intelligente" dei rifiuti. Comunque siamo interessati ad
avere dall'Assessore tutta questa serie di dati, che speriamo siano
più confortanti rispetto agli ultimi che sono apparsi su alcuni
quotidiani.
Sappiamo che in molte città, piccole e grandi del Nord, la
raccolta differenziata raggiunge percentuali molto alte, circa il
30 percento del totale dei rifiuti e in alcuni casi anche il 75-80
percento, e siamo certi che simili traguardi possono essere
raggiunti anche dalla nostra popolazione. Sicuramente non siamo
meno capaci di loro e meno attenti all'ambiente dei nostri vicini:
sto pensando ad esempio alla provincia di Padova, dove in un anno
la quantità di rifiuti portati in discarica è diminuito 980 grammi
al giorno a 430 grammi al giorno, con un abbattimento di oltre la
metà dei rifiuti portati in discarica.
La raccolta differenziata fra l'altro ha raggiunto soluzioni
soddisfacenti sia nelle modalità di raccolta del materiale, sia nel
suo riutilizzo; ormai le modalità di raccolta sono state
sperimentate in più parti: raccolte per aree decentrate di
conferimento oppure, meglio ancora, raccolta "porta a porta". Sono
procedure che hanno dato i loro frutti non solo in grandi città, ma
anche in molti comuni di 1000-2000 abitanti, quindi comuni che
rispondono più o meno alla densità dei nostri comuni.
Credo che sia superfluo ricordare come oggi il problema dello
smaltimento dei rifiuti sia uno dei più intriganti, per così dire,
della nostra società industrializzata e consumistica. In media in
Valle produciamo a testa mezza tonnellata di rifiuti all'anno, se
si continua con questo ritmo, se non si interviene con azioni ben
mirate, dovremo continuare ad aprire nuove discariche - ma non
credo che sia questo l'obiettivo - o anche costruire degli
inceneritori, cosa che sicuramente sarebbe un danno enorme per
l'ambiente oltre che per la salute.
L'Unione europea ha emanato direttive precise fin dal '91 e
ancora recentemente nel '94 la direttiva che riguarda gli
imballaggi, con l'obiettivo di limitare la produzione dei rifiuti.
E' l'obiettivo che ci si pone anche in Italia con il decreto
legislativo recentemente approvato.
E' chiaro che accostarsi al problema dei rifiuti significa oggi,
e questa è la linea che è stata scelta in Europa e in Italia,
lavorare sulla prevenzione e sulla riduzione della produzione dei
rifiuti. Quindi si tratta non solo di azioni di prevenzione, come
sviluppare tecnologie pulite, promuovere sistemi di marchio
ecologico, immettere nel mercato prodotti che contribuiscano il
meno possibile ad incrementare il volume, la quantità e anche la
pericolosità dei rifiuti; ma soprattutto si tratta di fare
un'azione di informazione e sensibilizzazione nei confronti dei
consumatori, e poi di attuare procedure per recuperare rifiuti.
Procedure che portino a riciclare i rifiuti, ad attivare forme
diverse di recupero per ottenere materie prime dai rifiuti, o
ancora condizioni di appalto che favoriscano l'impiego di materiali
recuperati, oppure dare priorità alle azioni che favoriscano
riutilizzo, riciclaggio, recupero dei rifiuti.
Solo dopo che si è operato con forza in questa direzione, cioè
solo dopo che si è operato per ridurre, recuperare e riciclare
rifiuti, dicono le indicazioni a livello europeo, si può procedere
a smaltire le parti non differenziate, eventualmente per produrre
nuovo materiale o nuove energie.
C'è un obiettivo ben preciso che il decreto legislativo ci pone,
ed è quello di ridurre nell'arco di sei anni del 35 percento il
materiale da portare in discarica, dando un obiettivo del 15
percento fra 2 anni, del 25 percento fra 4 anni, del 35 percento
fra 6 anni.
Ormai si è capito che la raccolta differenziata parte da un
assunto ben preciso: è più economico non produrre rifiuti,
piuttosto che ingegnarsi a trovare nuove soluzioni per smaltire i
rifiuti. Si tratta pertanto di prevenire la formazione dei rifiuti
con la raccolta differenziata.
Tra l'altro se non procediamo in questo modo e se continuiamo a
conferire i rifiuti solidi urbani al ritmo di questi ultimi anni,
la nostra discarica di Brissogne non potrà accogliere tali rifiuti
se non per 5-6 anni al massimo.
Ricordiamo ancora che la raccolta differenziata consentirebbe
non solo, come dicevo, di aumentare di molto le aspettative di
durata della nostra discarica - dagli attuali 5-6 anni ad
addirittura 20-30 anni - consentirebbe di riciclare gli scarti, ma
consentirebbe anche - e questo è stato poco sottolineato - di
creare nuove opportunità lavorative. Dati recenti ci dicono che una
data quantità di rifiuti, se trattata in inceneritore, dà un unico
posto di lavoro, se trattata in discarica offre l'occasione a tre
posti di lavoro, se trattata con la raccolta differenziata offre
sette posti di lavoro.
Naturalmente per raggiungere questi risultati è chiaro che
occorre un piano di programmazione. Siamo certi che l'Assessorato
alla sanità ha esaminato questo problema, che ho voluto brevemente
ricordare; è un problema molto delicato, specie in una regione a
vocazione turistica come la nostra. Per questo siamo interessati a
conoscere i dati che abbiamo ricordato nell'interpellanza, e cioè
quali sono e quali sono state negli ultimi tre anni la quantità e
la percentuale della raccolta differenziata in Valle d'Aosta, per
quanto riguarda la carta, il vetro, la plastica, le batterie, le
pile, anche l'organico, il verde; se è stato programmato il
riutilizzo di questo materiale; e se eventualmente anche i comuni
siano stati coinvolti; quali obiettivi sono stati individuati per
il 1997 e 1998 ed a quale percentuale della raccolta differenziata
si intende arrivare, fra l'altro non ho visto nel bilancio di
gestione nessuna voce relativa alla raccolta differenziata; quali
strumenti si intendono utilizzare per un incremento significativo
della raccolta differenziata in Valle d'Aosta, quindi quali
incentivi, quali campagne informative, quali azioni nei confronti
della popolazione e degli enti locali si intende attivare.
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Come diceva il Consigliere Squarzino, la materia è
complessa. Mi pare di capire che l'oggetto dell'interpellanza
riguardi esclusivamente l'aspetto dei rifiuti inteso in senso
stretto, pur essendo la definizione del decreto legislativo molto
complessa in materia, per cui mi limiterei a dare una risposta a
questo tema, escludendo tutta la problematica degli inerti, perché
mi pare che parlando di raccolta differenziata ci si voglia
limitare a questo tema.
Sugli inerti abbiamo fatto un'opera grossa di convincimento nei
confronti delle amministrazioni locali perché presentassero dei
progetti di realizzazione di discariche per materiali inerti.
L'opera ha avuto un grosso successo perché, riferendosi all'ultimo
triennio, avevamo tre anni fa non più di una decina di comuni
attrezzati, stiamo nel raggiungere l'obiettivo finale che consiste
nell'avere ogni singola amministrazione comunale una discarica per
il materiale inerte. Per cui tralascio tutta questa materia e mi
limito a dare una risposta puntuale alle richieste fatte dagli
interpellanti.
Negli ultimi tre anni la raccolta differenziata ha avuto un
notevole incremento, pur non avendo ancora raggiunto gli obiettivi
che ci eravamo prefissati. Il totale al '96 è del 6,15 percento,
escludendo tutto il materiale ingombrante e il verde, e tenendo
conto anche del fatto che alcuni comuni, specificatamente alcuni
comuni della bassa Valle, attuano il conferimento diretto a centri
di valorizzazione, per cui non vengono computati dalla struttura
deputata a Brissogne, la società a partecipazione regionale Valeco.
E' un dato che è suddiviso così: la carta al 2,9 percento, il vetro
al 2,345 percento, la plastica allo 0,083 percento - la plastica è
decollata solo nel '96, siamo in forte ritardo e si presume di
poter recuperare già nel '97 spazio in questa materia - le pillole
allo 0,08 percento, i farmaci allo 0,074 percento, le batterie allo
0,0417 percento, i ferrosi allo 0,76 percento, per un totale
appunto di 6,15 percento.
Mi permetto di far osservare che là dove, nelle premesse
dell'interpellanza, ci si riferisce all'obiettivo raggiunto da
alcuni comuni del nord Italia di oltre il 30 percento dei rifiuti
raccolti mediante raccolta differenziata, dobbiamo essere molto
cauti in materia, perché i dati come al solito non sono molto
attendibili. E' notizia di ieri che nell'Alessandrino sono state
scoperte moltissime discariche abusive e in questo non concordo con
quanto affermato dal Consigliere Squarzino che la Valle d'Aosta è
in ritardo. La Valle d'Aosta ha legiferato in materia già nel 1982,
delegando di fatto ai comuni la raccolta dei rifiuti e
finanziandoli con interventi regionali. C'è stato un processo che
ha avuto dei rallentamenti nel corso di questi anni, perché da
parte di alcune amministrazioni locali il fatto di raccogliere
rifiuti e di realizzare le stazioni intermedie viene visto male,
perché considerato un servizio da non attuare. La Comunità montana
del Monte Cervino nell'ultimo quinquennio ha deliberato almeno 5 o
6 volte di non accogliere il centro di raccolta differenziata né a
Chambave, né a Pontey, né a Châtillon, né a Nus, con contrasti con
la pianificazione dell'Amministrazione regionale. La cosa si è
risolta adesso dopo innumerevoli contatti e per quanto concerne le
stazioni intermedie e trasferimento dei rifiuti abbiamo allo stato
sei comuni, che sono attrezzati: Ayas, Cogne, Valtournenche,
Brusson, Montjovet e Hône che sta per decollare; sono in fase di
progettazione le stazioni di La Thuile, Morgex,
Gressoney-La-Trinité, Villeneuve e Châtillon.
Châtillon è stata un'opera di mediazione, svolta direttamente
dall'Assessorato, e l'ubicazione è stata individuata, la comunità
montana è d'accordo finalmente; anche per Villeneuve il problema è
risolto, è stato localizzato il sito; per Gressoney dopo
innumerevoli discussioni e sopralluoghi da parte dei gruppi tecnici
è stata individuata come la soluzione migliore per tutta la valle
di Gressoney, potenziando la stazione intermedia di Hône, che
raccoglierà anche i rifiuti della media e bassa valle di Gressoney.
C'erano grossi problemi tecnici nell'individuare un'area per i noti
problemi strutturali della valle stessa. Per cui siamo all'80
percento della realizzazione delle stazioni.
Stranamente, ripeto, da alcune amministrazioni locali la
gestione della problematica dei rifiuti non viene considerata -
come dovrebbe essere considerata - un servizio ma un fastidio o
ancor peggio. Ho delle tabelle che non leggo per non tediare il
Consiglio; sono suddivise per raccolta differenziata e indicano per
ogni singolo punto i chili di conferimento, il totale è quello che
ho evidenziato prima.
Quali sono gli obiettivi per il '97-'98? Come già anticipato dal
Consigliere Squarzino, non possiamo che fare riferimento al
contenuto del nuovo decreto legislativo, che è stato approvato dal
Governo nella seduta del 30 dicembre, specificatamente negli
articoli 19, 20, 21 e 22. L'articolo 19 dà un fine prioritario, che
è quello di raggiungere l'obiettivo della raccolta della carta già
entro i primi sei mesi; il comma 4 dell'articolo 19 dice che "entro
sei mesi dall'entrata in vigore del presente decreto le regioni
emanano norme affinché gli uffici pubblici coprano il fabbisogno
annuale di carta con una quota di carta riciclata pari almeno al 40
percento del fabbisogno esteso".
Il secondo obiettivo è quello fissato dall'articolo 22, di
andare a preparare il piano di gestione dei rifiuti, che per quanto
ci concerne non sarà altro che l'aggiornamento della legge
regionale 37/82, alla luce del contenuto del decreto legislativo.
Come tutti sanno, avevamo costituito un gruppo di lavoro
interdisciplinare perché affrontasse il problema dello smaltimento
finale; il gruppo di lavoro aveva già prodotto un documento per il
mese di settembre scorso, abbiamo stoppato il tutto perché era in
gestazione questo decreto legislativo che conteneva delle grosse
novità. Allo stato attuale possiamo riprendere i lavori, sarà
compito della Giunta regionale dare delle indicazioni in merito.
Indicazioni che però dovranno andare in una logica ben chiara; non
è vero che la raccolta differenziata di per sé stessa risolverà
tutti i problemi, come mi è parso di capire dall'intervento del
Consigliere Squarzino, che dice che si possono raggiungere
obiettivi del 75-80 percento. Questi sono dati assolutamente
impossibili, fosse vero sarei il primo a gioirne, ma così non è e
c'è tutta un'esperienza a livello internazionale che dimostra il
contrario.
Il primo processo da fare è quello della separazione del secco
dall'umido, dopo di che dobbiamo fare una programmazione ben
attenta, facendo molta attenzione ai costi; questo lo vado
ripetendo sia quando si parla di programmazione di rete di servizi
ospedalieri - e qualcuno se ne dimentica - sia quando si parla di
programmazione di interventi in materia di raccolta di rifiuti.
Dobbiamo fare molta attenzione ai costi, dobbiamo prevedere degli
impianti che siano dimensionati alla Valle d'Aosta, pur prevedendo
il decreto legislativo la possibilità di accordi di programmi
interregionali. Questo è molto importante, perché ci permette di
aprire un confronto e un dibattito con la vicina regione Piemonte,
che sta preparando un piano operativo in materia.
Non illudiamoci che la raccolta differenziata possa far
sopravvivere per altri 30 anni, come ha detto il Consigliere
Squarzino, la discarica di Brissogne, perché così non è, come ha
dimostrato chiaramente il gruppo di lavoro che è stato costituito,
il quale dà una possibilità di 4-5 e al massimo 8 anni, con tutti i
disagi che ci sono all'ingresso di Aosta, legati agli odori.
In materia di odori potrebbe riferire il collega Lavoyer, il
progetto di captazione per il biogas è in fase di ultimazione e in
Giunta regionale esamineremo anche proposte che sono state avanzate
ultimamente per l'utilizzo del gas per la cogenerazione e per la
produzione di energia elettrica. Questa è la strada che vogliamo
seguire, per cui gli obiettivi del '97-'98 sono esattamente quelli
del decreto legislativo: tentare di raggiungere la quota del 15
percento di raccolta differenziata, e a mio parere si può
raggiungere, forse anche prima del biennio, perché siamo in una
fase in cui il 98 percento dei comuni sta facendo raccolta
differenziata, tre hanno problemi con le ditte che gestiscono il
servizio ma stanno attivando la raccolta differenziata.
In risposta al terzo punto, è pronta una brochure informativa
che verrà inviata a tutte le famiglie della Valle, e che non è
stata preparata prima perché sarebbe stato un azzardo inviare alle
famiglie un'ipotesi di raccolta differenziata, quando i comuni
stessi non l'hanno ancora attivata. Oltre a questa campagna
informativa, che dovrà comunque essere potenziata nel biennio
perché dovrà essere svolta anche nei confronti di altri settori, mi
riferisco in prima battuta alle scuole, che sono sempre
all'attenzione di tutti dal punto di vista educativo e formativo,
dobbiamo preparare nel primo semestre dell'anno in corso questo
piano regionale, in modo da aggiornare il piano dell'82 e metterlo
in linea con i dettami del decreto legislativo. Non c'è moltissimo
da fare, si tratta di definire le linee politiche chiare, sperando
di non sbagliare perché qualunque tipo di intervento che concerne
soprattutto la parte dello smaltimento finale comporta dei costi
elevati e il passaggio dal sistema delle tasse alle tariffe
comporterà un aumento notevolissimo dei costi a carico delle
famiglie, perché la Valle d'Aosta in materia risulterebbe essere
una delle regioni dove si paga di meno l'onere del conferimento dei
rifiuti. Ho usato il condizionale, perché non ho dati ufficiali, ho
sentito stamani alla radio un intervento di questo genere; pertanto
prendo questi dati con molta cautela essendo di stretta osservanza
da parte delle amministrazioni comunali.
Ho fissato per la prima quindicina di questo mese un incontro
con tutte le amministrazioni locali, per illustrare i contenuti del
decreto legislativo e sollecitarli ancora a fare loro per primi i
controlli, perché dai dati che ci vengono riferiti risultano troppo
spesso delle mancanze da parte delle ditte conferitrici, mancanze
che hanno un'origine a monte nel momento in cui vengono conferiti i
rifiuti nelle stazioni comunali. Quando ci viene segnalato il
tutto, inviamo immediatamente una lettera ai comuni perché facciano
questi controlli e provvedano direttamente. Comunque la situazione
è abbastanza in linea con le tendenze generali, tenendo presente un
concetto fondamentale: siamo l'unica regione in Italia a gestire
totalmente con una copertura pubblica il servizio e per questo
motivo abbiamo dei dati certi rispetto ad altre situazioni, dove il
pubblico e il privato si sovrappongono con i problemi che vengono
evidenziati giornalmente sui quotidiani.
Siamo all'avanguardia nella raccolta differenziata di altri
settori quali il siero, i materiali pesanti, i materiali ferrosi,
eccetera, dobbiamo fare ancora molto per quanto riguarda i rifiuti
solidi urbani in senso stretto.
Presidente Ha chiesto la parola il Consigliere Squarzino
Secondina.
Squarzino (VA) Ho ascoltato con attenzione i dati, fra l'altro
chiederò all'Assessore di fornirceli, proprio perché sono così
dettagliati è difficile appuntarli.
Rimane il dato globale che è il 6,15 percento, cioè un dato
globale molto basso; non possiamo certamente dire di essere
all'avanguardia rispetto a questo. A livello nazionale siamo già al
7 percento e noi veramente siamo sotto, e sarebbe interessante
capire come mai c'è stato un ritardo nell'attuazione rispetto, ad
esempio, alla legge; ricordo che la Regione è stata una delle prime
a legiferare in questa materia. Un'ipotesi che faccio è che prevale
in questa Regione una concezione un po' sanitaria del problema dei
rifiuti, nel senso che siamo all'avanguardia su alcuni settori più
di carattere sanitario. Credo che sia stato fatto un grosso lavoro
per quanto riguarda le discariche, non ci sono più in giro
discariche abusive o maleodoranti, per cui la questione sanitaria
dei rifiuti legata alla discarica è stata superata.
Adesso probabilmente ci vuole un approccio più globale al
problema. Il fatto stesso che la Regione Valle d'Aosta sia una
delle pochissime regioni in cui il problema dei rifiuti sia gestito
dall'Assessorato alla sanità invece che dall'Assessorato
all'ambiente può costituire un handicap per quanto riguarda il tipo
di gestione dei rifiuti.
Credo anche che il problema dello smaltimento dei rifiuti, una
volta che la raccolta differenziata sia stata attivata e potenziata
in tutte le sue procedure, vada risolto e studiato con molta
attenzione; i dati che ho a disposizione mi dicono che con la
raccolta differenziata si possono raggiungere delle quote di
conferimento in discarica così basse - e questo lo vediamo per
esempio nei 200 comuni del Padovano, che sono comuni ancora piccoli
come ricordavo prima - da allungare di decine di anni, fino a 20-25
anni la vita della discarica.
Fra l'altro sarebbe interessante fare uno studio in cui si
analizzano quali sono gli elementi di tipo tecnico, economico e
sociale e gli obiettivi che si potrebbero raggiungere con un piano
di raccolta differenziata e con il recupero dei diversi materiali.
Credo che questo tipo di ottica del problema potrebbe farci fare
alcuni passi avanti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK