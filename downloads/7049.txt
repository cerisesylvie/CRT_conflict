Consiglio Regionale della Valle d'Aosta - Oggetto del Consiglio n. 1552 del 2 ottobre 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1552 del 2 ottobre 1985 - Resoconto
OGGETTO N. 1552/VIII - CONDANNA DEL REGIME DI SEGREGAZIONE
RAZZIALE IN SUDAFRICA.
PRESIDENTE:
Do lettura dell'ordine del giorno presentato
dalla Giunta regionale:
ORDINE DEL GIORNO
CONSIDERATA la situazione di estrema gravità provocata in Sud
Africa dal tentativo del gruppo bianco, minoritario di perpetuare
il mantenimento delle proprie prerogative e dei propri privilegi
attraverso un regime, l'imposizione con la forza e la repressione
manifestamente razzista;
RILEVATO che tale politica ha determinato un preoccupante
inasprimento dei rapporti tra le popolazioni di razza bianca e di
razza nera, con la conseguenza, nelle sole ultime settimane, della
morte di decine di persone, del moltiplicarsi di incendi dolosi, di
disordini, di rappresaglie e di scioperi violentemente soffocati
dalle forze di polizia;
VISTA l'insensibilità dimostrata dal Governo di Pretoria alla
richiesta di estendere i diritti politici e le riforme agli oltre
22 milioni di neri residenti in Sud Africa;
CONSIDERATO che tale situazione, basata su sentimenti di odio
razziale volutamente esasperati dal governo stesso, è contraria ad
ogni principio di dignità, di giustizia, di libertà, di rispetto
per la persona umana;
IL CONSIGLIO REGIONALE
CONDANNA con fermezza le leggi sull'apartheid ancora in
vigore in quella parte di continente africano che penalizzano e
discriminano le popolazioni di razza nera;
SI SCHIERA dalla parte di coloro che stanno combattendo per
affermare la supremazia delle libertà individuali e
razziali, senza comunque condividere i metodi violenti
attraverso i quali questa lotta si sta affermando;
INVITA il Governo sudafricano ad abolire le leggi ed i
regolamenti sull'apartheid in modo da favorire l'instaurarsi di un
dialogo democratico e civile tra le popolazioni bianche e
nere.
PRESIDENTE:
Do lettura della mozione presentata dai
Consiglieri Mafrica, Cout, Bajocco, Millet, Dolchi e Tonino:
MOZIONE
CONSTATATO
che da ormai numerose settimane si
susseguono nelle principali città del Sudafrica imponenti
manifestazioni contro il regime di segregazione razziale imposto
dal Governo di Pretoria, il quale continua a negare ogni diritto
politico alla maggioranza della popolazione del Paese, perchè di
pelle nera;
VERIFICATO
che il Primo Ministro Botha ha dimostrato
di non voler in alcun modo deflettere da una vergognosa politica
razzista e che anzi ha intensificato le reppressioni sanguinose,
gli arresti e le limitazioni alle libertà politiche e di movimento
dei cittadini sudafricani;
NELL'ESPRIMERE
la più netta condanna di ogni forma di
discriminazione razziale in qualsivoglia campo della vita politica,
religiosa e sociale;
NEL MANIFESTARE
la propria viva solidarietà al largo
fronte di lavoratori, donne, studenti, religiosi, bianche e neri,
che nel Sudafrica si battono contro la segregazione razziale e per
la conquista di elementari diritti politici per tutta la
popolazione sudafricana;
Il Consiglio regionale della Valle d'Aosta
INVITA
il Governo italiano a interrompere le relazioni diplomatiche
con il Sudafrica finché non verrà posto fine all'attuale regime di
segregazione razziale;
DELIBERA
di inviare copia del presente documento al Presidente del
Consiglio dei Ministri, al Ministro per gli Affari Esteri ed al
Primo Ministro della Repubblica del Sudafrica.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Je crois que soit l'ordre du jour
présenté, qui pourra être examiné en tenant compte des observations
qui ont déjà été discutées par les Chefs de groupe, soit les
indications qu'on cherche à donner, sont suffisantes et je crois
qu'il n'y a pas grand chose à ajouter. On a déjà eu l'occasion
d'intervenir plusieurs fois à ce sujet au niveau du Conseil
régional et on a dit assez clairement qu'on condamne n'importe quel
acte qui prévoit la mortification de l'homme, compte tenu de la
différence, comme dans le cas présent, de couleur ou, pire encore,
des différences de religion ou d'intérêts.
Je crois que le Conseil dans d'autres occasions s'est déjà
démontré unanime à ce sujet et je crois qu'en tant que
représentants d'une minorité, même si linguistique, nous sommes
encore plus sensibles au fait que quelqu'un puisse, et surtout
comme en ce cas, veuille, maintenir une attitude d'oppression,
vis-à-vis de certaines forces dont on sait les dégâts qu'en ce
moment elles sont en train de subir. Je crois que le Conseil ne
pourra que condamner cette attitude et se montrer de plus en plus
attentif envers ces problèmes, quel que soit le lieu où ils auront
l'occasion de surgir.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Il nostro gruppo ha presentato la
mozione in data 30/8/1985 e non sapeva che autonomamente anche il
Presidente della Giunta aveva preso l'iniziativa di sollevare il
problema in Consiglio. Noi concordiamo sia con la nostra mozione
che con l'ordine del giorno presentato dal Presidente della Giunta,
perchè entrambi condannano il razzismo e soprattutto le limitazioni
politiche e sociali per intere popolazioni. Se le forze presenti in
Consiglio sono d'accordo si potrebbe votare sia la mozione che
l'ordine del giorno.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Sono convinto che su questo problema ci
sia molta disinformazione nell'ambito delle forze politiche
nazionali e delle forze rappresentate in questo Consiglio. E'
singolare l'accanimento di tutto il mondo contro il Sudafrica: si
denuncia giustamente lo sviluppo separato di quel Paese, ma si tace
su quello dell'Irlanda del nord contro i cattolici o degli stessi
Stati Uniti contro i pellerossa rinchiusi nelle riserve inventate
dai nordamericani e non dai sudafricani.
Sovente ci dimentichiamo che l'apartheid esiste anche qui in
casa nostra: avete forse dimenticato la vergognosa discriminazione
di cui sono oggetto i cittadini di lingua italiana nella provincia
autonoma di Bolzano? Discriminazioni sociali, politiche, culturali,
situazioni assurde; basti pensare che i cittadini di lingua
italiana sono diventati minoranza etnica in una regione facente
parte integrante dello Stato italiano. Non a caso in quella regione
abbiamo assistito impotenti ad una radicalizzazione del movimento
autonomistico della Sudtiroler Volkspartei, con una parziale
ripresa del fenomeno terroristico. Solo dal Movimento Sociale
Italiano è stato denunciato lo stato di insoddisfazione e di
discriminazione di cui è oggetto la popolazione di lingua italiana
a causa del famoso pacchetto dell'Alto Adige che è stato voluto da
tutti i partiti nazionali, con la sola esclusione del M.S.I.. Il
tema potrebbe anche essere oggetto di un dibattito consiliare, ma
in questo momento stiamo discutendo del problema sudafricano e
quindi torniamo su quest'ultimo, non prima però di avervi ricordato
un famoso detto della Bibbia che dice: "Anziché cercare la
pagliuzza nell'occhio del vicino, vedi di togliere la trave che hai
nel tuo occhio".
La Repubblica Sudafricana, per vostra e mia conoscenza, non è
una ex colonia come tante, ma uno Stato vero che si è guadagnato
l'indipendenza e la libertà attraverso lunghe e dure lotte
militari, politiche e civili. Se si vuole parlare di apartheid
bisogna avere il coraggio di andare fino in fondo e di dire le cose
come stanno. Sapete, per esempio, ciò che accadde nella Russia
sovietica? Nel rosso "paradiso del socialismo reale" vige ogni
specie di apartheid, cominciando da quello nei confronti degli
ebrei. Potremmo continuare ancora per molto.
Il razzismo, purtroppo, è un male terribile, è una peste da
combattere con ogni mezzo, ma guai a non tener conto delle sue
radici che affondano nella storia, nella cultura e nella stessa
natura dell'uomo. Chi è senza peccato scagli la prima pietra! Gli
attuali partiti di sinistra ed anche le "forze di centro", ma in
questo caso sono tutte sinistrose proprio per timore di apparire
retrogradi, conservatori o addirittura fascisti o nazisti, sappiamo
che prima o poi l'apartheid dovrà finire. Tuttavia esso non potrà e
non dovrà finire come vuole oggi la propaganda marxista, di
sinistra o come volete chiamarla, che non perde mai occasione di
fare sentire la sua voce, ma che troppo sovente dimentica ciò che
avviene in Polonia, Afghanistan, Lituania, Angola, Etiopia,
Cambogia..... L'apartheid deve finire? Si, ma non sulla pelle e
sugli interessi morali e materiali di chi ha fatto di una terra, un
tempo inospitale e abitata solo da poche e povere tribù, un grande
Paese civile, uno Stato ordinato, forte, laborioso e ricco, dove è
ancora legalizzato l'odioso ed inaccettabile l'apartheid, ma dove
tutti, bianchi, neri e colorati, indigeni ed immigrati, vivono in
condizioni sociali ed economiche che non hanno alcun confronto con
nessun altro Paese asiatico, africano o, addirittura, europeo.
Se permettete vorrei leggervi un documento inviato dal Consolato
Generale del Sudafrica che probabilmente i Capigruppo hanno già
ricevuto, ma che è molto importante perchè fa riflettere sulla
strumentalizzazione di quel Paese da parte di molte forze
politiche. "Il Governo attuale in Sudafrica non è lo stesso che ha
fatto le leggi sull'apartheid negli anni '50 e '60. Il Consiglio
dei Ministri è formato da ministri di razze e partiti diversi. Il
Governo ha dichiarato la sua intenzione di distruggere la
discriminazione razziale in Sudafrica ed ha, a questo proposito,
abolito numerose leggi e regolamenti concernenti l'apartheid. Il
Governo, inoltre, ha invitato i leaders neri a discutere un nuovo
assetto politico nel Paese. Questa discussione, iniziata circa due
anni fa con la collaborazione dei learders neri moderati, ha
scatenato la violenta reazione degli anarchici. Questi ultimi non
vogliono una collaborazione pacifica con il Governo,essi vogliono
le immediate dimissioni del Governo a favore di forze non
sconosciute, per ostacolare il progredire della discussione in
corso tra il Governo ed i leaders moderati neri. Essi, 18 mesi fa,
hanno dato il via alla violenza con lo scopo di intimorire i neri
moderati che collaborano e sono a favore di riforme pacifiche: essi
li attaccano fisicamente, li linciano, li bruciano vivi, sono neri
che bruciano vivi altri neri".
Cerchiamo di portare chiarezza in quella realtà che è il
Sudafrica! A questo proposito il Ministero degli Affari Esteri
Sudafricano ha dichiarato: "Coloro che perpetrano la violenza si
presentano agli occhi dell'estero come leaders saggi con alto
rispetto dei principi democratici occidentali". Essi presentano la
popolazione di colore come una massa piena di privazioni e danno
l'impressione di essere profondamente preoccupati per le
"intollerabili condizioni di vita" dei neri. Il loro scopo è quello
di spingere emotivamente la comunità internazionale contro il
Governo Sudafricano per isolare totalmente il Paese. Gli
organizzatori della violenza in Sudafrica non stanno lottando per
migliorare le condizioni di vita dei neri o per un sistema in cui i
leaders di colore abbiano una partecipazione alle decisioni che
riguardano gli interessi di tutti. Ogni porta è aperta infatti per
i leaders neri che rifiutano la violenza come mezzo per raggiungere
i loro scopi politici, per migliorare gli interessi dei neri,
compresi i diritti politici attraverso un processo di consultazioni
o di negoziati. Questo è l'aspetto chiave del problema. Proprio
perchè si sta per raggiungere l'istituzione di un sistema pacifico
per tutte le comunità sudafricane, quale risultato delle riforme
del Governo, sono intervenuti gli elementi che optano per una
dittatura filo-sovietica. Il loro scopo è quello di fermare il
processo di riforma e di prevenire i leaders di colore dal
sostenere un ruolo costruttivo nel nuovo sistema
costituzionale.
Essi non rispondono quando si chiede loro perchè un milione e
mezzo di lavoratori vengono a cercare lavoro in Sudafrica dagli
Stati confinanti. Essi non si preoccupano delle persone che muoiono
di fame a milioni in altre regioni dell'Africa; non si preoccupano
delle restrizioni dei diritti politici e delle libertà di stampa
che esistono nella maggior parte degli Stati africani, proprio
perchè hanno segretamente in mente un sistema di tirannia nel quale
non esiste nessun diritto o libertà fondamentale. I loro metodi del
resto lo dimostrano. Per questa ragione il Presidente della
Repubblica si è rivolto a tutti i sudafricani chiedendo loro di
avvicinarsi ai problemi del Paese con reciproca comprensione, di
discutere le differenze con spirito di tolleranza e di risolverle
con senso di responsabilità.". Proprio per questa visione concreta
e realistica del problema sudafricano io non condivido né l'ordine
del giorno presentato dalla Giunta né, tanto meno, la mozione
presentata dal Partito Comunista e presento un nostro ordine del
giorno che ora leggo:
ORDINE DEL GIORNO
Il Consiglio regionale della Valle d'Aosta
nell'auspicio
del raggiungimento di una civile
convivenza fra tutte le varie componenti etniche del Sud-Africa,
Stato sovrano, nato non già da un dominio colonialistico, ma che si
è guadagnato l'indipendenza e la libertà attraverso lunghe e dure
lotte militari, politiche e civili;
nell'esprimersi
certamente per la condanna di un
sistema inaccettabile, ma altresì con una chiara visione della
situazione, e con un'analoga ferma denuncia contro la lotta armata,
ispirata, voluta e strumentalizzata dall'Unione Sovietica per
ottenere una grave destabilizzazione in una zona strategica che
significherebbe la fine del Sud-Africa come potenza occidentale, e
la eliminazione od il massacro della gente bianca e il genocidio di
quella nera;
si augura
che venga fatto ogni sforzo per bandire
dall'Africa quelle forze militari sovietiche, cubane,
tedesco-orientali e nord-coreane che vi stazionano in nome ed in
rappresentanza di un egemonismo imperialistico;
chiede
al Governo Italiano di non dimenticare che in
Sud-Africa vivono oltre 80 mila cittadini italiani e che per loro
debbono essere richiesti al Governo di Pretoria tutte le garanzie
di sicurezza di fronte elle violenze dei gruppi estremisti
neri;
da mandato
al Presidente della Giunta di notificare
tale decisione al Ministro per gli Affari Esteri ed al Primo
Ministro della Repubblica del Sud-Africa tramite l'Ambasciata Sud
Africana a Roma.
PRESIDENTE:
Ha chiesto la parola il Consigliere
Segretario Tamone; ne ha facoltà.
TAMONE (U.V.):
Moi, je n'ai pas l'intention d'intervenir
sur les considérations du Conseiller Aloisi, justement parce que je
crois que la deuxième partie de son intervention, que sans aucun
doute nous avons tous compris, nous dit aussi de la validité de la
première partie de son intervention. Tout ce qu'il a dit est faux
et contraire à la vérité, aussi bien la deuxième partie que la
première. Il a essayé, comme il fait souvent et comme son parti
fait toujours, de provoquer les groupes du Conseil et, à mon avis,
il ne mérite aucune réponse.
La première partie était identique à l'autre de sorte qu'elle
n'a pas besoin de réponse. Il est faux quand il s'exprime sur les
problèmes de l'Afrique du Sud et il est faux quand il parle du
problème de l'apartheid ou du Tyrol du sud: c'est la même chose. Le
Conseiller Aloisi, s'il pouvait, aurait le courage de faire le même
discours pour la Vallée d'Aoste. Là, il fait attention parce qu'il
a peur de glisser sur une peau de banane, mais il le ferait ce
discours, parce que dans son coeur, dans sa tête, dans son action,
il pense ces choses. Dans ce sens je m'arrête. Je ne subis pas la
provocation et j'en reste là.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
La questione sudafricana è certamente
più complessa di come è stata volutamente semplificata dal
Consigliere Aloisi. Tengo comunque a precisare che noi non siamo
prevenuti nei confronti di nessuno, né verso il Movimento Sociale,
con il quale a volte abbiamo anche votato insieme, né verso altri;
anche perché, se due più due fanno quattro, risulta per noi
indifferente che lo dica il Consigliere Aloisi o che lo dicano i
Consiglieri Torrione o Mafrica e consideriamo sciocco non voler
ammettere che la verità è sempre verità. In questo ci distinguiamo
dal Partito Comunista e lo proclamiamo senza falsi pudori perché si
tratta di un nostro precipuo modo di essere e di interpretare la
realtà.
Riteniamo anche che le forze politiche, specie quando sono
eccessivamente ghettizzate come il Partito Comunista che lo è stato
per lungo tempo, soffrono più facilmente di forme di reazione a
volte inconsulte. Visto e considerato che nel nostro patrimonio
culturale non c'è spazio per il concetto di emarginazione,
riteniamo di non doverne fare uso neppure nei confronti del
Movimento Sociale e non ci spaventa un nostro eventuale confronto
con esso, specie se accettiamo il fatto che la nostra Repubblica
affonda le sue radici nella Resistenza. Mao diceva che una lunga
marcia comincia sempre con un piccolo passo e anch'io credo che il
Partito Comunista Italiano, muovendo qualche piccolo passo,
riuscirà ad adottare fra qualche anno altri atteggiamenti. Abbia mo
già visto e apprezzato alcuni sforzi fatti in senso riformista e
non rivoluzionario, e ci auguriamo che anche il prossimo congresso
che ormai è alle porte riesca a fare giustizia di certi tabù.
Detto questo dichiaro con molta franchezza che non posso
assolutamente condividere le affermazioni del Consigliere Aloisi,
perché per definire il Sud Africa "un grande e civile Paese", ci
vuole un coraggio che noi certamente non abbiamo. Consigliere
Aloisi, per noi il Sud Africa è uno dei Paesi più barbari che
esistono sulla terra! Quando il primato attribuito ad una minoranza
è fondato su di un principio razzista, non è più il caso di
continuare a discutere, come forse a ragione diceva il Consigliere
Tamone. Quando affermiamo che il primato deve essere affidato al
colore della pelle o agli occhi azzurri, ci poniamo in sintonia con
un concetto assurdo di marca prettamente nazista e, nel caso del
Sud Africa, si tratta addirittura di un'assurdità, nell'assurdità
perché viene esaltato il primato di una minoranza bianca ai danni
di una maggioranza nera.
Io credo invece che ogni popolo abbia diritto
all'autodeterminazione e a governarsi secondo principi democratici
che non devono assolutamente discrimina re, favorendo chi è bianco
o chi è nero. Potremmo anche concordare su tutta una serie di
fenomeni legati al post-colonialismo verificatisi nel continente
africano dove si è inserito il gioco sottile, ma non sempre tanto
sottile, delle grandi potenze, le quali, secondo le zone di
influenza e gli interessi, hanno armato ora un popolo ed ora un
altro. E' riconosciuta da tutti l'influenza esercitata da Cuba e
forse l'Etiopia ne è uno degli esempi più evidenti. Noi però
condanniamo questa forma di ingerenza da qualsiasi parte essa
provenga, dagli Stati Uniti o dalla Russia, e nell'affermare ciò
crediamo di essere molto fermi e decisi. La situazione del Sud
Africa comunque deve essere condannata nel modo più categorico e
brutale, perché urta contro i principi più elementari della nostra
coscienza civile.
Il Presidente della Giunta, durante le celebrazioni per il
quarantennale del Decreto Luogotenenziale sulla nostra autonomia,
ha detto: "Per lunghi anni una minoranza è stata oppressa da una
maggioranza che ha voluto imporle la sua lingua ed il suo modo di
essere, e che ha voluto addirittura sradicarla dalle sue radici più
profonde!" Proprio questo tentativo che si verifica in Sud Africa
in maniera ancora più assurda e più fascista nel senso deteriore
del termine, non può che generare repulsione nelle coscienze di
tutti coloro che credono nella libertà, nella democrazia e nella
convivenza civile. Non è pensabile che nell'anno di grazia 1985 ci
sia un regime che tuteli la ghettizza-zione della popolazione nera,
la quale non può godere di nessun diritto di fronte a tutte le
prevaricazioni della minoranza bianca.
Gli Stati Uniti, che non sono una potenza considerata
progressista, hanno avuto parole di condanna verso quella troppo
cauta apertura, che poi però non c'è stata, annunciata dal
presidente Botha; l'opinione pubblica americana è insorta in modo
molto evidente contro l'assurdo regime sudafricano che vuol
mantenere uno steccato tra coloro che godono di tutti i privilegi e
coloro che invece sono costretti a lavorare a beneficio di una
esigua minoranza che ha il solo "pregio" di avere la pelle diversa
dagli altri. Notiamo poi che gli "afrikaners" sono i cosiddetti
"boeri" emigrati dall'Olanda che, se vogliamo, hanno pur condotto
una lotta rivoluzionaria contro la potenza colonialista inglese, ma
non sono autoctoni e non sono cresciuti facendo germogliare una
mentalità caratterizzata da un radicato attaccamento alla propria
terra. Si tratta invece di gente che si comporta come i famosi
"pieds noirs" francesi che hanno cercato fino all'ultimo di
mantenere condizioni di assoluto privilegio nei confronti di un
Paese che avevano oppresso.
Non ho altro da aggiungere e dico solo che noi siamo d'accordo
nel votare sia l'ordine del giorno che la mozione, però diciamo ai
due presentatori che preferiremmo arrivare alla presentazione di un
ordine del giorno unitario. Abbiamo fatto queste considerazioni
perché il nostro Partito, nella sua lunga storia, ha sempre
dimostrato di essere estremamente aperto, disponibile e sensibile
nel sostenere le lotte degli oppressi. Pertanto anche in questo
caso non possiamo che essere dalla parte di quei neri che nel loro
Paese stanno conducendo una dura battaglia, costellata di morti e
di sangue, per riuscire a governarsi per quello che essi sono e
rappresentano, senza più essere discriminati solo per la loro pelle
che è di colore diverso.
PRESIDENTE:
Ha chiesto la parola il Presidente della
Giunta Rollandin; ne ha facoltà.
ROLLANDIN (U.V.):
Je crois qu'en effet on voulait
proposer d'insérer le point de la motion à la fin de l'ordre du
jour, afin qu'on puisse dire:
IL CONSIGLIO REGIONALE
CONDANNA
con fermezza le leggi sull'apartheid ancora
in vigore in quella parte di continente africano che penalizzano e
discriminano le popolazioni di razza nera;
SI SCHIERA
dalla parte di coloro che stanno
combattendo per affermare la supremazia delle libertà individuali e
razziali, senza comunque condividere i metodi violenti attraverso i
quali questa lotta si sta affermando;
INVITA
il Governo sud-africano ad abolire le leggi ed
i regolamenti sull'apartheid in modo da favorire l'instaurarsi di
un dialogo democratico e
civile tra le popolazioni bianche e
nere;
INVITA ALTRESI'
il Governo italiano a interrompere le
relazioni diplomatiche con il Sud-Africa finchè non verrà posto
fine all'attuale regime di segregazione razziale.
DELIBERA
di inviare copia del presente documento al
Presidente del Coniglio dei Ministri, al Ministro per gli Affari
Esteri ed al Primo Ministro della Repubblica del
Sud-Africa.
Ainsi, je pense qu'on pourra insérer le but de la motion à
l'ordre du jour afin d'avoir les deux réunis et faire une votation
unique sur l'ordre du jour.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi siamo d'accordo sull'unificazione
dell'ordine del giorno con la mozione e ci sembra che con questa
votazione il Consiglio regionale della Valle d'Aosta dimostri la
sua sensibilità verso un popolo di 22 milioni di persone che non
hanno diritto di voto, non possono spostarsi da una zona all'altra
se non in condizioni particolari e sono discriminate anche nella
vita quotidiana. Noi accettiamo positivamente questo atteggiamento
del Consiglio regionale che, di volta in volta e sui diversi
problemi, sa assumere le sue ferme posizioni.
Non è vero invece che si pronuncia solo sul Sud-Africa, perchè
si è espresso con un ordine del giorno anche su: Polonia,
Afghanistan e Grenada. Il Consiglio regionale dimostra di saper
fare la sua parte e di questo noi siamo soddisfatti.
PRESIDENTE:
Ha chiesto la parola il Consigliere Ricco; ne
ha facoltà.
RICCO (D.C.):
Noi democristiani siamo una forza politica
antitotalitaria, tesa a custodire e a diffondere la libertà. Come
partito popolare di ispirazione cristiana, la D.C. ha anche il
dovere inalienabile di contribuire a portare più giustizia sociale
nel mondo. Questi due aspetti, ad un certo livello, si legano
perchè non si può avere un solido regime di libertà che non sia,
nello stesso tempo, portatore di giustizia sociale, di volontà di
pace e di collaborazione tra tutti i popoli. Il rispetto e la
salvaguardia di tutte le razze, specialmente delle più deboli, ai
quali è improntato il comune sentire di tutto il popolo italiano,
per innato suo modo di essere, postulano che ai popoli giovani che
si affacciano alla vita politica e sociale non si creino barriere
insuperabili che ne potrebbero inaridire le capacità, le
possibilità e le prospettive.
La D.C., quindi, che riconosce come scopo essenziale la sintesi
tra i valori di libertà e le mete di giustizia sociale e di pace,
non può che condividere l'ordine del giorno in questione
predisposto dalla Giunta regionale ed integrato, come ha detto il
nostro Presidente, con la parte finale della mozione presentata dal
Gruppo Comunista.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Poiché non c'è peggior sordo di chi non
vuole ascoltare, vorrei chiarire brevemente un mio concetto già
espresso. Nel mio precedente intervento ho dichiarato che
l'apartheid deve finire e nell'ordine del giorno dico di:
"esprimersi certamente per la condanna di un sistema
inaccettabile"; pertanto vorrei che non si facesse confusione.
Visto che sono in corso delle trattative e che c'è la possibilità
di superare quel sistema e quella situazione inaccettabile con un
metodo civile e pacifico, senza arrivare alla lotta armata come
avviene in Sud-Africa per sobillazione ad opera di potenze
straniere, noi chiediamo solo di condannare l'apartheid in modo
pacifico, per dare la possibilità a quel Paese di risolvere il
problema interno in modo graduale, come ha già iniziato a fare il
governo di Pretoria, intavolando delle trattative con il popolo
degli Zulù, all'interno del quale esistono violenti contrasti fra
le tribù dei neri. Noi diciamo che bisogna aiutare quel Paese senza
che ci siano interferenze straniere, affinché possa risolvere il
problema dell'apartheid con gradualità ed in modo pacifico.
PRESIDENTE:
Ha chiesto la parola il Consigliere De
Grandis; ne ha facoltà.
DE GRANDIS (P.R.I.):
Volevo solo affermare che voterò a
favore dell'ordine del giorno presentato dalla Giunta, con le
integrazioni formulate dal Presidente della Giunta, sulla scorta
della mozione presentata dal Partito Comunista. Ovviamente non
voterò l'ordine del giorno presentato dal Consigliere Aloisi
perchè, se è vero che la tolleranza è la principale virtù del
laico, è altrettanto vero che tale virtù ha i suoi limiti.
Le dichiarazioni fatte in questo Consiglio dal Consigliere
Aloisi sulla situazione del Sud-Africa mi hanno sbalordito ed
indignato. Non intendo assoluta mente raccogliere quello che ha
detto per farne oggetto di polemiche, perchè non si possono fare
queste cose sulla pelle di chi soffre, ma ho il dovere civile di
dichiarare, a nome di tutti coloro che hanno votato per il Partito
Repubblicano, che le dichiarazioni del Consigliere Aloisi sono
indegne di un consesso civile, anche perchè a bene ascoltarle, come
ho fatto io, mi sembra vano ispirate dalla perniciosa lettura del
"Mein Kampf" di Adolf Hitler.
PRESIDENTE:
Dichiaro chiusa la discussione generale.
Se nessuno chiede la parola metto in approvazione l'ordine del
giorno presentato dal Consigliere Aloisi:
ESITO DELLA VOTAZIONE
Presenti: 29
Votanti: 29
Favorevoli: 1
Contrari: 28
Il Consiglio non approva.
PRESIDENTE:
Do lettura dell'ordine del giorno unificato
al quale la Presidenza, se le è concesso, sostituirebbe alla fine,
ma solo per motivi di opportunità linguistica, "DELIBERA di inviare
copia...." con la nuova dizione: "DECIDE di inviare copia...".
OFDINE DEL GIORNO
CONSIDERATA
la situazione di estrema gravità provocata
in Sud Africa dal tentativo del gruppo bianco, minoritario di
perpetuare il mantenimento delle proprie prerogative e dei propri
privilegi attraverso un regime, l'imposizione con la forza e la
repressione manifestamente razzista;
RILEVATO
che tale politica ha determinato un
preoccupante inasprimento dei rapporti tra le popolazioni di razza
bianca e di razza nera, con la conseguenza, nelle sole ultime
settimane, della morte di decine di persone, del moltiplicarsi di
incendi dolosi, di disordini,
di rappresaglie e di scioperi violentemente soffocati dalle
forze di polizia;
VISTA
l'insensibilità dimostrata dal Governo di
Pretoria alla richiesta di estendere i diritti politici e le
riforme agli oltre 22 milioni di neri residenti in Sud
Africa;
CONSIDERATO
che tale situazione, basata su sentimenti
di odio razziale volutamente esasperati dal governo stesso, è
contraria ad ogni principio di dignità, di giustizia, di libertà,
di rispetto per la persona umana;
IL CONSIGLIO REGIONALE
CONDANNA
con fermezza le leggi sull'apartheid ancora
in vigore in quella parte di continente africano che penalizzano e
discriminano le popolazioni di razza nera;
SI SCHIERA
dalla parte di coloro che stanno
combattendo per affermare la supremazia delle libertà individuali e
razziali, senza comunque condividere i metodi violenti attraverso i
quali questa lotta si sta affermando;
INVITA
il Governo sud-africano ad abolire le leggi ed
i regolamenti sull'apartheid in modo da favorire l'instaurarsi di
un dialogo democratico e civile tra le popolazioni bianche e
nere;
INVITA ALTRESI'
il Governo italiano a interrompere le
relazioni diplomatiche con il Sud-Africa finchè non verrà posto
fine all'attuale regime di segregazione razziale.
DECIDE
di inviare copia del presente documento al
Presidente del Consiglio dei Ministri, al Ministro per gli Affari
Esteri ed al Primo Ministro della Repubblica del
Sud-Africa.
PRESIDENTE:
Ha chiesto la parola per dichiarazione di
voto il Consigliere Aloisi; ne ha facoltà
ALOISI (M.S.I.):
Io, naturalmente, respingo nel modo più
indignato possibile le dichiarazioni fatte dal Consigliere De
Grandis. I casi sono due: se il Consigliere De Grandis non capisce
l'italiano, dovrebbe fare un corso; se invece vuole cercare
strumentalizzazioni che
non esistono, è padronissimo di farlo.
Do una breve risposta anche all'intervento del Consigliere
Tamone. Mi sembra di essere stato chiaro e se quest'ultimo si
riferisce al problema dell'Alto Adige, che forse non conosce, basta
che si rechi a Bolzano per rendersi conto che ciò che io dico non è
una strumentalizzazione, ma la realtà. E' una realtà il fatto che
il cittadino di lingua italiana a Bolzano è discriminato, e che,
sempre a Bolzano, c'è l'aparthied a chiare lettere. Potete darmi
del fascista, ed in questo caso me ne faccio onere, ma che sia
realtà quanto ho detto lo dimostrano i risultati elettorali del 12
maggio a Bolzano, dove il Movimento Sociale è passato da 3 a 11
consiglieri. Respingo nel modo più categorico l'accusa che io venga
qui a raccontare frottole. Io ho detto le cose come stanno: siete
voi, piuttosto, che fate finta di non capire o capite male perchè
avete qualche interesse.
Io ho chiarito la posizione del Movimento Sociale nei confronti
del Sud-Africa, ricordando che non mi sono dichiarato favorevole
all'apartheid e se qualcuno ha da fare delle dichiarazioni lo
smentisco immediatamente e gli do ampia facoltà di prova per
dimostrare il contrario. Io ho fatto un'analisi dettagliata e
completa della situazione di quel Paese e noi dobbiamo solo
prendere atto della sua realtà ed aiutarlo in modo pacifico a
risolvere i suoi problemi senza la lotta armata e senza le
sobillazioni di potenze straniere (mi riferisco all'Unione
Sovietica).
Su questo ordine del giorno mi asterrò; nel mio chiedevo solo di
ricordarsi degli 80 mila italiani che vivono il quel Paese:
probabilmente non ve ne frega niente! Ma noi ci teniamo e, guarda
caso, condanniamo anche noi l'apartheid!
PRESIDENTE:
Se nessuno chiede la parola metto in
approvazione l'ordine del giorno:
ESITO DELLA VOTAZIONE
Presenti: 30
Votanti: 29
Favorevoli: 29
Astenuti: 1 (Aloisi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK