Consiglio Regionale della Valle d'Aosta - Oggetto del Consiglio n. 1365 del 22 settembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1365 del 22 settembre 2010 - Resoconto
OGGETTO N. 1365/XIII - Interpellanza: "Promozione di un
accordo tra la Regione e l'associazione Carta Giovani".
Interpellanza
Ricordato che l'Associazione Carta Giovani, associazione
nazionale senza fine di lucro fondata nel 1991, ha come obiettivo
principale quello di incoraggiare la mobilità giovanile in Europa
favorendo i giovani nella fruizione di servizi nei settori della
cultura, dello sport e del tempo libero;
Sottolineato che la "Carta Giovani" è la tessera che
l'associazione rilascia a tutti i propri soci ed è valida in Italia
e, in virtù del "Protocollo di Lisbona" ogni giovane in possesso di
una Carta Giovani può usufruire delle agevolazioni e dei servizi
promossi e presenti in ciascuna Carta Giovani in Europa;
Evidenziato che sono numerosi gli accordi stipulati tra
l'Associazione Carta Giovani e le Amministrazioni pubbliche
(Regioni, Province, Comuni);
Rilevato che far parte di una associazione di rilevanza
europea potrebbe rappresentare per i giovani valdostani una
opportunità in più;
il sottoscritto Consigliere regionale
Interpella
gli Assessori regionali competenti per sapere se non
ritengono opportuno:
1) prendere contatti con l'Associazione Carta Giovani per
esaminare, nel concreto, la possibilità di stipulare con
l'associazione un apposito accordo;
2) relazionare alla Commissione competente sulle risultanze
di tale analisi.
F.to: Rigo
Président
- La parole au Conseiller Rigo.
Rigo (PD)
- Grazie, Presidente.
Come tutti i colleghi consiglieri, ricevo periodicamente
comunicazioni, bollettini, notizie, e tra queste ritengo
interessante il Giornale delle Regioni, settimanale di informazione
ed attualità politica regionale che arriva a tutti noi attraverso
Internet. Ho appreso così che la Regione Sardegna aveva deliberato
il rinnovo della convenzione biennale Carta Giovani; sinceramente
non sapevo cosa fosse ed allora ho recuperato la relativa
deliberazione della Giunta regionale sarda, nella quale ho letto:
"La convenzione con l'associazione Carta Giovani, stipulata in
data 22 aprile 2008, si è conclusa il 31 dicembre 2009 e le
rilevazioni di merito operate sui dati in possesso
dell'Assessorato
- il riferimento è quello della pubblica
istruzione -
hanno consentito di valutare in termini positivi
l'attività della Carta Giovani in Sardegna".
Ovviamente non ho
approfondito le valutazioni positive espresse dagli uffici
competenti dell'Assessorato sardo, ma quello che mi ha colpito e
che ha suscitato in me interesse è stata questa considerazione. Di
solito, in Italia, purtroppo, quando si alterna un'amministrazione
ad un'altra di orientamento politico diverso, ma non solo - come in
questo caso, in Sardegna, prima Soru e adesso Cappellacci -, una
prassi consolidata, che considero stupida e improduttiva, è proprio
quella di azzerare tutti i progetti che vanno in scadenza. Di
solito si fa così: cambia amministrazione, i progetti portati
avanti da un'amministrazione chissà come mai si interrompono. In
questo caso le cose sono andate diversamente; l'Assessorato sardo
ha operato valutando i dati oggettivi in suo possesso; risultati
considerati positivi e quindi da lì il rinnovo della convenzione.
Allora mi sono detto: cerchiamo di conoscere un po' di più questa
Carta Giovani.
L'associazione Carta Giovani è un'associazione senza fini di
lucro, iscritta al registro delle associazioni nazionali di
promozione sociale, fondata nel 1991; il principale obiettivo
dell'associazione è quello di incoraggiare la mobilità giovanile in
Europa, favorendo i giovani fino ai 30 anni nella fruizione dei
servizi nei settori della cultura, dello sport e del tempo libero.
Ho visto che Regioni, Province e Comuni piccoli e grandi di diverso
orientamento politico e di diversa collocazione geografica dal nord
al sud hanno sottoscritto accordi specifici e ogni realtà ha
evidenziato aspetti e problematiche riferite al proprio
territorio.
Detto questo, perché ho presentato questa interpellanza a nome
del gruppo del Partito Democratico? La Carta giovani è presente in
Italia da 18 anni ed è l'unica così ampiamente diffusa in Europa...
allora, perché non approfondire questa opportunità che potrebbe
essere data anche ai giovani valdostani? Per scrupolo però, ho
contattato personalmente la sede operativa dell'associazione,
parlando con due responsabili, per sapere se, nel recente passato,
c'erano già stati contatti con la nostra Regione. La mia
preoccupazione era quella di avanzare una proposta di
collaborazione che i nostri uffici regionali avevano già valutato
nel passato, considerandola non opportuna, in questo caso non avrei
presentato l'interpellanza. Ma così non è stato, così non è.
Appreso, appunto, che così non è, chiedo agli Assessori competenti,
mi rivolgo in particolare all'Assessore Lanièce, ma anche
all'Assessore Laurent Viérin perché in molte realtà anche la
pubblica istruzione è stata coinvolta, di valutare se questa Carta
Giovani potrebbe essere uno strumento utile per incoraggiare nei
giovani la mobilità e l'accesso alla cultura in dimensione europea,
oltre ad incidere positivamente sul loro potere di acquisto, perché
si dà la possibilità di partecipare a convegni, conferenze,
visitare mostre in tutta Europa ad un costo relativamente
basso.
In molte amministrazioni la Carta Giovani, oltre ad essere
un'opportunità per la crescita sociale e culturale delle ragazze e
dei ragazzi, lo è anche per la promozione di iniziative locali e di
prodotti e servizi erogati sul territorio. Una carta che in Valle
d'Aosta - e mi rivolgo all'Assessore Lanièce direttamente
competente - potrebbe essere abbinata, o essere la stessa, alla
Carta Unica dei Servizi prevista nel documento di programmazione
triennale del servizio civile regionale.
Mi fermo qui. Il nostro invito è quello di approfondire, di
valutare, di considerare se questo strumento può essere considerato
positivo, può essere condiviso anche dalla Regione Valle d'Aosta.
Spero che la nostra proposta sia raccolta e nell'interpellanza si
chiede agli Assessori di riferire alla commissione competente, per
dare alla stessa la possibilità di esaminare eventuali risultanze
dell'approfondimento e delle valutazioni fatte dagli assessorati
competenti, negative o positive. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente.
Per quanto riguarda questa sollecitazione da parte del collega
Rigo, devo dire che proprio nell'ambito della revisione della legge
a favore dei giovani si stanno rivedendo tutta una serie di
iniziative, fra cui anche iniziative analoghe a Carta Giovani. Si
fa in questo modo intendere e ricordare come l'Assessorato della
sanità sia da anni impegnato nella realizzazione di politiche
giovanili attente ad accrescere le opportunità da parte delle nuove
generazioni, per integrarsi nel tessuto sociale di appartenenza, di
accedere a servizi e offerte dedicate presenti nella loro comunità.
Come detto, fra le azioni avviate nel corso del 2010 va
sottolineata quella che sta portando alla revisione della legge
regionale sulle politiche giovanili, la legge regionale n. 8/1997:
"Promozione di iniziative sociali, formative e culturali a favore
dei giovani". In questo atto si intende dare nuovo impulso alla
promozione ed alla realizzazione di fitti e sistematici
collegamenti con organismi pubblici e privati, nazionali ed
europei, operanti nei principali campi di interesse giovanile;
adottare accordi interregionali, internazionali e nazionali con gli
enti locali, Comuni e Comunità montane, con altre istituzioni
(università e aziende sanitarie) e con altre organizzazioni
(associazioni, cooperative, fondazioni e imprese), allo scopo di
realizzare in rete interventi strategici nel settore.
Si segnala che è intenzione dell'Assessorato, anche a seguito
dell'adozione della nuova legge in materia di politiche giovanili,
di esaminare la possibilità di dare vita a rapporti di
collaborazione volti a favorire la mobilità giovanile a livello
nazionale, europeo ed internazionale, a generare flussi informativi
sulle risorse e i beni presenti non solo nel territorio regionale.
In questo ambito sarà sicuramente vagliata la possibilità, fra le
altre, di stipulare accordi con la Carta Giovani, che rappresenta
una delle tante iniziative private presenti sul territorio
regionale, che ha una storia lunga alle sue spalle, come già
accennato dal Consigliere Rigo, esiste dal 1990 e gode di una
diffusione e di una presenza abbastanza capillare, ma ad oggi offre
poche convenzioni con esercizi commerciali in Regione.
Ricordo, anche grazie all'apporto delle strutture
dell'Assessorato dell'istruzione, che gli studenti valdostani hanno
accesso alla distribuzione di due loro carte dedicate: la prima,
che si chiama "Incarta" ed è una tessera nata nel 2005 dalla
collaborazione con la Consulta studentesca e la Confesercenti, è
stata questa un'iniziativa pilota in Italia, con il proposito di
agevolare i giovani negli acquisti, prevedendo degli sconti negli
esercizi pubblici convenzionati e quindi viene distribuita il primo
anno di scuola superiore a tutti gli alunni della Valle d'Aosta
tramite le segreterie scolastiche. Dall'anno scolastico 2008-2009
la Regione partecipa inoltre all'iniziativa "IoStudio-La Carta
dello Studente", promossa dal Ministero dell'istruzione con la
collaborazione del Ministero ai beni culturali, ANCI, UNESCO e con
l'alto patrocinio della Presidenza della Repubblica. Tale carta è
uno strumento nominale, riservato agli studenti, che permette
agevolazioni e facilitazioni per l'accesso e l'avvicinamento dei
giovani alla cultura.
Oltre a questi interventi, è allo studio dell'Assessorato della
sanità l'introduzione di una serie di agevolazioni e di proposte
dedicate in particolare ai giovani che si affacciano nel mondo
adulto, affinché si sentano accolti e apprezzati, come ad esempio
"Pass 18", che è un'iniziativa che, di concerto con altri
assessorati regionali dell'istruzione, soggetti e organizzazioni
private, accompagna e valorizza il passaggio alla maggiore età di
giovani che nel corso dell'anno solare compiono 18 anni.
L'iniziativa permette, nell'ambito di eventi e di iniziative, di
stipulare convenzioni per agevolare l'accesso a servizi e
opportunità di crescita culturale e sociale. Come si vede, alcune
iniziative sono già in essere nella nostra Regione, proprio
nell'ambito della revisione di questa legge, sicuramente non c'è
nessun problema anche a valutare eventuale stipula di accordi con
proposte come Carta Giovani. Quindi siamo aperti, nell'ambito della
revisione della legge, a tutte le sollecitazioni e le
suggestioni.
Président
- La parole au Conseiller Rigo.
Rigo (PD)
- Grazie, Presidente. Ringrazio l'Assessore per
le informazioni che ha voluto darci e per la sua disponibilità
espressa che nel lavoro di revisione della legge a favore dei
giovani, vedrà come e se si può inserire anche questo aspetto e
quindi il collegamento con questa carta e con l'associazione Carta
Giovani; quindi avremo modo di discuterne in commissione, di
approfondire questo tema.
Ci tengo però a precisare che sono d'accordo con l'Assessore
rispetto all'impegno che la Regione ha messo in campo in questi
anni nel settore delle politiche giovanili. Da tempo l'Assessorato
competente è impegnato in un difficile compito, che è quello di
programmare linee politiche a favore dei giovani valdostani, non
fermandosi solo all'elencazione delle linee politiche, alla
presentazione del documento, ma approfondendo prima di tutto il
documento con gli stessi protagonisti che sono i giovani, come
anche gli enti locali e le associazioni a cui fanno riferimento...
dare gambe a quelle linee politiche che sono espresse nel
documento.
L'Assessorato delle politiche giovanili può contare, a mio modo
di vedere, su funzionari e collaboratori scrupolosi e attenti in
questi settori, quindi credo che possiamo essere contenti di quello
che è stato fatto in questi anni, con grosse difficoltà, ripeto,
anche culturali, rispetto ad uno stato giovanile che rende
difficile attualmente poter disegnare con loro un percorso
condiviso.
La nostra iniziativa voleva essere, come sempre, uno stimolo,
un'occasione per riflettere su queste tematiche, quindi ribadisco
che sono contento che l'Assessore, all'interno del lavoro che sta
portando avanti l'Assessorato, guarderà con interesse a questa
proposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK