Consiglio Regionale della Valle d'Aosta - Oggetto del Consiglio n. 356 del 28 gennaio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 356 del 28 gennaio 2004 - Resoconto
OGGETTO N. 356/XII - Opere di consolidamento e di protezione di
un nucleo abitato in Comune di Gressoney-Saint-Jean.
(Interrogazione)
Interrogazione
Richiamata la deliberazione della Giunta regionale n. 4727
del 9 dicembre 2002, avente per oggetto "Approvazione del progetto
esecutivo nonché delle procedure di esproprio, delle opere di
consolidamento e di protezione del nucleo abitato di Bosmatto sulla
frana del Mussolier in Comune di Gressoney-Saint-Jean a seguito
dell'evento alluvionale dell'ottobre 2000. Prenotazione di
spesa";
Richiamata inoltre la precedente iniziativa consiliare
presentata e discussa il 5 febbraio scorso;
Considerato che in contrasto a tale progetto è stato
presentato un ricorso al TAR della Valle d'Aosta da parte di alcuni
abitanti di Bosmatto e Bode;
Venuto a conoscenza che recentemente è stato convocato a
Gressoney-Saint-Jean un Consiglio comunale straordinario durante il
quale è stata presa in esame una memoria tecnica, redatta dallo
studio IGEO di Torino, in merito al progetto di intervento sulla
frana del Mussolier;
Sottolineato che tale memoria tecnica evidenzierebbe, da una
parte, che il progetto approvato manca di un preliminare studio
geognostico approfondito della frana, studio che avrebbe
acconsentito ai progettisti e al responsabile del procedimento di
conoscere meglio i dati di base da cui far derivare il progetto di
intervento e, dall'altra parte, che il modello matematico di
simulazione dell'evento è stato utilizzato in modo errato;
Preso atto che il Consiglio comunale di Gressoney-Saint-Jean,
in data 10 dicembre 2003, all'unanimità, ha deliberato, dopo aver
preso atto dell'esposizione della memoria tecnica, di trasferire
tale documentazione all'Amministrazione regionale e di sollecitare
la stessa Amministrazione a prendere in esame la documentazione
tecnica inviata al fine di organizzare al più presto un incontro
tra i tecnici;
I sottoscritti Consiglieri regionali
Interrogano
l'Assessore competente per sapere:
1) se questa documentazione è stata già presa in
esame;
2) se si ritiene opportuno, nel caso in cui non sia ancora
stato ancora effettuato, organizzare tale incontro tecnico di
chiarimento tra il tecnico, che ha redatto tale memoria, e i
tecnici incaricati e responsabili del procedimento
dell'Amministrazione regionale, allargato anche, se possibile, agli
stessi tecnici del "Enel Hydro" e del "CNR" di Torino che hanno
presenziato alle riunioni preliminari svoltesi a Gressoney per il
progetto in esame;
3) quali sono le considerazioni in merito a tale vicenda e
quali sono le possibili soluzioni al problema in oggetto, in modo
da poter dare una risposta certa e definitiva agli abitanti della
zona interessata dal conoide del torrente Letze.
F.to: Lanièce - Salzone
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - La memoria tecnica prodotta dallo Studio IGEO di
Torino è stata inizialmente trasmessa alla struttura tecnica
regionale competente in materia dal Dipartimento legislativo e
legale, nell'ambito del ricorso n. 49/03 al TAR Valle d'Aosta
promosso dal Sig. Praz Dario ed altri, con nota prot. n. 13853 del
14 ottobre 2003, per le controdeduzioni tecniche ed amministrative
del caso. La medesima memoria tecnica è stata ulteriormente
trasmessa dall'Amministrazione comunale di Gressoney-Saint-Jean, a
seguito di apposita seduta del Consiglio comunale tenutasi in data
10 dicembre 2003, a tutti i soggetti regionali competenti ed alle
figure tecniche coinvolte. Questa trasmissione è avvenuta il 7
gennaio 2004.
Il contenuto di detta memoria è stato accuratamente analizzato e
valutato dai responsabili tecnici regionali in rapporto ai dati
progettuali sviluppati ed alle informazioni raccolte negli studi
propedeutici di analisi geologica dei fenomeni di dissesto in
essere sul bacino del Torrente Letze. L'azione progettuale svolta,
basata su un'analisi geologica di dettaglio - lo studio è stato
affidato ad "Enel Hydro", con la collaborazione del CNR-IRPI di
Torino -, ha sempre considerato in maniera positiva gli apporti ed
i suggerimenti forniti - si veda le numerose riunioni avute con la
popolazione ed amministrazione di Gressoney-Saint-Jean durante
tutto lo sviluppo progettuale -, suggerimenti che a volte sono
stati anche recepiti quando erano congruenti e fattibili, ai quali
sono seguiti confronti con soggetti tecnici anche di notevole
rilevanza. La proposta di sistemazione era stata visionata ed
assentita dall'Autorità di bacino del fiume Po e da strutture di
esperienza come la Provincia autonoma di Bolzano, presente nel
post-alluvione a supporto delle popolazioni locali.
Per quanto riguarda il punto n. 2, le competenti strutture
regionali hanno già predisposto un incontro di natura tecnica con i
responsabili dello studio IGEO di Torino, al fine di riscontrare
nel dettaglio tecnico le informazioni e i dati oggettivi su cui si
basano le osservazioni contenute nella memoria in discussione.
Questo momento è già programmato ed avverrà presumibilmente il 5
febbraio 2004 e le risultanze della verifica congiunta dei tecnici
verranno poi portate alla conoscenza del Consiglio comunale di
Gressoney-Saint-Jean. Qui mi sono permesso di fare un sollecito e
il sollecito è che vi sia una traduzione del linguaggio perché, se
gli esiti di questi studi, ma anche gli studi stessi vengono
proposti con delle terminologie e con delle indicazioni che sono
ermetiche all'interno di un modo di esprimersi eccessivamente
tecnico, finisce che la gente non capisce. Ho chiesto quindi di
arrivare con un documento, può essere anche contraddittorio, ma che
esprima le indicazioni di tipo progettuale comprensibili da
tutti.
Per quanto riguarda il punto n. 3, dall'analisi effettuata dalle
strutture tecniche regionali, emerge chiaramente come la citata
memoria tecnica non riproponga nel dettaglio una delle principali
critiche, contenute anche nel ricorso al TAR, di generare con
l'esecuzione del progetto un incremento del rischio sul nucleo
abitato di Bosmatto, ritenuto erroneamente al sicuro dai proponenti
il ricorso. Le critiche tecniche avanzate denotano una parziale
conoscenza, o se si vuole una diversa valutazione delle attività,
senz'altro una diversa conoscenza dello studio svolto
dall'Amministrazione regionale, propedeuticamente e parallelamente
allo sviluppo progettuale. L'azione progettuale sviluppata deve
essere valutata nel quadro geologico ed evolutivo del torrente
Letze, cioè abbiamo a che fare anche qui con una situazione
dinamica, non una realtà statica, perché si tratta di materiale
continuamente in movimento, un quadro caratterizzato da
problematiche geologiche particolarmente complesse e da dinamiche
gravitative tuttora in atto (leggi: frane e materiale che ancora
non è staticamente definito). In particolare le azioni condotte
dall'Amministrazione regionale devono essere analizzate,
considerando sia le azioni strutturali (cioè esecuzione di opere di
contenimento e laminazione di fenomeni di "debris flow", ossia di
contemporanea caduta o rilascio di materiale solido con materiale
liquido), sia le azioni non strutturali (sistema di monitoraggio
automatico, con relative procedure di protezione civile).
I complessi fenomeni geologici riattivatisi con l'evento
alluvionale dell'ottobre 2000 rendono indispensabile un approccio
multiplo volto a ridurre il rischio dei fenomeni più probabili
-appunto l'innesco di "debris flow" - ed a analizzare l'evoluzione
dei fenomeni insistenti sul bacino del torrente Letze in termini di
previsione, a tutela della pubblica incolumità.
Il problema indicato nell'interpellanza può essere considerato
come posto in maniera un poco imprecisa, in quanto la problematica
prioritaria da risolvere non è quella di fornire la risposta ad
alcune perplessità, ma di fornire con certezza una riduzione del
rischio su numerose abitazioni e su infrastrutture come la strada
regionale di collegamento con tutta la vallata. In tale senso
l'affidamento dei lavori di costruzione del bacino di laminazione,
un bacino che dovrebbe poter consentire alle acque di poter
decantare, e delle relative opere correlate è stato già attuato, vi
è stata la consegna dei lavori in data 10 ottobre 2003. Certo è
che, dalle risultanze di quell'incontro tecnico che si farà e dalle
risultanze con il Comune di Gressoney, verranno tratte ulteriori
valutazioni e sicuramente non vi è alcuna preclusione per aprire a
delle possibili intese, che magari questi apparati tecnici riescono
a trovare.
Président - La parole au Vice-président Lanièce.
Lanièce (SA) - Prendo atto della risposta che ci ha appena
fornito l'Assessore.
La prima cosa da dire è che almeno questa interrogazione è
servita per "smuovere le acque", perché ha accelerato
l'effettuazione di questo incontro tenuto conto che dalla risposta
dell'Assessore è emerso che il Comune di Gressoney ha effettuato un
Consiglio straordinario il 10 dicembre e quasi un mese dopo ciò che
era stato deciso in quella sede è stato trasmesso agli uffici della
Regione.
Penso che se il problema sul quale bisogna porre l'attenzione è
importante, bisogna accelerare i tempi, perché far passare un mese
per trasmettere solamente la documentazione tecnica e per chiedere
un incontro, vuol dire far trascorrere troppo tempo. Questo è uno
di quegli aspetti che fanno parte di questo progetto, che fin dalla
sua nascita ha avuto delle situazioni anomale, nel senso che quando
è stato presentato, fin da subito, le persone, gli abitanti, in
particolare di Bosmatto, hanno presentato delle osservazioni a cui
non è stata data una risposta immediata. Nella precedente
interrogazione, che ho effettuato nel febbraio dell'anno scorso,
infatti, citavo il fatto che alcune persone avevano presentato
delle osservazioni a settembre 2002 e ancora in quella data, quindi
ben 6 mesi dopo, non era stata ancora data risposta a quelle
osservazioni.
Ritengo ovviamente opportuno che su questo problema vi sia una
particolare attenzione, e oggi devo ringraziare l'Assessore perché
ha dimostrato nella sua risposta la volontà di non perdere più
tempo, in modo da verificare se questo progetto è il progetto
migliore o se invece bisogna ascoltare con attenzione quelle
persone che vivono da tanto tempo in quella zona e che, di fronte a
questo progetto, si sono sentite poco tutelate. Una cosa che voglio
far notare è che qui si parla di opere di consolidamento e di
protezione del nucleo abitato di Bosmatto, ma io sono andato
assieme alla III Commissione, lo scorso anno, a fare un
sopralluogo: ebbene, mi sembra che la dicitura più esatta di questo
progetto sia "opera di consolidamento e di protezione degli ex
condomini situati in zona del Bielciuken", perché il progetto
attuale sposta l'alveo di 100 metri verso l'abitato di Bosmatto. Mi
sembra quindi più un intervento che aumenti il rischio per
l'abitato di Bosmatto e infatti questa è stata una delle
osservazioni che gli abitanti di Bosmatto e i firmatari del ricorso
al TAR hanno più volte sollevato.
Mi auguro che in questo incontro, che si realizzerà entro la
fine di febbraio, vi sia la volontà di parlarsi, di verificare la
memoria tecnica dell'Ing. Piovano assieme a quanto il responsabile
del procedimento dell'Amministrazione regionale ha posto in essere
finora, ma che vi sia anche la volontà di sentire i pareri dei
rappresentanti "dell'Enel Hydro" e del CNR, che su questo progetto
hanno fornito una loro importante consulenza. Se mettiamo attorno
ad un tavolo tutti questi tecnici, probabilmente si potrà dare una
soluzione migliorativa a questo progetto, che fin dalla sua nascita
ha creato non poche perplessità in quella zona, proprio nei
confronti di quelle persone che dovrebbero essere - proprio in base
a questa deliberazione - tutelate da questo intervento.
Evito di entrare nella parte tecnica perché penso che debbano
essere i tecnici a parlarne; la memoria, che è stata presentata nel
ricorso e che è stata discussa nel Consiglio comunale del 10
dicembre, evidenzia alcuni aspetti tecnici rilevanti, sui quali non
entro in merito, tuttavia mi auguro che vi sia la volontà di
confrontarsi, senza partito preso, e che si voglia verificare
davvero se questo progetto è la cosa migliore, o se è migliorabile,
ascoltando quelli che vivono lì da anni, che hanno la memoria
storica e che durante il sopralluogo ci hanno fatto notare che
l'abbattimento dei pini secolari, che stanno a monte dell'abitato
di Bosmatto potrebbe essere un ulteriore pericolo per lo stesso
nucleo abitato di Bosmatto.
Concludo augurandomi che da questo incontro possa emergere
qualcosa di positivo e invito l'Assessore a portare le risultanze
di questo incontro nella III Commissione, in modo da poter
verificare cosa è stato discusso in questa riunione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK