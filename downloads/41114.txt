Consiglio Regionale della Valle d'Aosta - Oggetto del Consiglio n. 339 del 24 gennaio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 339 del 24 gennaio 2019 - Resoconto
OGGETTO N. 339/XV - Interpellanza: "Intendimenti in merito
all'erogazione ai dipendenti e agli ex dipendenti
dell'Amministrazione regionale del rimborso chilometrico loro
spettante dal 2011".
Rini (Presidente) -
Punto n. 14 dell'ordine del giorno.
La parola al collega Cognetta.
Cognetta (MOUV')
- Questa interpellanza prende spunto da
una sentenza del dicembre 2018. Per fare chiarezza sulla questione,
occorre fare un breve passo indietro, a partire dal 2011. Nel 2011,
a seguito di una disposizione normativa statale, in particolare
l'articolo 6, comma 12, del decreto legislativo n. 78/2010, che
sostanzialmente indicava da parte dello Stato una serie di misure
per il contenimento della spesa finanziaria, la Regione Valle
d'Aosta decise di non pagare più il contributo chilometrico
spettante agli operai forestali che andavano nei cantieri. Ora,
grazie a questa decisione, che fu unilaterale, la Regione Valle
d'Aosta risparmiò una certa somma, ma che, alla luce di quanto
accaduto poi nelle aule dei tribunali e con la sentenza definitiva
di dicembre 2018, la Corte di cassazione ha completamente
annullato. È accaduto che la Corte ha specificato che i risparmi
indicati nel decreto legislativo erano in generale adottabili dallo
Stato, ma non si trasmettevano direttamente alle Regioni. In
particolare, la Valle d'Aosta non avrebbe potuto sospendere la
misura, al più rimodularla, fare delle modifiche, considerato che,
per le particolari caratteristiche del territorio valdostano,
l'utilizzo del mezzo proprio da parte degli operatori forestali si
rilevava per la spesa pubblica meno gravoso rispetto all'utilizzo
di altri mezzi di trasporto, anche se in buona fede sono stati
penalizzati gli operai forestali. Quando vi è stata questa
decisione nel 2011, ci fu un operaio forestale che fece ricorso,
quindi siamo giunti alla conclusione. Ora succede che la Regione a
questo punto è disarmata rispetto a una scelta e soprattutto si
espone ai ricorsi di tutti quelli che dal 2011 ad oggi non hanno
ricevuto ciò che gli spettava.
In questa interpellanza chiedo sostanzialmente a quanto ammonta
il risparmio, quanto la Regione non ha speso, tenendo presente che
spesso gli operai forestali hanno dato le certificazioni del
rimborso chilometrico che doveva essere loro erogato, e poi se è
intenzione dell'Amministrazione sanare questa situazione e in che
modo, visto che ritengo - considerazione del tutto politica - che è
stato fatto un sopruso a queste persone, perché hanno usato il
mezzo proprio e non è stato riconosciuto loro quanto spettava,
tenendo presente che la Corte di cassazione dà loro ragione.
Presidente -
La parola al Presidente Fosson.
Fosson (GM)
- Buongiorno a tutti, la sua interpellanza,
come ha detto lei, è un'interpellanza molto tecnica, io le darò una
risposta tecnica preparata dai nostri uffici legali, riservandomi
poi qualche considerazione su quello che lei ha detto nel suo
incarico ispettivo. Infatti alle due domande poste
dall'interpellanza non si può dare una risposta perché non vi sono
i presupposti. Non è stato fatto il calcolo del rimborso
chilometrico eventualmente dovuto perché non c'erano i presupposti
legali. Infatti, gli uffici competenti dell'Amministrazione
regionale ricordano che l'ordinanza della Cassazione fa stato
esclusivamente per le parti del giudizio - e non può essere estesa
ad altri soggetti, perché vi è il divieto per le pubbliche
amministrazioni introdotto dalla legge n. 311 del 2004,  di
estendere le decisioni giurisdizionali in materia di personale - e
nel caso specifico è relativa a un contenzioso promosso da un
operaio forestale, come lei ha correttamente riferito, non soggetto
quindi all'applicazione delle disposizioni contrattuali delle
categorie del comparto unico, ma al contratto integrativo regionale
di lavoro degli operai impiegati forestali. Ad oggi peraltro non
sono quantificate neppure le indennità per il rimborso chilometrico
oggetto del ricorso in questione in quanto il dipendente si è
riservato di quantificarle con un giudizio separato, nell'ambito
del quale dovrà anche provare di aver effettuato le trasferte. Dal
punto di vista generale, però, invece dal 2011 in avanti il
Dipartimento del personale ha organizzato, contabilizzato e
corrisposto le indennità per rimborso chilometrico dovute e
pertanto non vi sono dipendenti o ex dipendenti che debbano
ricevere delle indennità di rimborso chilometrico non erogate,
quindi dal 2011 è stata normata in modo preciso.
Presidente -
Per la replica, la parola al collega
Cognetta, prego.
Cognetta (MOUV')
- Questa è stata una causa pilota, il
fatto che gli uffici non possano dare una risposta è estremamente
grave, perché a questo punto cosa succede? Che tutti quanti gli
operai forestali che giustamente reclameranno quanto spetta loro di
diritto possono tranquillamente presentare un ricorso e vincerlo a
fronte di una sentenza che è chiarissima e ci costerà molto di più,
perché sono tutti quanti lì che aspettano, hanno tempo fino a metà
febbraio per farlo. Mi chiedo: a quest'Amministrazione, se vuole
risparmiare qualcosa, conviene trovare una soluzione o preferisce
essere sommersa da una valanga di ricorsi con tutte le spese
accessorie? Perché soltanto per questo caso ci sono 4.500 euro di
compenso professionale più un 15% di spese forfettarie e oneri
accessori di legge e a parte le spese che si devono ancora
ricevere. Immagini se quei 500 o 600 che all'epoca lavoravano fanno
ricorso, si faccia due righe di conti e vede quello che succede,
oltre al fatto che è un loro diritto che l'Amministrazione
regionale ha leso, perché doveva dare quei soldi, al massimo si
poteva rimodulare. Quella è stata una scelta politica scellerata,
che serviva per fare cassa e, come al solito, si è colpito i più
deboli, adesso ci arriva il conto, tanto per cambiare. Le consiglio
vivamente quindi di parlare con dei legali, quelli dell'Ufficio
legale o con altri, e di trovare con le organizzazioni sindacali o
quant'altro soluzioni economiche adeguate.
Noi comunque siamo qui a disposizione, tutti quanti, noi come
MOUV', per supportare e aiutare chi vorrà fare ricorso, perché è un
loro diritto e giustamente va dato loro ciò che deve essere loro
riconosciuto visto che ci hanno rimesso la macchina e che
lavoravano per la Regione. In altri settori aiutiamo sempre e
comunque, coloro che lavorano con stipendi da fame no.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK