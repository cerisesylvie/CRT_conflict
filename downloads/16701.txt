Consiglio Regionale della Valle d'Aosta - Oggetto del Consiglio n. 3133 del 14 aprile 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque minerali e termali
Precedente
Successivo
Resoconto integrale del dibattito dell'aula
Oggetto del Consiglio n. 3133 del 14 aprile 1998 - Resoconto
SEDUTA ANTIMERIDIANA DEL 15 APRILE 1998
OGGETTO N. 3133/X Disegno di legge: "Interventi regionali a
favore del settore termale".
Articolo 1 (Finalità)
1. La Regione Autonoma Valle d'Aosta favorisce, nell'ambito
delle proprie competenze, interventi atti a migliorare l'attività,
l'organizzazione e la gestione delle terme di Saint-Vincent e
Pré-Saint-Didier tramite l'ampliamento e la riqualificazione delle
strutture termali ed annesse strutture alberghiere e di supporto
unitariamente considerate quali complessi termali finalizzati alla
cura e/o riabilitazione e/o promozione della salute.
Articolo 2 (Interventi finanziari)
1. Possono beneficiare degli interventi di cui all'articolo 4 i
soggetti risultati vincitori di procedure ad evidenza pubblica
promosse dai comuni interessati per le finalità di cui all'articolo
1. I beneficiari di detti interventi devono avere sede legale e
fiscale in Valle d'Aosta.
2. Il Comune di Pré-Saint-Didier provvede, ai fini della
presente legge, quale subconcessionario, secondo direttive della
Giunta regionale emanate ai sensi della legge regionale 8 febbraio
1958, n. 1 (Norme procedurali per la ricerca e per la coltivazione
e utilizzazione delle miniere in Valle d'Aosta).
Articolo 3 (Individuazione del concessionario)
1. I soggetti interessati possono presentare al Comune
interessato offerte da realizzare in regime di concessione ai sensi
dell'articolo 35 della legge regionale 20 giugno 1996, n. 12 (Legge
regionale in materia di lavori pubblici) con risorse a carico degli
stessi salvo quanto previsto all'articolo 4.
2. Le offerte sono costituite almeno:
a) da uno studio di inquadramento territoriale ed
ambientale;
b) da una progettazione preliminare;
c) da un piano economico-finanziario con la specificazione delle
caratteristiche del servizio e della gestione nonché degli altri
elementi di cui all'articolo 35 della l.r. 12/1996;
d) dall'indicazione dei soggetti finanziatori e delle garanzie
offerte.
3. Possono presentare le offerte i soggetti dotati di idonei
requisiti tecnici, organizzativi, finanziari e gestionali,
specificati nel bando di gara ai sensi della vigente normativa.
4. Il Comune interessato valuta le offerte presentate secondo le
modalità che saranno indicate nel bando di gara.
5. L'aggiudicatario redige, nei termini indicati nell'offerta,
il progetto esecutivo senza che comunque possa determinarsi la
modifica del piano finanziario e attiva conseguentemente tutte le
procedure per consentire, all'atto dell'approvazione del progetto
esecutivo, l'immediata realizzazione dell'opera nel rispetto della
normativa vigente.
Articolo 4 (Modalità d'intervento)
1. Ai soggetti individuati all'articolo 2 sono concessi mutui
per la realizzazione dei progetti risultati vincitori che, per le
finalità di cui all'articolo 1, prevedano:
a) la ristrutturazione di edifici o complessi di edifici già
esistenti nonché l'arredamento e la fornitura di attrezzature;
b) la costruzione di nuovi edifici nonché l'arredamento e la
fornitura di attrezzature;
c) l'acquisto, la costruzione e la ristrutturazione delle
strutture alberghiere connesse alle strutture termali di cui alle
lett. a) e b) nonché la fornitura di arredamento.
2. I mutui vengono concessi nella proporzione pari al settanta
per cento della spesa ritenuta ammissibile. La spesa finanziabile
inerente agli investimenti di cui al comma 1, lett. c), non deve
risultare preponderante rispetto agli investimenti di cui al comma
1, lett. a) e b).
3. Il limite massimo dei finanziamenti previsti dal comma 1 è
pari a lire 14 miliardi per ciascuno dei complessi termali
individuati all'articolo 1.
Articolo 5 (Deliberazione dei finanziamenti)
1. Gli interventi previsti dalla presente legge sono attuati con
mandato, senza rappresentanza, conferito dalla Giunta regionale
alla Finanziaria regionale Valle d'Aosta S.p.A. (FINAOSTA S.p.A.),
senza alcun rischio per la stessa fatti salvi i rischi connessi
alla diligenza del mandatario.
2. Gli interventi previsti dalla presente legge non sono
cumulabili per le medesime iniziative, entro il limite massimo
della spesa riconosciuta ammissibile ai sensi della presente legge,
con altri contributi o provvidenze regionali, mentre sono
cumulabili con analoghe provvidenze concesse dallo Stato, da enti
da esso delegati o da altri enti pubblici.
Articolo 6 (Durata dei mutui)
1. I mutui, della durata massima di anni venti più due di
preammortamento, sono ammortizzabili mediante il versamento di rate
semestrali posticipate, comprensive di restituzione di capitale e
interessi, calcolati secondo le modalità di cui all'articolo 7.
2. Gli investimenti sono finanziati a partire dagli interventi
di cui all'articolo 4, comma 1, lett. a) e b), e devono essere
ultimati entro tre anni decorrenti dalla prima erogazione del
mutuo.
3. Durante il periodo di cui al comma 1, sulle somme erogate
sono corrisposti interessi calcolati secondo le modalità di cui
all'articolo 7.
4. Qualora, decorso il periodo di preammortamento previsto al
comma 2, l'investimento finanziario non sia stato realizzato nella
sua totalità, le somme erogate devono essere rimborsate a far tempo
dalla predetta data, sulla base di un autonomo piano di
ammortamento della durata massima di anni dieci più due di
preammortamento.
5. L'erogazione delle somme residue è subordinata alla
realizzazione degli investimenti non completati, la cui ultimazione
deve essere perfezionata entro cinque anni, decorrenti dalla prima
erogazione del mutuo. Il rimborso delle predette somme deve
avvenire sulla base di un piano di ammortamento della durata
massima di anni dieci più due di preammortamento.
6. Decorso il termine di cui al comma 5, le eventuali somme
ancora da erogare sono oggetto di revoca.
7. I termini di cui al presente articolo devono essere ridotti
qualora la scadenza della gestione prevista dai progetti vincitori
di procedure di evidenza pubblica promossi dai comuni interessati
per le finalità di cui all'articolo 1 risulti antecedente.
Articolo 7 (Tasso d'interesse)
1. I mutui sono concessi ad un tasso d'interesse variabile, pari
al quaranta per cento del tasso di riferimento per il settore del
credito fondiario-edilizio, in vigore nel mese precedente a quello
di stipulazione del contratto di mutuo, con un arrotondamento al
mezzo punto inferiore nell'ipotesi di frazioni di punto.
2. Il tasso d'interesse determinato ai sensi del comma 1 è
rivisto annualmente sulla base del tasso di riferimento per il
settore del credito fondiario-edilizio, in vigore nel mese di
settembre di ciascun anno.
Articolo 8 (Garanzie)
1. L'accensione dei mutui comporta l'acquisizione di ipoteca o
di altre forme di garanzie indicate nei progetti risultati
vincitori di procedure di evidenza pubblica promosse dai comuni
interessati per le finalità di cui all'articolo 1.
Articolo 9 (Controlli tecnici, contabili e amministrativi)
1. I mutuatari devono consentire qualsiasi indagine richiesta
dall'Amministrazione regionale inerente al controllo tecnico degli
investimenti oggetto del finanziamento, nonché la regolare
destinazione dei fondi.
2. La struttura regionale competente in materia di finanze
provvede al controllo amministrativo e contabile dei finanziamenti
agevolati concessi ai sensi della presente legge.
3. In caso di comprovata irregolarità, verificata dalle
competenti strutture dell'Amministrazione regionale e/o su
richiesta della FINAOSTA S.p.A., gli assessori regionali competenti
possono proporre alla Giunta regionale l'adozione di un
provvedimento di immediata estinzione del mutuo.
Articolo 10 (Vincoli e sanzioni)
1. Gli immobili oggetto delle provvidenze previste dalla
presente legge non possono:
a) mutare la destinazione per la quale è stato concesso il
finanziamento per la durata di preammortamento e di ammortamento
del mutuo salvo che non si rientri comunque nelle finalità di cui
all'articolo 1;
b) essere ceduti a titolo gratuito o oneroso, per tutta la
durata di preammortamento e di ammortamento del mutuo, a soggetti
che non siano in possesso dei requisiti previsti nelle procedure di
evidenza pubblica promosse dai comuni interessati per le finalità
di cui all'articolo 1.
2. La violazione degli obblighi di cui al comma 1, lett. a) o
lett. b), comporta l'estinzione anticipata e immediata del mutuo e
il versamento, a titolo di penale, di una somma pari al quaranta
per cento del debito residuo.
3. La trasgressione ai divieti di cui al comma 1 è accertata
dalla FINAOSTA S.p.A..
Articolo 11 (Estinzione anticipata)
1. I mutuatari possono estinguere anticipatamente i mutui.
2. L'avvenuta estinzione anticipata del mutuo non comporta
comunque l'abolizione, per tutta l'originaria durata di
preammortamento e di ammortamento del mutuo, del vincolo di
destinazione previsto dall'articolo 10.
3. L'adozione, da parte della Giunta regionale, del
provvedimento di cui all'articolo 9, comma 3, comporta l'estinzione
anticipata e immediata del mutuo e il versamento, a titolo di
penale, di una somma pari al quaranta per cento del debito
residuo.
Articolo 12 (Disposizioni procedurali)
1. Le disposizioni procedurali necessarie per l'applicazione
delle norme della presente legge, ivi compresa la convenzione che
regolamenta i rapporti tra l'Amministrazione regionale e la
FINAOSTA S.p.A., sono approvate con deliberazione della Giunta
regionale.
Articolo 13 (Disposizioni finanziarie)
1. Per i fini di cui all'articolo 4 la Giunta regionale è
autorizzata a trasferire alla FINAOSTA S.p.A., in gestione
speciale, la somma complessiva di lire 28 miliardi, di cui lire
2.000 milioni nell'anno 1999, lire 7.000 milioni nell'anno 2000 e,
indicativamente, lire 10.000 milioni nell'anno 2001, lire 7.000
milioni nell'anno 2002 e lire 2.000 milioni nell'anno 2003.
L'ammontare delle somme da trasferire alla gestione speciale sarà
annualmente determinato con legge finanziaria.
2. Per il finanziamento dell'intervento di cui al comma 1 la
Giunta regionale è autorizzata a contrarre nel quinquennio
1999/2003, con uno o più istituti di credito, nei limiti annui
dell'ammontare dei finanziamenti da trasferire alla gestione
speciale FINAOSTA S.p.A., mutui passivi per un importo complessivo
non superiore a lire 28 miliardi, ad un tasso massimo del 7,50
percento e per un periodo di ammortamento non superiore a quindici
anni.
3. L'onere derivante dall'ammortamento dei mutui di cui al comma
2, previsto in lire 113,3 milioni per l'anno 1999 e in lire 588,1
milioni per l'anno 2000, è coperto mediante utilizzo, per
corrispondenti importi annui, delle risorse iscritte al capitolo
69020 (Fondo globale per il finanziamento di spese di investimento)
del bilancio pluriennale 1998/2000, a valere sull'accantonamento
B.2.3 (Realizzazione del nuovo complesso termale in Comune di
Pré-Saint-Didier) previsto all'allegato n. 1 del bilancio
stesso.
4. La spesa di cui al comma 1 graverà sul capitolo 35800 che si
istituisce nella parte spesa del bilancio pluriennale 1998/2000
della Regione a decorrere dall'anno 1999.
5. Gli oneri di cui al comma 3 graveranno a decorrere dall'anno
1999 sui capitoli 69300 e 69320 del bilancio regionale. A decorrere
dall'anno 2001 gli oneri di ammortamento saranno determinati ai
sensi dell'articolo 17 della legge regionale 27 dicembre 1989, n.
90 (Norme in materia di bilancio e di contabilità generale della
Regione Autonoma Valle d'Aosta).
Articolo 14 (Variazioni di bilancio)
1. Al bilancio di previsione della Regione per il triennio
1998/2000 sono apportate le seguenti variazioni:
a) parte entrata:
variazioni in aumento:
programma regionale 5.18.
Codificazione 5.1.0.
Cap. 11195 (di nuova istituzione)
"Contrazione di mutui per il finanziamento di interventi nel
settore termale"
anno 1999 lire 2.000.000.000
anno 2000 lire 7.000.000.000 ;
b) parte spesa:
1) variazioni in diminuzione:
cap. 69020 "Fondo globale per il finanziamento di spese di
investimento"
anno 1999 lire 113.300.000
anno 2000 lire 588.100.000 ;
2) variazioni in aumento:
programma regionale 2.1.4.2.
Codificazione 2.1.2.5.4.3.10.13.
Cap. 35800 (di nuova istituzione)
"Spese per il finanziamento di interventi nel settore termale da
attuarsi tramite la gestione speciale della FINAOSTA S.p.A."
anno 1999 lire 2.000.000.000
anno 2000 lire 7.000.000.000
cap. 69300 "Quota interessi per ammortamento di mutui da
contrarre"
anno 1999 lire 75.000.000
anno 2000 lire 217.000.000
cap. 69320 "Quota capitale per ammortamento di mutui da
contrarre"
anno 1999 lire 38.300.000
anno 2000 lire 371.100.000 .
Articolo 15 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Rini.
Rini (UV) Intervengo anche a nome del Consigliere Perron, così
facciamo prima. Con il presente disegno di legge si cerca di
favorire gli investimenti che vanno nella direzione di migliorare
l'attività, l'organizzazione e la gestione delle Terme di
Saint-Vincent e di Pré-Saint-Didier favorendo l'ampliamento e la
riqualificazione delle strutture termali e quelle alberghiere di
supporto all'attività delle stesse.
Visto che il settore termale di per sé ha una scarsa attrattiva
per eventuali investitori privati a causa della bassa redditività e
delle incerte prospettive future, si ritiene di incentivare gli
imprenditori con la concessione di finanziamenti agevolati per la
realizzazione di progetti che i comuni interessati riterranno
validi.
I soggetti interessati che dovranno possedere i requisiti, che
saranno specificati nel bando di gara, potranno presentare al
comune interessato uno studio di inquadramento territoriale ed
ambientale, un progetto preliminare, un piano
economico-finanziario, specificando le caratteristiche della
gestione e dei servizi previsti oltre all'indicazione dei soggetti
finanziatori e delle garanzie offerte.
Se il comune interessato riterrà opportuno e conveniente
l'accoglimento dell'offerta, l'aggiudicatario redigerà il progetto
esecutivo che gli permetterà, con l'osservanza di quanto prodotto
all'inizio dell'iter, di poter immediatamente realizzare l'opera
nel rispetto della normativa vigente.
Gli aggiudicatari potranno ottenere dei mutui fino al 70
percento della spesa ritenuta ammissibile per la ristrutturazione,
l'arredamento e la fornitura di attrezzature di edifici anche già
esistenti, l'acquisto, la costruzione, la ristrutturazione e la
fornitura di arredamento delle strutture alberghiere connesse alle
strutture termali, la costruzione, l'arredamento e la fornitura di
attrezzature anche per nuovi edifici.
Gli interventi previsti non sono cumulabili con gli altri
contributi o provvidenze regionali e saranno attuati dalla
Finaosta. La durata massima dei mutui è prevista in anni 20 oltre a
2 di preammortamento.
I mutui saranno ammortizzabili mediante il versamento di rate
semestrali posticipate comprensive di capitali ed interessi,
interessi che saranno variabili e pari al 40 percento del tasso di
riferimento per il settore del credito fondiario ed edilizio in
vigore nel mese precedente a quello di stipulazione del contratto
con arrotondamento al mezzo punto inferiore nell'ipotesi di
frazione di punto.
Il tasso di interesse sarà rivisto annualmente, i mutuatari
saranno sottoposti al controllo tecnico, contabile ed
amministrativo da parte della struttura regionale competente e in
caso di irregolarità potrà essere adottata una delibera di Giunta
regionale di immediata estinzione del mutuo, compresa la penale
prevista.
La destinazione degli immobili per i quali sono stati concessi i
finanziamenti non potrà essere modificata per tutta la durata del
mutuo a meno che sia avvenuta l'anticipata estinzione che comporta
il versamento a titolo di penale di una somma pari al 40 percento
del debito residuo.
Il limite massimo dei finanziamenti previsti è di 14 miliardi
per ciascuno dei complessi termali.
L'approvazione della presente legge è importantissima per la
ripresa di una politica termale che nella nostra Regione stenta a
decollare. Si spera che attraverso quest'atto le Terme possano
ricoprire l'importanza che devono avere. Devono e possono essere di
utilità al rilancio turistico, economico, sociale ed occupazionale
della Regione e dei due comuni interessati.
Presidente È aperta la discussione generale. Ha chiesto la
parola il Consigliere Parisi.
Parisi (Aut) Come ogni Assessore che si rispetti, non poteva
fare eccezione l'Assessore Vicquéry. Ha seguito la traccia di tutti
i suoi predecessori, a fine legislatura ci presenta un progettino
per quanto riguarda le Terme. Il che è un fatto estremamente
positivo perché è da vent'anni che vengono fatti studi,
progettazioni varie, si parla delle Terme però, purtroppo ancora
dopo vent'anni i risultati sono quelli evidenti a tutti.
Sono andato per curiosità a vedere in passato cosa era stato
fatto in merito a questo problema che è un problema importante e
che dovrebbe toccare direttamente l'Assessore Agnesod perché
abbiamo sempre detto che questo poteva essere uno strumento
importantissimo per la Valle d'Aosta in quanto volano di uno
sviluppo turistico e di un turismo alternativo a quello che viene
fatto, ma dopo tanto parlare la situazione è quella che è.
Probabilmente i dati statistici che ci provengono anche dal settore
che è di competenza dell'Assessore Agnesod non ci preoccupano più
di tanto, ma sarebbe invece il caso di analizzarli più a fondo e
verificare quella che è la tendenza che da qualche anno riguarda
questo settore.
Come dicevo, sono andato a vedere e pur non essendo andato molto
indietro nel tempo, anche se ho letto una cronistoria della nascita
delle Terme che è interessantissima perché risale addirittura al
medioevo e comprende epoche in cui le Terme di Pré-Saint-Didier e
di Saint-Vincent avevano delle situazioni eccelse per quanto
riguarda immagine ed operatività, ma dallo studio che è stato fatto
dalla Consult S.r.l. nel 1983, forse l'Assessore non ne è a
conoscenza... allora ne è informato ed è sicuramente aggiornato
anche lui... mi sono andato per curiosità a leggere il lavoro fatto
da questa Società, i cui consulenti erano fra l'altro dei
personaggi molto preparati e conoscitori del problema, ne cito
alcuni: il Dott. Barbero, l'Ing. Canestrini, il Dott. Tambosco, il
Geom. Roullet, l'Arch. Bartolini ed altri e da questo studio era
emersa tutta una serie di dati e di approfondimenti che
riguardavano i vari settori che possono interessare le Terme, sia
gli aspetti economici, sia gli aspetti di proiezione di sviluppo.
Inoltre un esperto in acque termali che veniva forse
dall'Università di Parigi aveva fatto dei prelievi con
registrazioni notarili e sin da allora si era iniziata la pratica
per il riconoscimento delle qualità organolettiche dell'acqua per
poi effettuare tutte le opere necessarie per lo sviluppo delle
Terme.
Da allora non si è più saputo niente. Arriviamo ai tempi nostri
con una serie di progetti e con spese abbastanza rilevanti per
quanto riguarda gli incarichi professionali fra gli ultimi uno
studio affidato al Touring Club; abbiamo fatto a Saint-Vincent
qualche anno fa un bellissimo convegno sulle acque termali dal
quale è uscito un volume sicuramente molto interessante, però anche
quello è rimasto lì.
Adesso finalmente, dopo tutti questi studi, arriviamo all'ultimo
Consiglio ad avere un disegno di legge che ci chiarisce qual è il
progetto per la realizzazione delle Terme a Pré-Saint-Didier e a
Saint-Vincent.
In Commissione ci è arrivata un grosso "dossier" con una
relazione corposa dove noi consiglieri, che dovevamo decidere su
questo progetto di legge, eravamo perfettamente a conoscenza di
quelle che erano le intenzioni dell'Assessore, vale a dire era
soltanto una proposta schematica, mi smentiscano i Consiglieri che
fanno parte della II Commissione. Pertanto all'ultima riunione
della II Commissione chi ha deciso, lo ha fatto su una proposta di
legge che non aveva inserita neanche la relazione degli
intendimenti politici di quello che si voleva realizzare.
Quindi oggi ci troviamo a parlare di quest'argomento, che è un
argomento interessante, che è un argomento che ha appassionato
anche i nostri colleghi in passato, senza avere un benché minimo
elemento di quelli che sono gli intendimenti concreti, credibili,
di quello che si vuole fare sia delle Terme di Pré-Saint-Didier sia
delle Terme di Saint-Vincent. L'Assessore ci dirà che abbiamo dato
l'Hôtel Source al Comune di Saint-Vincent, che vi sono i
finanziamenti, che c'è l'intervento della C.E.E., che abbiamo
insomma tutta una serie di elementi che ci consentono finalmente di
affermare che con questo strumento si hanno la gambe per risolvere
il problema termale in Valle d'Aosta.
Io non credo molto alle favole anche perché la questione Terme è
diventata come una favola, se ne parla da tanto tempo, ma i
risultati sono quelli che sono. Abbiamo la convinzione o almeno ci
permettiamo di avere la convinzione che ancora una volta si vuole
gabellare qualcuno, altrimenti non è pensabile che a distanza di
cinque anni, la durata di questa decima legislatura, si arrivi
all'ultimo Consiglio per presentare un disegno di legge di cui non
si hanno neanche i minimi elementi oggettivi per dare una
valutazione. Probabilmente è tutto nella testa dell'Assessore, ho
dei tecnici che hanno collaborato con lui alla stesura di questo
disegno di legge, ma credo che altri soggetti coinvolti non ce ne
siano. Non ho mai capito perché, parlando di Terme, non si sia mai
avuta l'accortezza di fare un tavolo di confronto con i soggetti
interessati, almeno a tre: Comune, Regione e proprietari per quanto
riguarda in particolare Pré-Saint-Didier. Parliamo sempre delle
Terme di Pré-Saint-Didier come se fossimo proprietari sia delle
strutture che dei terreni che sono oggetto fondamentale da cui
partire e fare un discorso costruttivo e realistico su quello che è
nella mente dei vari Assessori.
Abbiamo approvato ultimamente una delibera di 500 milioni per
acquisizione terreni per le Terme, ma non so quale fosse il
significato politico di quell'atto perché per caso, parlando con i
diretti interessati, cioè i proprietari dei terreni, ho appreso che
questi non sapevano assolutamente nulla delle intenzioni della
Regione nei confronti di un'eventuale acquisizione dei terreni
stessi però, il discorso va al di là di quelle che sono le semplici
affermazioni di principio.
Mi auguro che l'Assessore nella sua replica ci dia degli
elementi tali da poter capire almeno quello che si vuole fare in
merito a questo problema anche perché all'articolo 1 del disegno di
legge si dice tutto e il contrario di tutto. Qui si parla di
strutture alberghiere, di strutture termali, di ampliamenti, di
complessi termali finalizzati, ma è un qualcosa di veramente serio.
Se questo, anziché essere il libro dei sogni o la favoletta che da
venti anni viene propinata in quest'aula e all'esterno, si rivelerà
un atto encomiabile e se quindi noi saremo smentiti dai fatti, ne
faremo ammenda e daremo atto all'Assessore di averci presentato un
disegno di legge che ha tutti i crismi per risolvere il problema
termale. Mi permetto di dubitare su questo e speriamo che invece
quello che ho detto sia smentito dai fatti in futuro.
Si dà atto che, dalle ore 10.36, presiede il Vicepresidente
Aloisi.
Presidente Ha chiesto la parola il Consigliere Florio.
Florio (PVA-cU) Il settore termale è da molti anni stato
individuato da noi come uno dei settori della politica turistica e
anche sanitaria da tenere in grande considerazione. È stata questa
una questione da noi inserita in diversi programmi elettorali in
corrispondenza delle passate tornate elettorali. Abbiamo sempre
individuato questo settore come uno di quelli rispetto ai quali
prestare grandissima attenzione individuandolo come una delle parti
tutt'altro che trascurabili di quel turismo diverso, ricco per così
dire di ricadute sulla Società valdostana, purtroppo sino ad oggi
troppo superficialmente trascurato.
Accogliamo quindi con soddisfazione la presentazione di questo
disegno di legge che sicuramente voteremo. Nonostante questo però
mi sento in dovere di fare una serie di considerazioni che
finiranno per essere delle domande all'Assessore, domande che ho
già fatto in Commissione all'atto dell'esame dello stesso disegno
di legge.
Ci sono un serie di incongruenze e per certi versi di
superficialità nel testo del disegno di legge. Si tratta prima di
tutto di un testo eminentemente di tipo finanziario tant'è che lo
stesso titolo recita: Interventi regionali a favore del settore
termale e si tratta dell'individuazione di una serie di interventi
finanziari che dovrebbero essere attuati con l'utilizzo
dell'articolo 35 della legge n. 12, attraverso cioè la concessione
di lavori pubblici, stanziando per ognuno di questi stabilimenti
termali - quello di Pré-Saint-Didier e quello di Saint-Vincent -
l'importo di 14 miliardi.
Allora la prima stranezza sta nel fatto che si mettono sullo
stesso piano due stabilimenti termali che sono fra loro
assolutamente disomogenei: uno è già esistente, funzionante nel
bene o nel male, positivamente o zoppicante, l'altro invece è
assolutamente di là da venire. Di uno abbiamo strutture
sufficientemente moderne, probabilmente sulle quali è
indispensabile intervenire come ci ha detto l'Assessore in
Commissione, pena la sua estraniazione del mercato in sostanza;
l'altro invece è assolutamente e totalmente da pensare.
La seconda stranezza sta nel fatto che si individua lo stesso
metodo, vale a dire la concessione di lavori pubblici, per
affrontare problemi che sono completamente diversi. Mi chiedo come
sia possibile riferirsi alla questione delle Terme di
Pré-Saint-Didier, parlando - come recita l'articolo 1 - di
miglioramento dell'attività, dell'organizzazione e della gestione
delle Terme di Pré-Saint-Didier che non esistono. Non esiste nulla,
esistono alcuni edifici storicamente costituenti il pacchetto delle
Terme; esiste uno di questi edifici da decenni di proprietà
regionale e in terribile stato di abbandono ed esistono altri beni
immobili, fra cui due edifici, un albergo e il cosiddetto edificio
Casinò, di proprietà di privati, il tutto inserito in un "mix" di
superfici non edificate e parzialmente edificate fra cui una
frazione di proprietà di terzi, di altri nel quale l'assetto
proprietario è misto.
Come si possa pensare in una situazione come questa di ampliare
e riqualificare le strutture termali e le annesse strutture
alberghiere, non si riesce a capire.
La domanda poi non è pleonastica per nulla perché
l'individuazione del metodo della concessione, alla quale guardiamo
positivamente perché, richiamandoci all'articolo 35 della legge n.
12 la concessione di lavori pubblici individua la realizzazione di
un intervento pubblico con il concorso - come dice letteralmente
l'articolo 35 - del capitale privato, ed è cosa buona, ma
l'individuazione del metodo della concessione di lavori pubblici
che, sempre citando l'articolo 12 prevede oltre che l'esecuzione
anche la gestione delle opere in capo al concessionario, richiede,
come è evidente, che da parte della Regione siano assegnate le
indicazioni indispensabili affinché questo possa avvenire dal punto
di vista degli obiettivi che si vogliono perseguire.
Il disegno di legge per la verità non trascura questo aspetto al
2° comma dell'articolo 2 perché individua nel comune il soggetto
subconcessionario che, secondo le direttive della Giunta regionale,
provvede ad individuare le finalità e gli obiettivi.
Ma il tutto però non cade nella più totale assenza di un lavoro
già eseguito, lo ha già ricordato il Consigliere Parisi: sono
presenti diversi studi di tipo sanitario sulla materia prima,
l'acqua, che dovrebbe essere impiegata in questa struttura termale,
ma anche sulla costruzione dell'insieme della risposta agli utenti.
Ma le risposte derivanti da questi lavori sono molto diverse tra di
loro, ne ricordo solo una ed è l'esistenza di un progetto di
massima di costruzione di un nuovo stabilimento termale in
Pré-Saint-Didier che a ricordarlo mi si accappona la pelle perché
si tratta di una colata in forme di cemento armato che dalla strada
statale che conduce a La Thuile arriva fino alla strada che porta
alle Terme. È quella la prospettiva verso la quale ci si vuole
avviare? Vale a dire di un abbandono pressoché totale delle
strutture storiche comunque esistenti, pubbliche o private che
siano per realizzare un edificio totalmente nuovo che comprenda al
suo interno tutto l'universo termale: lo stabilimento, gli edifici
collaterali allo stabilimento vero e proprio, fino alle strutture
ricettive, l'albergo, il ristorante o ristoranti e quanto altro
connesso.
Ma, mi chiedo, l'obiettivo è quello di costruire una sorta di
intervento "ex novo" paracadutato nel Paese dimenticando ciò che
nella struttura sociale ed economica di quel Paese gli abitanti
sono riusciti negli anni a realizzare? La domanda la faccio perché
tutto questo dall'insieme del disegno di legge non si rileva e
l'affidare totalmente alla Giunta l'emanazione delle direttive mi
sembra un po' velleitario da parte della Giunta considerato che
l'investimento per realizzare strutture di questo tipo, che non
sarà solo dell'ordine di soli 14 miliardi da parte dell'ente
Regione, è un investimento che avrà ricadute non solo sulle
comunità strettamente interessate, ma anche - lo speriamo e questo
dovrebbe essere favorito - sulle comunità circostanti e perché no?
Sull'insieme anche della politica turistica di questa Regione.
La considerazione che faccio è aggravata dal contenuto
dell'articolo 4 che prevede più precisamente la ristrutturazione di
edifici o complessi di edifici già esistenti, la costruzione di
nuovi edifici, l'acquisto, la costruzione e la ristrutturazione
delle strutture alberghiere connesse alle strutture termali di cui
ai punti che ho appena citato.
E allora, come si pone questo tipo di previsione solamente ed
unicamente di tipo finanziario in una sostanziale confusione
programmatoria, nei confronti di un settore rispetto al quale
grande attenzione dovrà essere posta nella prossima
legislatura?
Presidente Se nessun altro Consigliere chiede la parola,
dichiaro chiusa la discussione generale. Ha chiesto la parola
l'Assessore alla sanità, salute e politiche sociali, Vicquéry.
Vicquéry (UV) Il Consigliere Parisi ha fatto una dotta
illustrazione delle sue conoscenze in materia termale, di questo
devo dargliene atto; sicuramente è servito anche il passato quale
Dirigente dell'Assessorato del turismo.
Non ho tutte le informazioni che riguardano gli ultimi venti
anni; ho semplicemente e modestamente indicazioni relative a questi
ultimi cinque anni e a questo periodo mi riferisco perché abbiamo
ereditato una situazione riguardo alle Terme assolutamente
confusionaria per una serie infinita dei problemi, il primo dei
quali il fatto che, molto impropriamente, nel 1992 era stato dato
l'incarico all'USL di verificare la proprietà terapeutica delle
acque e queste analisi all'epoca - mi riferisco alle Terme di
Pré-Saint-Didier perché per le Terme di Saint-Vincent il problema
non si pone - avevano dato dei risultati che definire sconcertanti
era dire poco perché a Roma erano state mandate delle analisi con
delle presenze addirittura di origine fecale all'interno delle
acque stesse. Questo ha significato perdere quattro anni.
Quando all'inizio della legislatura abbiamo aperto il "dossier",
innanzitutto la Giunta regionale ha deciso di affidare l'incarico
di analisi delle acque a strutture laboratoristiche accreditate
senza dare incarichi costosi, ma affidandosi ad una struttura
accreditata dal Ministero della sanità per questo tipo di analisi
che è l'USL di Grugliasco, la quale ha adempiuto ai suoi compiti.
Si tratta di attività molto lunghe nel tempo perché le analisi
vanno fatte per alcuni anni durante tutte le stagioni, per fare in
modo che la certificazione sia attendibile.
A lavoro concluso, la risultanze sono state spedite all'Istituto
superiore della sanità che probabilmente già nel mese di maggio e
comunque nel mese di giugno, accerterà definitivamente le proprietà
terapeutiche delle acque di Pré-Saint-Didier. Questo è il punto di
partenza fondamentale, la "conditio sine qua non" perché è inutile
parlare di ristrutturazione, ampliamento, revisione di settori
termali se manca l'elemento primario che è quello dell'acqua. Noi
abbiamo garanzie non dico assolute, ma buone che le proprietà
terapeutiche delle acque di Pré-Saint-Didier siano riconosciute e
che, pertanto, esse possano, essere sfruttate perché la prima cosa
che ci chiedevano gli interlocutori era la certezza di essere in
presenza di acque termali perché la presenza di altri tipi di acque
avrebbe spostato di gran lunga il tema. Per cui questo è il primo
atto e proprio dal punto di vista burocratico e tecnico ci sono
voluti questi anni per poter avere una risposta.
Nel frattempo ci siamo guardati attorno, abbiamo fatto una serie
di verifiche e devo dire che, dal punto di vista di approccio
culturale, c'è stata un'evoluzione di pensiero, se così si può
dire, perché sfido chiunque a definire cinque o sei anni fa le
strutture termali strutture connesse ed annesse al sistema
sanitario perché così non era. È pur vero che all'epoca si andava a
passare le acque - così si dice -, cioè si andava a farsi curare,
ma solo nel piano sanitario nazionale che è entrato in vigore nel
1994 è stata esplicitata la considerazione delle Terme come
strutture parasanitarie tanto che esiste un tariffario esplicito
che le inserisce nelle prestazioni di assistenza specialistica
semiresidenziale territoriale e definisce quali sono i requisiti
minimi per poter svolgere quest'attività. Dal 1997, con un DPR,
l'ultimo della serie, sono stati definiti gli "standard" di
accreditamento e le tariffe per le prestazioni erogabili; non è più
possibile che si presti quest'attività se non ci sono i requisiti
strutturali, tecnici ed organizzativi previsti. Le Terme di
Pré-Saint-Didier e le Terme di Saint-Vincent dovranno rientrare in
questi "standard", altrimenti dovranno chiudere i battenti. Questo
per dire che sono state equiparate a tutti gli effetti ad una
clinica privata o ad un ospedale pubblico o ad un ambulatorio per
cui immaginate voi come si poteva agire in una fase transitoria in
totale assenza di "standard" operativi e di "standard" di requisiti
perché la garanzia di poter svolgere l'attività termale era il
secondo problema che ci veniva posto dai nostri interlocutori. Oggi
abbiamo una risposta perché chiunque decida di svolgere
quest'attività dovrà adattarsi a questi "standard" operativi e noi,
per quanto riguarda Saint-Vincent, abbiamo già segnalato
ufficialmente che devono verificare che siano in possesso di questi
"standard", altrimenti già oggi Saint-Vincent dovrebbe chiudere
pertanto, questa è la situazione in cui ci siamo trovati.
Abbiamo fatto un'analisi per verificare, a fronte delle acque di
Pré-Saint-Didier che sono comunque - fatto salvo il riconoscimento
della qualità terapeutica delle acque - riconosciute universalmente
acque ottime dal punto di vista termale, se vogliamo anche migliori
di quelle di Saint-Vincent, per verificare quali erano gli spazi
operativi per poter dare una redditività alle Terme perché l'ultima
cosa che la Giunta vuole fare è trasformare il sistema termale in
un sistema assistito. Al contrario, questo sarà sicuramente, mi
sento di dirlo, se sarà gestito da imprenditori affidabili e seri,
un settore trainante dell'economia valdostana perché le proposte
che abbiamo sintetizzato nella relazione, a questo punto apro una
parentesi, Consigliere Parisi: la relazione è stata regolarmente
consegnata e regolarmente illustrata in IV Commissione, non è
responsabilità dell'Assessore regionale alla Sanità, Salute e
Politiche Sociali se la Presidenza del Consiglio non ha trasmesso
le relazioni alla II Commissione. Questi, come ho detto in
Commissione, sono dei problemi puramente burocratici, altamente
scusabili nella foga lavorativa di questi ultimi giorni, ma da qui
a dire che si è arrivati senza nessuna relazione, senza sapere cosa
aveva in testa l'Assessore, mi pare che ne passi - in cui - si fa
un'attenta analisi di tutto il settore. Nella relazione in
particolare, si afferma quello che ormai sanno tutti e cioè che la
percentuale di ricavo per quanto riguarda l'aspetto puramente
termale è bassissima in tutta Italia, che il giro di affari delle
Terme è sostenibile se accanto alle Terme vengono messe in atto
delle strutture operative che riguardano essenzialmente la parte
della riabilitazione e della rieducazione fisica, la parte della
medicina sportiva e settori altamente specialistici senza voler
trasformare le Terme in attività tipo "Beauty Farm" o quant'altro,
ma dando una connotazione e una caratterizzazione di tipo
parasanitario. Questo è l'obiettivo e su questo noi ci sentiamo di
scommettere e abbiamo scelto di optare per l'aiuto all'investimento
privato, investimento privato che sia per Saint-Vincent che per
Pré-Saint-Didier non dovrebbe mancare trattandosi di due località
che hanno tutti gli "atouts" per poter sviluppare questo tipo di
attività per cui non vogliamo gabellare nessuno, Consigliere
Parisi. Questo è quanto ci siamo trovati, non so bene quali siano
gli interventi che sono stati presentati nelle passate legislature,
noi stiamo agli atti e se questo disegno di legge arriva solo oggi
in Consiglio regionale è perché anch'esso ha avuto una gestazione
non facile, trattandosi di mettere insieme un concetto di natura
pubblicistica con un altro di natura privatistica, modificando
anche la legge regionale n° 12 che è stata emendata con la
votazione di mezz'ora fa, laddove all'articolo 37 si dice: "Al fine
della realizzazione di infrastrutture pubbliche idonee a soddisfare
un bisogno collettivo, il soggetto promotore di cui all'articolo 2,
comma 1, lett. g), può promuovere, con l'assunzione parziale o
totale a proprio carico degli oneri finanziari..." - è questo
l'emendamento rispetto al testo originale della legge n. 12 - "...
la realizzazione dell'opera, mediante l'affidamento di una
concessione dei lavori pubblici di cui all'articolo 35, ovvero la
costituzione di una società a partecipazione pubblica di cui
all'articolo 36." Quest'emendamento darà la possibilità al soggetto
promotore di utilizzare i fondi previsti da questo disegno di legge
e contemporaneamente effettuare con investimenti che saranno
dell'ordine di decine e decine di miliardi per dare una prospettiva
seria a quest'attività imprenditoriale.
Per rispondere al Consigliere Florio, concordo con lui nel dire
che, evidentemente, le due situazioni sono diverse: quella di
Saint-Vincent è un'attività avviata, pur con un disavanzo annuale
di circa 1 miliardo; l'altra è chiusa, ma teniamo presente che
l'attività di Pré-Saint-Didier è una situazione di autorizzazione,
cioè il Comune di Pré-Saint-Didier ha la concessione all'utilizzo
delle acque per cui ne ha a tutti gli effetti la disponibilità. Non
potevamo mettere ad una legge di finanziamento dei paletti oltre a
quelli che abbiamo messo e che demandano alla Giunta regionale un
accordo con il Comune per poter sviluppare quest'attività.
Sicuramente non siamo per le colate di cemento e non siamo
d'accordo a trasformare attività di questo tipo in speculazioni
edilizie o speculazioni di altro tipo. C'è sicuramente un grosso
ruolo che dovranno svolgere le Amministrazioni comunali, che
dovranno e potranno effettuare quest'attività tramite i loro
strumenti urbanistici, piani urbanistici di dettaglio o
quant'altro, ma posso dire con certezza che non è negli obiettivi
dell'Amministrazione regionale dare la possibilità di fare
speculazioni fini a sé stesse.
È vero che manca uno studio per lo sviluppo delle Terme di
Pré-Saint-Didier, mentre è pronto quello di Saint-Vincent, ma non
potevamo, Consigliere Florio, presentare un disegno di legge ad
"hoc". Il disegno di legge riguarda l'intervento a sostegno del
settore termale che concerne i nostri due stabilimenti con un
obiettivo di non andare a mettere in atto delle attività che siano
un doppione l'una dell'altra. È di tutta evidenza che, se partirà -
come presumibilmente partirà prima - l'intervento di Saint-Vincent
per tutta una serie di ragioni, gli interventi di Pré-Saint-Didier
monitorati e guidati dalla Giunta non dovranno caratterizzarsi come
dei doppioni operativi perché, dal punto di vista imprenditoriale,
sicuramente l'intervento sarebbe molto meno appetibile per coloro
che ritengono di investire in questo senso. Per cui voglio dare
delle garanzie, è un impegno se vogliamo che dovremo mantenere per
evitare che ci siano delle vie d'uscita non volute
dall'Amministrazione regionale da parte di imprenditori poco
seri.
Noi contiamo invece di trovare degli imprenditori, e quando dico
noi non parlo della Giunta regionale perché volutamente abbiamo
demandato all'Amministrazione comunale quest'attività incontrando
anche dei problemi di competenza non indifferenti perché si
risaliva al concetto di concessione, di chi era il concessionario
delle acque ai sensi dello Statuto che è una problematica molto
delicata, ma abbiamo voluto dare questa responsabilità ai Comuni
perché dovranno essere loro a seguire attentamente l'evolversi
della situazione.
Concludo dicendo che, dal punto di vista puramente formale,
sembrerebbe una legge di puro finanziamento, una legge di
destinazione di fondi di rotazione, ma come si è potuto capire è
una legge di una grossa valenza perché, se le cose vanno come
speriamo, darà la possibilità di investire miliardi e miliardi su
due località e da questi investimenti trarrà beneficio tutta la
cittadinanza delle località stesse e della Valle d'Aosta nella sua
interezza. Aggiungo che, per quanto riguarda gli aspetti puramente
sanitari del problema, questo permetterà di dare un'offerta
maggiore a due poli, la media Valle e l'alta Valle, di attività
specialistiche complementari alle attività tipiche dei
macrodistretti e dei poliambulatori. Dico complementari perché
anche qui non dovranno esserci dei doppioni. Faccio un esempio: dal
momento che abbiamo la riabilitazione cardiologica ad Aosta, non
permetteremo che la riabilitazione cardiologica venga svolta a
Saint-Vincent o a Pré-Saint-Didier, mentre probabilmente
incentiveremo riabilitazione di tipo fisioterapico "tout court" per
attività quali la medicina sportiva perché la Valle d'Aosta ha dei
grossissimi "atouts" in questo settore tanto che potrebbero
diventare ambedue dei poli di attrazione non solo nazionale, ma
internazionale. È un po' un'utopia ma, secondo me, ci sono tutte le
basi perché l'utopia si trasformi in realtà: la Valle d'Aosta che
diventa un centro di attrazione internazionale per la
riabilitazione sportiva per atleti ad altissimo livello o per
atleti di attività sportive legate anche all'attività dello sci
alpinismo e quant'altro.
Abbiamo le possibilità, noi diamo gli strumenti - e
finanziamenti per 14 miliardi non sono pochi -, si tratta di
trovare gli interlocutori preparati, e questo è il compito
specifico degli enti che, come dice l'articolo 3, dovranno
verificare le offerte che perverranno secondo dei parametri che la
legge indica e che sono tipici di tutte le leggi di finanziamento.
Se esaminiamo le leggi di finanziamento del settore alberghiero, si
riprendono indicativamente questi stessi concetti. È evidente che
non si può dire in una legge di finanziamento che non si vuole che
venga costruito un albergo a sette piani in quel di Valtournenche o
in quel di Pré-Saint-Didier perché quello è un compito demandato
alla pianificazione comunale.
Si dà atto che, dalle ore 11.07, presiede il Presidente
Stévenin.
Président On passe maintenant à l'examen du projet de loi dans
le texte rédigé par la IIème Commission. La parole au Conseiller
Parisi.
Parisi (Aut) Prendo la parola anche per dichiarazione di voto.
Non metto in dubbio le buone intenzioni dell'Assessore,
evidentemente il mio intervento teneva conto di quella che
purtroppo è stata una realtà che si è verificata da qualche anno a
questa parte, i dati sono quelli e non possono essere smentiti. So
soltanto, lo ha rimarcato anche l'Assessore nel suo intervento, che
alcuni suoi predecessori in rapporto a questo problema hanno di
volta in volta fatto dei progetti. Non conosco i progetti, ma so
per certo che sono stati spesi tanti soldi per dare degli
incarichi, quindi il mio dubbio deriva da questo.
Come dicevo nel terminare il mio intervento, mi auguro che le
sue buone intenzioni possano finalmente dare concretezza a questo
problema importante che sicuramente darà anche in termini di
sviluppo alle località interessate, ma non solo a quelle, un
impulso sia per quanto riguarda l'aspetto del turismo sia per
quanto riguarda le cure e quindi altri soggetti oltre quelli che
arrivano in Valle d'Aosta per fini turistici, possono essere
interessati a quest'attività.
Per quanto riguarda la relazione, capisco che non è l'Assessore
direttamente che deve consegnare la relazione però, essendo
responsabile politico, io devo parlare con l'Assessore, non posso
parlare con il funzionario che si è dimenticato di portare la
relazione. Io, senza fare polemica e senza voler strumentalizzare
la cosa, ho detto come si sono svolte le cose in II Commissione;
oggi l'Assessore nella sua illustrazione ci ha dato molti più
elementi di quanti ne avevamo, quindi ci auguriamo che finalmente
si possa concretizzare il discorso delle Terme.
In Commissione avevamo sollevato delle perplessità
sull'impostazione letterale dell'articolo 4, laddove parlava dei
soggetti individuati per quanto riguarda i finanziamenti; sembrava
che ci fosse un qualcosa tecnicamente non molto chiaro perché forse
copiato dalla legge n. 33 sui mutui alberghieri, rileggendolo mi
sembra che sia rimasto tale e quale. Probabilmente l'Assessore ha
ritenuto che la dizione, così com'è, è molto comprensibile e
corretta, mi sembra un po' contorta, ma questo è solo un aspetto
marginale in rapporto a quella che è la sostanza e il merito della
legge che sicuramente se avrà gli esiti sperati dall'Assessore,
sarà una buona cosa.
Noi purtroppo ci permettiamo di dubitare su questo e per questi
motivi ci asterremo su questo disegno di legge.
Président On vote l'article 1er:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote l'article 2:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote l'article 3:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote l'article 4:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote l'article 5:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote l'article 6:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote l'article 7:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote l'article 8:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote l'article 9:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote l'article 10:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote l'article 11:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote l'article 12:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote l'article 13:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote l'article 14:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote l'article 15:
Présents: 26
Votants et favorables: 21
Abstenus: 5 (Collé, Dujany, Lanivi, Parisi, Tibaldi)
Président On vote la loi dans son ensemble:
Présents: 28
Votants et favorables: 22
Abstenus: 6 (Aloisi, Collé, Dujany, Lanivi, Parisi, Tibaldi)
Le Conseil approuve
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK