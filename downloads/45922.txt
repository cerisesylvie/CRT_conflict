Consiglio Regionale della Valle d'Aosta - Oggetto del Consiglio n. 2495 del 25 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2495 del 25 maggio 2023 - Resoconto
OGGETTO N. 2495/XVI - Approvazione di risoluzione: "Tutela
delle donne affette da endometriosi".
Bertin (Presidente) -
Alla presenza di 29 Consiglieri,
riprendiamo l'analisi dell'ordine del giorno. Affrontiamo ora, come
deciso dalla capigruppo, due risoluzioni.
Punto n. 71.01 all'ordine del giorno, consigliere Manfrin, a lei
la parola.
Manfrin (LEGA VDA) -
Come concordato, procediamo
all'analisi delle due risoluzioni relative alle due leggi che sono
state depositate dal gruppo Lega e dal gruppo Forza Italia, la
prima delle quali tratta del problema dell'endometriosi.
L'endometriosi, o malattia endometriosica, è una malattia tipica
dell'apparato genitale femminile, caratterizzata dalla presenza di
endometrio laddove questo non è normalmente presente, quindi al di
fuori dell'utero, come la vescica o l'intestino e, in casi molto
gravi, anche nei polmoni, o in porzioni di utero non
appropriate.
Durante l'arco del ciclo mestruale, questo tessuto endometriale
inappropriato, che prende il nome di ectopico, rappresenta la causa
dei sintomi e dei segni clinici che contraddistinguono
l'endometriosi.
Tipica nelle donne in età fertile, la malattia endometriosi è
uno dei fattori causali più comuni di dolore cronico pelvico delle
donne in età fertile.
Malgrado il grande interesse clinico che suscita questa
patologia, specialmente negli ultimi anni, questa malattia resta
ancora oggi in gran parte sconosciuta e coinvolge globalmente la
salute delle donne, con maggiore incidenza su quelle in età
fertile, creando debilitanti e conseguenti effetti psicofisici.
La paziente spesso impiega anni per dare un nome alla sua
sofferenza, con un ritardo che viene stimato in circa dieci anni,
cosa che comporta un peggioramento della qualità della vita,
dovendo barcamenarsi tra la progressione della malattia non curata
e le peregrinazioni infinite fra consulti specialistici e indagini
diagnostiche che non sempre sono appropriati.
In Italia sono affette da endometriosi il 10-15% delle donne in
età riproduttiva, la patologia interessa circa il 30-50% delle
donne infertili o che hanno difficoltà a concepire; le donne con
diagnosi conclamata sono almeno tre milioni.
Solitamente la malattia esordisce nell'adolescenza e il picco si
verifica tra i 25 e i 35 anni, ma raramente viene diagnosticata con
prontezza, poiché si tende a sottovalutare l'intensità del dolore
riferito dalla giovane.
Nell'ottica di rendere sensibile la cittadinanza sul tema
dell'endometriosi, il Consiglio regionale della Valle d'Aosta,
nella seduta del 26 maggio 2022, ha approvato all'unanimità una
mozione che impegna il Governo ad attivarsi per la realizzazione di
varie iniziative, la predisposizione di una panchina di colore
giallo, colore simbolo della malattia, corredata da targhetta
esplicativa sul significato di tale installazione, con il
coinvolgimento dei volontari delle associazioni che si occupano di
questa patologia e l'eventuale inserimento di un QR Code che
rimandi a una pagina istituzionale dedicata alla creazione di un
pamphlet esplicativo da distribuire a scuole e famiglie con le
giuste informazioni e sulla patologia, in modo da rendere più
agevole il riconoscimento con diagnosi precoci.
Direi che è un impegno che porta a creare una diffusione di
conoscenza della patologia, una diffusione che possa permettere
alle persone - che abbiamo detto sono molte - che purtroppo si
trovano ad avere a che fare con questa patologia, che incide così
pesantemente sulla vita delle persone... e che, anche in questo
caso, se presa in tempo, se conosciuta in tempo, si può in qualche
maniera migliorare.
A fronte dell'impegno - quindi una prima parte dell'impegno
relativo alle panchine, relativo all'informazione e all'attività
delle associazioni - abbiamo deciso di depositare una proposta di
legge che forniva una serie di interventi a supporto proprio delle
donne affette da endometriosi.
È una patologia che quindi ha bisogno di un supporto perché a
oggi c'è una classificazione differente, sono quattro gli stadi
dell'endometriosi, gli stadi dal terzo al quarto già beneficiano di
alcune esenzioni per quanto riguarda alcuni esami ed alcune visite
specialistiche, mentre le donne affette dagli stadi clinici di
primo e secondo grado sono escluse da qualsiasi supporto, ma la
sofferenza per questa patologia è assolutamente simile, se non
identica, agli stadi più gravi e soprattutto la dipendenza da
farmaci è assolutamente sovrapponibile a quella degli stadi più
gravi.
Quindi proprio per andare incontro non soltanto alle donne
affette dal primo e secondo stadio ma per tutti gli stadi della
malattia, proprio a causa della dipendenza dei farmaci, abbiamo
ritenuto opportuno che si presentasse questa proposta di legge che
andava a incidere, come detto, sulle esenzioni dei farmaci per le
donne affette da questa grave patologia ma non soltanto: un
supporto psicologico non soltanto per il singolo ma ovviamente
anche per la coppia, perché produce infertilità ma produce anche
dolore durante l'atto sessuale e produce purtroppo anche una serie
di problemi collegati che sicuramente non sono facili da
superare.
E ancora: è importante il fatto di avere una preparazione da
parte dei sanitari, poter riconoscere in maniera assolutamente
puntuale questo tipo di patologia e poter indicare e convogliare da
giusti specialisti le donne, e anche questo era un impegno che
avevamo inserito nella legge.
Poi abbiamo anche le attività formative, come è stato detto, e
il coinvolgimento delle associazioni proprio per
quest'attività.
A fronte di tutto questo, abbiamo potuto confrontarci in
Commissione, prima con il Presidente Lavevaz e con l'allora
Assessore Barmasse, che avevano appunto annunciato il proprio
supporto a questa proposta di legge; a seguire abbiamo avuto un
altro confronto in Commissione con il nuovo Governo, con il
Presidente, con l'Assessore alla sanità e soprattutto con i tecnici
che ci hanno detto che lo strumento migliore, per andare a supporto
di questa patologia e per realizzare il contenuto della legge che
avevamo proposto è quello della delibera di Giunta.
Noi abbiamo preso atto di quanto ci è stato rappresentato dai
tecnici, non concordiamo evidentemente con quello da loro
rappresentato, altrimenti avremmo già suggerito altri percorsi,
riteniamo che proprio nel momento in cui ci sono da più parti
d'Italia dei percorsi di legge che vanno nella direzione che noi
abbiamo indicato sia utile utilizzare questo strumento, perché
rende sicuramente molto più stabile ed efficace la tutela delle
donne, ma ovviamente il nostro interesse è quello di velocizzare e
quello di arrivare a una definizione che sia la più rapida
possibile, la più efficace possibile proprio per i problemi che
abbiamo evidenziato.
A fronte di quello che abbiamo messo all'interno della legge, a
fronte delle interlocuzioni avvenute in Commissione e all'esterno
sugli obiettivi di questa legge, chiediamo, per tramite di questa
risoluzione, di dare attuazione, per il tramite di una delibera di
Giunta regionale agli articoli 4, 5, 6, 7, 8 e 9 della proposta di
legge regionale 77 concernente "Disposizioni per la tutela delle
donne affette dall'endometriosi", depositata dal nostro gruppo.
Bertin (Presidente) -
La risoluzione è stata illustrata,
siamo al punto n. 71.01 anticipato a questo momento del Consiglio
regionale. Per il Governo, l'assessore Marzi, ne ha facoltà.
Marzi (SA) -
Da un punto di vista politico e
amministrativo va fatto - prima di tutto da un punto di vista
politico - assolutamente un plauso per l'attenzione dimostrata su
questo tema che ci ha visto già anche confrontarci in Commissione
rispetto a quella che giustamente risulta essere a oggi in V
Commissione denominata "Proposta di legge n. 77".
Sul tema di riferimento abbiamo avuto la possibilità di
confrontarci anche con l'ausilio dell'Azienda unica sanitaria
locale e riteniamo che, passando al tema amministrativo, anche se
sicuramente parziale, come rappresentato dal collega Manfrin,
questa risoluzione sia assolutamente da approvare, perché se anche
darà una soluzione quasi totalitaria rispetto alla P.L. 77, di
fatto però farà risparmiare tantissimo tempo a tutte le donne
coinvolte da questa patologia che hanno visto una grandissima
attenzione sia in Consiglio che in Commissione, primariamente da
parte del gruppo della Lega che ha proposto sia la mozione ai tempi
che poi la risoluzione di riferimento e che ha portato avanti il
tema anche in Commissione.
Per cui la maggioranza approverà la risoluzione di cui
sopra.
Presidente -
Altri interventi? Non ci sono prenotazioni,
mettiamo in votazione la Risoluzione. La votazione è aperta. Tutti
si sono espressi. La votazione è chiusa.
Presenti, votanti e favorevoli: 34
La risoluzione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK