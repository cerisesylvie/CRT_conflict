Consiglio Regionale della Valle d'Aosta - Oggetto del Consiglio n. 289 del 18 dicembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 289 del 18 dicembre 2003 - Resoconto
OGGETTO N. 289/XII - Incarichi apicali presso il reparto di
Chirurgia vascolare dell'Ospedale regionale. (Interrogazione)
Interrogazione
Appreso da notizie di stampa della nomina del nuovo primario
presso il reparto di chirurgia vascolare;
Appreso altresì della nomina di un supervisore "interverrà
nelle operazioni di maggior difficoltà";
Considerato che non sono esposti all'albo atti deliberativi
che riguardano quanto citato dai media;
i sottoscritti Consiglieri regionali
Interrogano
la Giunta regionale e l'Assessore competente per
conoscere:
1) se le notizie di stampa corrispondono al vero;
2) quali sono i criteri che hanno ispirato tali
scelte.
F.to: Salzone - La Torre - Lavoyer
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Nel momento in cui vi è stata la conclusione del
dibattito sulla finanziaria, il Consigliere Salzone aveva fatto un
accorato appello a non lasciar più fuggire altri medici, e
soprattutto a "rimpolpare" o, comunque, riqualificare le nostre
strutture sanitarie. Questo mi è sembrato molto giusto, anche in
relazione alla situazione che mi sono trovato ad affrontare,
sicuramente non per causa mia, vale a dire: la presentazione delle
dimissioni di 4 medici della "Chirurgia vascolare" dal 1° dicembre
di quest'anno. Fra questi 4 medici vi era l'apicale e, subito dopo,
quello chi lo doveva sostituire, quindi una perdita importante di
professionalità per la Valle d'Aosta. Dico subito che questa "fuga"
era prevista da tempo, per cui era prevista questa successione di
eventi.
Quello che ho affrontato - ma su questo ho avuto la totale
approvazione della V Commissione, di cui anche il Consigliere
Salzone fa importante parte -, è di non concedere un'aspettativa
che avrebbe penalizzato e distrutto un lavoro di tanto tempo, di
soldi spesi per il potenziamento di una struttura di chirurgia
vascolare, che era il nostro "fiore all'occhiello". Tale
aspettativa che, insieme, non abbiamo concesso, secondo me è
proprio uno spartiacque fra quello che è stato e quello che sarà,
non vuole penalizzare nessuno; senza dubbio non disprezza quello
che fanno le strutture private accreditate, ma è uno spartiacque
per il rispetto di chi decide di svolgere tutta la sua attività
dentro una struttura pubblica ed ha provocato già dei riscontri
positivi di fiducia maggiore nella nostra struttura di maggior
peso. Questa scelta è stata condivisa dalla V Commissione, anche
se, come si è visto l'altro giorno alla Conferenza sociosanitaria,
la Direzione sanitaria dell'ospedale non era perfettamente in
accordo. Per i suddetti motivi, mi sono messo in movimento con
tutto quello che potevo avere e conoscere della "situazione
chirurgica" dell'Ospedale di Aosta e, dopo molti contatti, siamo
giunti a reperire grosse professionalità, proprio nella logica di
ripotenziare un reparto che era un fiore all'occhiello per la
nostra realtà.
Abbiamo individuato 2 funzioni importanti apicali: una, quella
del dr. Antonio Antico, che verrà a svolgere le funzioni di
dirigente della struttura. Vi assicuro che ha lavorato qui tanti
anni, ho avuto la fortuna di operare con lui ed è sicuramente una
delle migliori manualità chirurgiche che siano passate attraverso
l'Ospedale di Aosta. Lui ci ha dato fiducia e ritornerà a lavorare
qui. Vista la partenza di 4 professionisti di quel calibro, era
importante ridare slancio e immagine ad un'attività così
importante. Siamo andati "alla grande" e abbiamo ottenuto che il
dr. Domenico Palombo, creatore di questa struttura della "Chirurgia
vascolare", venisse a fornirci una consulenza, che per noi è
estremamente importante e che si configura in questi termini: ogni
15 giorni il dr. Palombo sarà per tutta una giornata all'Ospedale
di Aosta, provvederà a risolvere i casi più importanti e ci fornirà
un supporto scientifico ed operativo che sarà di enorme importanza
per il rilancio della nostra attività, onde poter controbilanciare
quella mobilità passiva a cui siamo soggetti. Il dr. Palombo viene
in Valle d'Aosta solo per un affetto che ha verso questo reparto
che ha costruito, è un affetto per la Valle d'Aosta, di cui ha
ancora la residenza.
Che criteri abbiamo utilizzato? Abbiamo utilizzato un decreto
legislativo n. 502/92, già stato ampiamente utilizzato da questa
Direzione generale; le cito due esempi: la dirigenza della
"Pediatria" e quella attuale della "Rianimazione" sono state
chiamate in conseguenza di questo decreto.
Per quanto riguarda l'attività concreta, il dr. Antico prenderà
servizio il 22 dicembre e il dr. Palombo inizierà dai primi di
gennaio, allorquando le difficoltà amministrative - che vi sono
sempre, in questi casi - saranno oltrepassate. Confermo perciò
quanto avevo detto: che la "Chirurgia vascolare" sarà diretta dal
dr. Antico con la consulenza importante del dr. Palombo. In questo
caso confermo quanto ha detto la stampa; non confermo, invece, la
notizia apparsa ieri sui giornali di una riconferma dei vertici
dell'USL, cosa che non è ancora avvenuta a livello di Giunta.
Sono molto orgoglioso di poter offrire alla Valle d'Aosta questa
occasione di un rilancio di un'attività così importante per
l'Ospedale di Aosta, perché per me l'arrivo del dr. Antico e la
consulenza del dr. Palombo sono una tappa importante, perché un
tipo di attività non venga diminuita, ma venga potenziata.
Président - La parole au Conseiller Salzone.
Salzone (SA) - Assessore, dalle sue parole - che peraltro mi
aspettavo - e, tenendo conto che lei è Assessore da pochi mesi, mi
pare appena logico che non potesse risolvere il problema di questa
"emigrazione di dottori" nel giro di poco tempo!
Noi ribadiamo la nostra preoccupazione per questo "fuggi-fuggi"
dall'USL regionale, e con il rientro del dr. Antico - sul quale non
mi permetto di fare discussione - non so fino a che punto
ricompensiamo quel "fiore all'occhiello" del nostro ospedale, come
lei stesso lo ha definito, la "Cardiochirurgia" e la "Chirurgia
vascolare", e come del resto è riconosciuto da tutti.
Siamo anche fortemente preoccupati - ricollegandomi
all'interrogazione di prima sulla mobilità attiva e passiva - sul
fatto che non si riesca a stipulare una convenzione con la Regione
Piemonte, onde permettere questo scambio di sinergia, che è
fondamentale nella sanità: lei stesso, nella riunione di ieri e
l'altro ieri, ci ha spiegato quanto sia difficile, con piccoli
numeri che abbiamo nella nostra regione. Trovo strano che se prima
vi era una convenzione, ora non si riesca a reinstaurare i rapporti
con la Regione Piemonte! Adesso lei mi potrà dire che la Regione
Piemonte ha aperto una serie di cliniche
private… Però lei capirà, e sono sicuro
che qui siamo in sintonia… quello che a
noi interessa in modo particolare è la salute del cittadino e,
soprattutto, i problemi che incontrano i nostri cittadini
valdostani. Questi 2 elementi - sia il fatto che alcuni dottori
importanti se ne vanno, sia che non si riesca a mettere in atto
questo discorso di sinergie con la Regione Piemonte - ci
preoccupano molto.
Per quanto riguarda la questione più specifica della mia
interrogazione, quasi non volevo riprendere la parola, in quanto
lei è stato abbastanza esauriente, però sono convinto che dei
margini per poter tenere ancora lo staff del dr. Peinetti, qui,
c'erano, non fosse altro perché a me ha detto così, ma io e lei non
abbiamo mai approfondito questo problema, quindi mi auguro di non
dover reintervenire su tale vicenda.
L'unica perplessità che ho è che il dr. Antico - lei mi dice -
sarà affiancato e avrà una consulenza del dr. Palombo; siamo tutti
felici di tale consulenza, certo che la cosa stride un poco, per
quel che mi riguarda! Sono felice che venga a dare la sua
consulenza, ma viene anche ad operare? Ecco, viene anche ad
operare! Anche lì, avremo dei malati di serie "A" e di serie "B",
una parte di costoro li opera il dr. Palombo e un'altra il dr.
Antico? Mi auguro che non sia così ma, guardi, forse è una battuta
di cattivo gusto, non vorrei fosse interpretata in questi termini,
però, parlando con alcuni amici mi hanno fatto questa
battuta… l'uomo della strada mi ha
chiesto: "ma chi è che verrà operato dal dr. Palombo e chi dal dr.
Antico?"…
(interruzione dell'Assessore Fosson, fuori microfono)
… va bene, accetto anche questa
risposta!
Quanto ho detto poc'anzi è più che altro per ribadire la nostra
preoccupazione di questo "fuggi-fuggi"; mi auguro che lei sappia
mettere "un freno", speriamo che sappia far tornare
qualcuno… sì, tornano, ma non vorrei
che tornassero coloro che si trovano male da altre parti! Parlando
della "sanità", cerco di essere il più attento possibile; comunque,
l'obiettivo di questa interrogazione era quello di mettere in
risalto questo problema, e so che anche lei sa benissimo che
esiste!
Si dà atto che alle ore 10,51 presiede il Vicepresidente
Nicco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK