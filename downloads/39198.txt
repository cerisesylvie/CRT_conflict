Consiglio Regionale della Valle d'Aosta - Oggetto del Consiglio n. 2503 del 29 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2503 del 29 novembre 2016 - Resoconto
OGGETTO N. 2503/XIV - Reiezione di risoluzione: "Redazione di
un piano di intervento per incrementare i ricavi della Casa da
gioco di Saint-Vincent".
Rosset (Presidente) -
Punto n. 2.04 dell'ordine del
giorno. Per l'illustrazione, ha chiesto la parola il Consigliere
Chatrian, ne ha facoltà.
Chatrian (ALPE) -
Ci sembrava utile al dibattito oggi
affrontare, discutere, far sapere ai valdostani lo stato dell'arte
dato che il collega Perron ad oggi non ha ancora potuto fare
l'operazione verità che in queste settimane, in questi mesi ha più
volte annunciato in quest'aula. Cercheremo quindi con questa
risoluzione di riordinare la situazione, far sapere cosa si è
fatto, come si è fatto, ma soprattutto siamo molto interessati a
sapere cosa intendete fare. Come II Commissione per adesso abbiamo
congelato e stralciato il comma 2, dove
d'emblée
si
autorizzava a riconoscere alla Casa da gioco 48 milioni di euro. La
risposta del Governo è stata per il momento di congelare il tutto e
di non prevedere neanche un vincolo di destinazione: blocchiamo la
cosa e poi si vedrà. Noi abbiamo avuto modo in questi giorni di
sentire i tecnici professionisti, che ci hanno dato qualche
informazione; ma le informazioni che ci hanno dato non sono
sufficienti: ecco perché oggi abbiamo presentato questa
risoluzione. Noi pensiamo che dobbiamo vederci chiaro, collega
Perron, su questa cosa e - come lei ha ben detto diverse volte -
qui bisogna fare un'operazione verità. Abbiamo avuto modo
finalmente di avere il dato concreto di quante sono le risorse
consuntivate per quanto riguarda l'operazione immobiliare, che
ammontano a 120,166 milioni di euro. Abbiamo avuto modo, sempre
grazie ai tecnici, qualche giorno fa di conoscere l'esposizione
debitoria della Casa da gioco al 13 novembre 2016, che ammonta a
circa 75 milioni di euro; poi abbiamo avuto modo di conoscere bene,
grazie ai loro interventi, le responsabilità dei sindaci: ce
l'hanno comunicato loro in commissione, collega Perron:
"premettiamo che noi siamo il collegio sindacale e non
semplicemente i revisori dei conti - per dirci che loro hanno un
compito molto più importante - perché c'è un'altra società esterna
che fa revisione contabile: la KPMG. Noi abbiamo un campo d'azione
più vasto, nel senso che dobbiamo verificare il rispetto della
legge, dello statuto, verificare la correttezza dell'applicazione
dei principi contabili, la correttezza della linea amministrativa e
l'adeguatezza della struttura organizzativa". Praticamente questi
sindaci sono una potenza, talmente una potenza che però loro ci
dicono: "siamo una potenza dal punto di vista contabile, siamo una
potenza perché dobbiamo sapere molto di più della KPMG", ma quello
che il collegio ha sempre detto in quest'ultima relazione da anni è
che non vi era la possibilità di verificare questi dati. Tutti i
dati che gli amministratori, a diverso titolo, ci hanno portato
su...perché noi possiamo avere un ruolo non manageriale, abbiamo un
altro ruolo, che è quello che ci è stato dato dai cittadini
valdostani...la possibilità di verificare questi dati, perché il
Casinò - e ci ha spiegato benissimo cos'è - è un'azienda
particolarissima, è un'attività particolare, quindi il collegio
prende atto delle indicazioni date dagli amministratori: la
responsabilità è tutta degli amministratori, così loro ci dicono. E
poi ci dicono anche collega Perron: "in questi piani fiscali
annuali c'erano delle prospettive di crescita, per cui non potevamo
verificare la correttezza", ma loro come fanno a verificare la
correttezza dei piani fiscali, se sono frottole, se sono bugie? Dal
piano di Frigerio per il 2016 avremmo dovuto introitare 90 milioni
di euro e probabilmente non arriviamo a 60 milioni di euro, collega
Perron. Il termine dei tecnici è stato: "non avevamo nulla per
poter verificare la correttezza". Sempre i tecnici ci dicono: "se
voi mi chiedete, colleghi tutti, come può andare un panettiere o
come può andare una piccola azienda di Aosta, magari delle
previsioni medie io riesco a farvele, ma sul resto no". Altri
esempi molto importanti che ci sono stati fatti...sono
numerosi.
Un altro passaggio, collega Perron, che mi sembra non di poco
conto: "notiamo una criticità forte intorno alla primavera 2017,
quando scadrà uno degli affidamenti, in particolare quello con la
Banca di Sondrio che prudenzialmente noi, come collegio, abbiamo
detto di non rinnovare. La criticità forte quindi si realizzerà,
secondo noi, ai primi di marzo". Il passaggio poi delicato che
vorrei fare a tutti voi, a chi non era presente in commissione, i
colleghi della Giunta hanno altri ruoli e sono indaffarati
giustamente a redigere il piano finanziario per il 2017...sempre i
sindaci, collega Perron, ci dissero questo qualche giorno fa:
"adesso viene da ridere - così ci è stato detto: 19 Consiglieri,
maggioranza e opposizione perché all'opposizione non siamo così
numerosi - l'Amministratore ha fatto questa lettera perché noi gli
abbiamo detto ad ottobre di farla: "guarda che, alla luce di questa
cosa, noi abbiamo verbalizzato che sarebbe auspicabile che i
vertici si facessero carico di fare una richiesta alla Regione e di
farsi rimborsare, restituire i soldi anticipati perché adesso ci
dicono che ci sono i soldi"", questa è la dichiarazione che il
collegio sindacale ha fatto qualche giorno fa.
Potrei andare oltre, ma non mi interessa perché voglio fare
altre due considerazioni: la prima è che ci hanno certificato che a
grandi linee la perdita di esercizio per il 2016 sarà intorno ai
16,3 milioni di euro; la seconda è che un tecnico ci ha detto
ufficialmente che questa società può continuare ad essere
sicuramente un pozzo, quindi un danno, un disastro senza fine,
tutto dipenderà da quelli che saranno i risultati della gestione
futura e da chi la condurrà, queste sono parole dei tecnici, che
abbiamo audito in commissione. Cosa chiediamo a lei, collega Perron
e a tutto il Consiglio? Noi vorremmo che, prima di approvare la
finanziaria, prima di congelare dei soldi dei valdostani, prima di
prendere delle decisioni importanti, sapere quali sono le soluzioni
che voi pensate di mettere in campo, con che
manager
,
persone che sanno fare questo mestiere, persone che hanno già fatto
questo mestiere, persone che hanno portato a casa dei risultati,
non delle brave persone, magari bravi in altri campi e non in
questo campo. Noi gradiremmo sapere quali sono le azioni che
pensate di mettere in campo.
Collega Perron, vorremmo sapere di chi è la responsabilità di
questo fallimento, dico questo perché sempre un tecnico nominato da
voi ci ha detto questo in conferenza: "pensate che eravamo certi,
com'è successo al Casinò di Campione, che appena ha finito la
ristrutturazione ha avuto un
boom
di entrate pauroso e degli
introiti che sono schizzati...tutti pensavamo che anche da parte
nostra sarebbe andata così, ma non è andata così".
Questo penso che ci deve far riflettere, ma ci deve far
riflettere da un punto di vista di responsabilità: chi pagherà
questi danni? Chi paga perché la Sala Evolution è chiusa da sei
mesi? Chi metterà ancora dei soldi pubblici su quest'azienda così
gestita male?
Collega Perron, ancora due passaggi importanti. Io penso che i
valdostani devono sapere che all'interno di questi 121 milioni di
euro, che per la prima volta abbiamo avuto grazie a noi Consiglieri
che abbiamo chiesto questo incontro, 19 milioni di euro sono stati
contabilizzati per oneri per demolizioni, 19 milioni di euro sono
stati conteggiati per delle demolizioni. C'era a bilancio, lo so,
ma ritengo importante che la gente sappia che 19 milioni di euro
sono stati contabilizzati, c'è una perizia che certifica che 19
milioni di euro sono stati demoliti e poi - io immagino - presi e
portati in discarica, quindi ci saranno dei conteggi che attestano
19 milioni di euro che adesso vengono richiesti al pubblico.
Vi è poi un "di cui" ancora importante, colleghi, da non
sottovalutare. Costi per ospitalità mensa: 3.047.060 euro per il
2012-2013 che ci vengono chiesti adesso su consiglio dei sindaci,
che hanno detto all'Amministratore unico: "adesso ci sono i soldi,
dovete fare la richiesta". L'obiettivo di questa nostra
iniziativa...collega Perron, lei ha annunciato l'operazione verità
da mesi, ma non l'ha ancora fatta e noi le diamo una mano a fare
questa operazione verità prima di approvare la finanziaria:
l'obiettivo è sapere come sono stati spesi questi 121 milioni di
euro; se le scelte sono azzeccate o sbagliate, o sono state delle
scelte sportive e ad oggi noi paghiamo un grosso scotto e non
sappiamo se la comunità valdostana potrà ancora sopportare questa
drammaticità.
Il secondo impegno che chiediamo al Consiglio, al Governo
regionale è quello di predisporre una verifica sull'eventuale
esistenza di presupposti per un'azione di responsabilità nei
confronti di tutti gli amministratori della Casa da gioco, con
riferimento agli stessi...operate, come dicevo in premessa,
nell'operazione immobiliare 2011-2015. Questa è la sintesi di
questa nostra risoluzione.
Noi pensiamo che in un momento dove la II Commissione non ha
approvato il bilancio proprio su questo tema sia troppo importante
conoscere nel dettaglio come e cosa è stato fatto, ma soprattutto
cosa intendete fare.
Dalle ore 18:10 assume la presidenza il Vicepresidente
Farcoz
.
Farcoz (Presidente) -
Dichiaro aperta la discussione
generale. Ha chiesto la parola il collega Marquis, ne ha
facoltà.
Marquis (SA) -
Ho ascoltato con attenzione l'intervento
di presentazione della risoluzione da parte del collega Chatrian,
una risoluzione incardinata su quanto emerso nei lavori della
commissione, che si è riunita per esaminare la questione della Casa
da gioco a seguito di una risoluzione che era stata presentata
dalla maggioranza nello scorso Consiglio regionale, quindi è stata
la base sulla quale si è poi attivato questo percorso. Quello che è
evidenziato nelle premesse...non sono altro che dei dati
consolidati emersi dalla commissione e, per quanto concerne
l'impegno da parte nostra al momento, visto che i lavori sono
ancora in atto da parte della commissione, riteniamo che non ci
siano, come Stella Alpina, le condizioni per condividere quello che
c'è scritto, anche perché il lavoro richiede ancora l'esame della
documentazione. Da parte nostra sicuramente garantiamo il massimo
impegno verso questo dossier per fare chiarezza, così com'è stato
detto già in diverse occasioni, però riteniamo che sia prematuro
trarre delle conclusioni definitive sotto questo profilo. Così come
riteniamo che, per un approccio serio alla questione, non sia
possibile chiedere alla Giunta regionale, entro quattro o cinque
giorni, di predisporre un piano di rilancio alla Casa da gioco,
anche perché la Giunta correttamente dovrebbe chiedere alla
gestione della società, perché la Giunta non ha nel suo ruolo e nei
suoi poteri quello di predisporre dei piani di azione o dei piani
di rilancio. Credo che occorra fare, con le dovute attenzioni,
tutti gli approfondimenti del caso, per poi trarne, al termine dei
lavori, le conclusioni definitive. Questo è quanto ritenevo dire.
Per questa ragione noi non possiamo condividere l'impegno previsto
nella risoluzione.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Solo per dare una mano all'operazione
verità portata avanti dal collega Chatrian, ovviamente anche da me
e dall'altro collega: tutti i gruppi di opposizione, perché mi
rendo conto di quanto dice il collega Marquis: "stiamo ancora
lavorando". Tuttavia, vorrei aggiungere qualche elemento di
riflessione su quello che succede alla Casa da gioco. È vero che
dobbiamo fare gli approfondimenti, e di approfondimenti ne vanno
fatti tanti; l'approfondimento che farei io è rispetto ad alcuni
numeri. Vorrei ricordare a quest'Assemblea che il 24 ottobre di
quest'anno - io non l'ho votato - la commissione ha espresso parere
favorevole sul PL n. 72 che regolava tutte quante le assunzioni,
oltre ad altre cose, nelle partecipate; poi il 9 novembre è stata
approvata in aula la legge, io non l'ho votata, però la legge è
stata approvata. Cos'è successo nella Casino? È successo che dal 2
all'8 novembre sono state assunte, con contratto a tempo
intermittente, 42 persone, giusto in tempo per l'approvazione della
legge. Questo per quanto riguarda l'unità produttiva Casa da gioco.
Mentre per quanto riguarda l'unità produttiva Billia Servizi
alberghieri, dal 27 ottobre all'11 novembre 2016 sono state assunte
24 persone sempre con la modalità a chiamata, quindi saltando
completamente quella che era la legge, perché noi non abbiamo posto
limiti nella legge, e sistemando un certo numero di persone. Adesso
io chiaramente non posso, per motivi di
privacy
, dire i nomi
ma vi assicuro che sono tanti "figli di" che finalmente possono
avere una risposta.
Fa strano anche un'altra cosa: che nello stesso periodo
dell'anno passato, quindi nel 2015, nell'unità produttiva Casa da
gioco le assunzioni sono state 2. Non si può certo imputare questo
passaggio ad un problema tecnico, oppure ad un problema di carichi
di lavoro, mentre nell'unità produttiva Servizi alberghieri - la
cosa era un po' diversa l'anno scorso - c'erano dei contratti a
tempo determinato, che però, guarda caso, finiscono ad aprile del
prossimo anno.
Ho fatto due conti, sostanzialmente, a fronte di 12 uscite dal
lavoro di personale dipendente a tempo indeterminato, ne sono stati
chiamati o a chiamata, o a tempo determinato 42. Vuol dire che il
lavoro sta aumentando tantissimo, problemi economici non ce ne sono
e la Casa da gioco è gestita in maniera efficace ed efficiente. Io
non vorrei saltare alle conclusioni, però, Assessore, c'è qualcosa
che non va. Vedete, colleghi, va bene che dobbiamo
approfondire...se volete, vi posso dare i ragguagli tecnici che ho
qui: sono dati che mi arrivano dalla Casa da gioco, non me li sono
inventati io, è una risposta ad un 116, quindi a firma del Signor
Scordato...già solo questo dà una fotografia precisa, proprio
emblematica di quello che è successo. Se da una parte diciamo che
non ci sono più risorse, che danno problemi che non riusciamo a
gestire, tutto quello che diciamo sulla Casa da gioco, e dall'altra
muoviamo questi numeri - vi tralascio la questione cognomi che non
voglio neanche toccare, però ce ne sarebbe da dire per i prossimi
due giorni -, forse un ragionamento molto approfondito su chi
gestisce, su chi governa e su come viene governata questa Casa da
gioco va ulteriormente fatto.
Io credo quindi che questa risoluzione che respingete al
mittente - almeno dalle parole del collega Marquis, poi magari gli
altri Capigruppo o gli altri gruppi la pensano in maniera diversa -
non vi fa onore, perché noi chiediamo semplicemente, ad esempio, di
fare una verifica su chi prende certe decisioni ed eventualmente
addebitare responsabilità nei confronti di chi fa queste scelte
pesanti dal punto di vista economico. Qui c'è qualcosa che
effettivamente non funziona, perché se io mando via 10 persone, ma
contemporaneamente attivo 66 contratti in questo caso: è vero che
sono a chiamata, è vero che c'è un accordo, tutto quello che volete
voi, ma c'è uno squilibrio evidente. Non vorrei dire che si
avvicinano le elezioni, perché siamo ancora lontani, però magari
uno sta cominciando a portarsi avanti e quindi è quello che sta
accadendo.
Président -
La parole au collègue Fabbri.
Fabbri (UVP) -
Noi, come gruppo UVP, vorremmo esprimere
la nostra opinione su questa risoluzione partendo da quello che ha
mosso tutta la discussione che ormai da un po' facciamo in
Consiglio e soprattutto in commissione: dall'operazione verità che
sta venendo fuori proprio per una necessità espressa da tutto il
Consiglio, una necessità espressa con forza e che sta andando
avanti con forza. Abbiamo detto all'inizio della nostra discussione
come la II Commissione stia lavorando - io direi - in un modo
approfondito su questo tipo di discorso; vengono fuori delle
situazioni che, a detta dei colleghi che già lo hanno seguito negli
anni precedenti, non erano mai venute fuori, quindi direi che il
solco del lavoro che stiamo percorrendo è un solco che approfondirà
fino in fondo tutti gli aspetti, anche di responsabilità, di chi ha
gestito questa cosa.
Dire che in questo frangente per questa risoluzione noi ci
asterremo è solo un modo per dire che diamo ancora tempo affinché
questi approfondimenti siano completi. In quel momento, quando
avremo verificato tutti gli aspetti sia contabili, e non solo,
perché non sono sufficienti gli aspetti contabili, ma bisognerà
entrare anche nel merito di questi aspetti contabili - come prima
faceva notare giustamente il collega Chatrian - io penso che
verranno veramente fuori le responsabilità e in quel momento daremo
tutti insieme - io credo - atto di quello che sarà l'impegno
previsto dalla vostra risoluzione. Saranno scoperte le vere
responsabilità di chi ha gestito questa cosa che in questo momento
sta preoccupando non solo il Consiglio, ma sta preoccupando la
società valdostana, perché i numeri affrontati in commissione in
questo periodo sono veramente numeri da far tremare i polsi. Chi ha
gestito questa cosa, se l'ha gestita in un modo non appropriato, si
prenderà le sue responsabilità di ogni tipo: sia di tipo politico
che di tipo amministrativo.
Dalle ore 18:28 riassume la presidenza il Presidente
Rosset
Rosset (Presidente) -
Altre richieste di intervento? Ha
chiesto la parola il collega Elso Gerandin, ne ha facoltà.
Gerandin (GM) -
Vorrei fugare ogni dubbio sull'importanza
del lavoro che in questo momento la II Commissione fa. Io penso per
merito
in primis
del Presidente, ma indubbiamente se abbiamo
avuto dati, se abbiamo avuto riscontri, penso che sia proprio
l'azione della II Commissione allargata. Io non ne faccio parte, ma
non per questo non mi sento coinvolto in questa operazione verità,
e penso che la commissione abbia lavorato più in questi giorni che
in anni. Sono anni che chiediamo chiarezza, quella chiarezza che
lei ha più volte dato disponibilità di affrontare. Ricordo riunioni
in cui ci ha portato una specie di contabilità: io la chiamo così,
perché ci ha fatto un elenco delle spese - c'era lei, Assessore,
con i responsabili -, noi avevamo chiesto altre cose, avevamo
chiesto di esaminare i documenti, le procedure, i metodi, gli
affidamenti. Nulla di tutto questo. Questo è stato per anni tabù,
salvo poi svegliarsi una mattina e apprendere che i dati sono dati
terribili. Giustamente il collega Fabbri diceva: da far tremare i
polsi.
Io parto dall'ultima considerazione che ha fatto il collega
Fabbri, e mi sento un po' sollevato. Anche se non voterete questa
risoluzione, io mi sento in parte tutelato da quanto ha espresso il
collega Fabbri nel suo intervento. Ad una condizione: bisogna avere
il coraggio, qualora emergano delle responsabilità di carattere
amministrativo o quant'altro, ma anche di patrocinio della
politica, di chiedere sia alla politica che ha patrocinato queste
cose, sia a chi le ha messe in campo un'azione di responsabilità.
Quello che si è visto in questi giorni è una cosa veramente penso
fuori dal normale, abbiamo sentito di tutto e di più in
commissione, il collegio dei revisori ci ha detto: "guardate che
voi siete costretti a ripianare le perdite perché, in base
all'articolo 3 della legge n. 49, siete obbligati
intervenire"...
(interruzione dell'Assessore Perron, fuori microfono)
...è stato registrato, Assessore, ci è stato detto questo! Quasi
che ci fosse l'obbligo di intervenire ripianando delle gestioni
"allegre", e, Assessore, "allegre" forse è un complimento.
Parto da qualche dato. Se a fronte di un piano, che è stato
comunque deliberato dal Consiglio, intorno ai 70 milioni, chi poi
ha gestito materialmente la cosa ne spende 120: questi sono i dati
forniti, per cui 50 milioni in più, noi, fossimo nella pubblica
amministrazione, sarebbero 50 milioni di debiti fuori bilancio. Io
penso che una società totalmente pubblica in questo momento abbia
le stesse responsabilità di un ente pubblico e, quando vengono
affidate delle risorse, Assessore, se queste risorse non sono
sufficienti, io vado da chi me le ha affidate e chiedo eventuali
rifinanziamenti. Io non mi alzo al mattino e presento il conto.
Questo è successo, per cui ci siamo trovati di fronte ad un
investimento che superava di 50 milioni la stima iniziale, nessuno
ha approvato una modifica di piano, un'integrazione di piano, un
eventuale aumento delle disponibilità finanziarie; qualcuno si è
sentito libero di indebitare la società, sicuro che qualcuno poi
avrebbe pagato. È successo nel 2014, ci ricordiamo, con 60 milioni
di ricapitalizzazione; succederà nel 2017. La verità, Assessore, è
che nel 2017 succederà più o meno la stessa cosa. Nel frattempo tre
anni ho detto in questa sala, all'atto dell'approvazione del
bilancio, che le imposte anticipate non avevano titolo di essere
iscritte in quanto il bilancio era in passivo, adesso
improvvisamente nei 70 milioni riconosceremo anche quella trentina
di milioni di imposte anticipate che fior di consulenti, tutti, lei
in primis
, Assessore, ci ha detto che c'era titolo per
iscrivere. Se noi bariamo anche di fronte ai valdostani, dicendo:
"sì, ma è una scappatoia c'è, possiamo metterli", di fronte alla
realtà dei fatti, questi sono i dati, la credibilità è pari a
zero.
Alcuni elementi. È veramente scioccante uno che viene a leggere
che ci sono 19 milioni di oneri straordinari. Lei diceva prima tra
le righe che erano in contabilità; sì, sono in contabilità, ma
oneri straordinari. Io faccio un intervento da oltre 100 milioni,
non prevedo demolizioni e mi vedo con 19 milioni di oneri
straordinari di demolizione. Un progettista così veramente neanche
se me lo regalano, altro che pagare fior di milioni di parcelle!
Neanche se me lo regalano un progettista del genere!
Veniamo poi a come venivano aggiudicati. Abbiamo sempre chiesto
come vengono fatti gli appalti: ti dicono che è stata bandita una
gara di tipo "dialogo competitivo", operando una prima selezione e
poi dialogando con i primi tre concorrenti, per cui io chiamo una
serie di amici intorno ad un tavolo e poi si affidano milionate con
il dialogo competitivo. Certo che c'è qualche perplessità, me lo
permetterà...
(interruzione del Presidente della Regione, fuori
microfono)
...c'è scritto, non si scandalizzi, Presidente, perché io sto
leggendo delle note che ci sono state date e scritte. Dicono che è
stata bandita una gara di tipo "dialogo competitivo": questa è la
trasparenza che c'è stata in questa gestione. Veramente, non ci
sono parole per arrivare a definire una gestione di questo tipo.
Avete ricapitalizzato con 60 milioni sulla base di un piano
aziendale fronte/retro di un A4...basata su una prospettiva fatta
dall'allora responsabile Frigerio, che prevedeva nel 2016 88
milioni di incasso, la realtà è che ci troviamo di fronte a 22
milioni in meno di incasso: 66. Queste sono le proiezioni per cui
vi siete esposti, avete votato una ricapitalizzazione. Volete
andare avanti così? Si vuole andare avanti con queste...io sono
preoccupato per i dipendenti del Casinò, ma sono preoccupato perché
non c'è nessuna prospettiva. Nessuno - almeno che io sappia - ha
mai parlato di un piano di riqualificazione del personale. Qua si
procede con assunzioni, stando a quello che ha detto il collega, se
sono vere o meno io non lo so, mi pare che siano delle
collaborazioni, delle chiamate a gettone: questi sono i dati di cui
sono in possesso, però il fatto drammatico è che non c'è nessun
piano aziendale. Ora, io insisto: il lavoro fatto in II Commissione
è fondamentale, sono d'accordo con tutto quello che diceva il
collega Fabbri, ma richiedere questi dati e richiedere questo
impegno politico di un'azione di responsabilità su chi ha causato
danni, perché se andate a vedere sul sito della Casino, in questo
momento c'è in affitto la Sala Evolution, la danno in affitto, dopo
aver speso milionate, per cui chi ha fatto spendere queste
milionate vuole assumersi le sue responsabilità?
Va a rafforzare l'azione della II Commissione quello che
chiediamo, non chiediamo noi adesso di giudicare: noi chiediamo
esclusivamente di avere dei dati aggiuntivi, di avere un piano che
sia credibile, perché comunque noi, quando andremo a votare il
bilancio, andremo a votare un congelamento di una serie di risorse
in attesa di una ricapitalizzazione. Se questo è il percorso che
volete percorrere, io penso che sia a vostra tutela chiedere
qualche elemento in più. È a vostra tutela, perché noi di certo su
queste condizioni non ci saremo. Questo mi pare ovvio.
Presidente -
Non ci sono altre richieste, dichiaro chiusa
la discussione generale. Ha chiesto la parola l'Assessore Perron,
ne ha facoltà.
Perron (UV) -
Se posso, aggiungo due considerazioni. Da
un punto di vista dell'approccio, anche il Governo regionale è
stato, o ha cercato di essere, assolutamente rispettoso di quelli
che sono stati i tempi e le modalità di lavoro della commissione.
Anche noi riteniamo che la commissione abbia fatto, sia ai fini del
bilancio che ai fini di questo dossier, un lavoro utile di
approfondimento e, dal nostro punto di vista, certamente non c'è
stato un atteggiamento di chiusura ma c'è stato un atteggiamento
collaborativo, come deve essere, che è andato nella direzione di un
approfondimento che era richiesto da tutti e che noi abbiamo -
credo - cercato di contribuire a fare.
Sulla risoluzione quindi credo che soprattutto il collega
Marquis abbia già espresso in modo molto corretto qual è stato
l'atteggiamento che, come maggioranza, ci siamo dati: quello di
recepire la necessità che la commissione aveva avanzato di
approfondire l'argomento, quindi di stralciare la parte Casinò
dalla legge finanziaria e farne oggetto di un dossier a sé e
permettere a tutti i Consiglieri di avere quelle informazioni
supplementari che erano necessarie e credo che le audizioni delle
commissioni siano andate in questa direzione. Noi quindi ci
rifacciamo a questo lavoro, credo che ci sarà la necessità, prima
che la commissione dia parere, di giungere ad una sintesi e di fare
un approfondimento delle conclusioni definitive su questo
argomento.
Sulla risoluzione io voglio solo dire che ha due aspetti: il
primo è quello che ci impegna a redigere un piano di interventi.
Spesso si contesta al Governo di intervenire nella gestione; credo,
collega Chatrian, che questa risoluzione vada al di là dei compiti
dell'azionista, nel senso che non sta a noi immaginare un piano e
specifiche azioni che vadano nella direzione di pensare ad
incrementare i costi, di aumentare i volumi e di fare delle azioni
per cercare di riportare in attivo il bilancio. Esiste l'azienda,
all'azienda credo vada chiesto - ed è quello che abbiamo fatto - di
fare per intero la sua parte. Ho già avuto modo di dire che la
riflessione che la maggioranza ha deciso di fare a trecentosessanta
gradi sul Casinò vale anche per la Dirigenza, quindi in questi
giorni una valutazione su questo andrà fatta. La valutazione che
stiamo facendo sul Casinò è a trecentosessanta gradi, riguarda le
prospettive che a questa azienda vogliamo dare e non a caso abbiamo
chiesto di poter mantenere in legge finanziaria quella norma di
indirizzo che rispecchia il programma di maggioranza e che va nella
direzione di vedere se ci sono delle possibilità per dialogare
anche con dei privati, magari di un certo profilo, che possono
aiutare l'azienda Casinò ad invertire questa difficile rotta,
quindi riaffermo che sulla Dirigenza una valutazione si impone, ma
credo che non competa al Governo regionale fare dei ragionamenti
come sono contenuti nella risoluzione.
Per quanto riguarda i controlli, mi sia permessa una premessa.
Collega Cognetta, per essere corretti, il Casinò non ha assunto 40
persone in più. Permetteteci di dire le cose come sono:
l'assunzione di queste persone, il cui elenco le ho fornito questa
mattina a seguito di un 116, riguarda una regolarizzazione diversa
di quelle persone che da nove anni - e non ce n'è una in più -
collaborano con l'azienda facendo gli extra. Una parte di queste
riguardano la parte Casinò, che li chiamava per dei momenti in cui
c'era maggiore afflusso, maggiore necessità di lavoro e quindi
c'era un certo tipo di chiamata; un'altra piccola parte riguardava
il Billia. Si è proceduto a questa forma di regolarizzazione non
perché vengono assunti dall'azienda ma perché non c'è più il
tramite dell'agenzia. Il Casinò quindi risparmia il 43 percento
all'incirca, se non ricordo male, sul costo del lavoro. C'è un
approccio diverso a persone che da sempre fanno degli extra e che,
in momenti di particolare lavoro dell'azienda, continuano a venire
chiamati. Nulla di più, nulla di diverso rispetto a quello che
succede ininterrottamente da nove anni. Solo per un'opportuna
precisazione, perché credo che il taglio che lei aveva dato era un
taglio molto sottile che faceva presupporre un'assunzione
ex
novo
di 40 persone nel Casinò, non è così, per chiarezza nei
confronti del Consiglio e anche della stampa, se ascolterà.
Due battute sulla parte controlli. I controlli su ciò che
succede nel Casinò da sempre vengono svolti in modo puntuale,
accurato e approfondito da un punto di vista fiscale e contabile,
dal collegio sindacale, che ha sempre potuto vedere che la
contabilità che è stata inserita nel bilancio è stata accompagnata
dalle opportune...
(interruzione di un Consigliere, fuori microfono)
...lei dà delle letture che sono tutte sue, mi permetta: la
contabilità che accompagna i bilanci è sempre stata vistata,
regolarizzata dal collegio dei revisori ed è sempre stata vistata
regolarmente dalla KPMG, che è una società di assoluto prestigio
internazionale, che non fa riferimento al Governo regionale, che
molto semplicemente ha certificato che la contabilità che
accompagna il bilancio è una contabilità regolare.
Aggiungo una valutazione. Se permettete, colleghi, la Casino è
l'unica società che porta i bilanci in quest'aula, quindi se c'era
la necessità di un controllo supplementare, quest'aula ha avuto
tutte le possibilità di spulciare i bilanci, di verificare se
c'erano delle irregolarità nella condotta degli amministratori, di
fare le opportune segnalazioni anche per immaginare delle eventuali
azioni di responsabilità. Questo semplicemente per dire che non è
scattato, non ce n'è stata - credo - la necessità, quindi, da
questo punto di vista, voglio solo precisare che l'azione di
responsabilità, colleghi, è regolata in modo molto puntuale e
preciso dagli articoli del Codice civile. Questa può essere
esercitata dal socio nei confronti di quegli amministratori che
abbiano cagionato un danno alla società, contravvenendo
pesantemente...
(interruzione del Consigliere Gerandin, fuori
microfono)
... - questa è una sua valutazione, collega Gerandin, lei è
libero di ridere - ...contravvenendo pesantemente ai propri doveri.
Per poter esercitare l'azione di responsabilità, quindi ci deve
essere un presupposto che qualcuno abbia agito individuando un
comportamento doloso o colposo, il danno che si è inteso arrecare e
il nesso anche di casualità tra la condotta e l'evento. Molto
semplicemente quindi io credo che oggi non ci siano queste
premesse; a nostro modo di vedere, pur mantenendo alto il
controllo, non ravvisiamo episodi o segnalazioni di danni di mal
operato tali da indurre la proprietà a procedere in questa
direzione; l'impegno che il Governo si assume, e che si è sempre
assunto, è quello di continuare ad avere un atteggiamento di
chiarezza su questa vicenda, di permettere ai Consiglieri di avere
il massimo di informazione e, insieme agli altri organi che
vigilano - correttamente credo -, di mantenere alta l'attenzione,
di mantenere un controllo rigoroso e puntuale sull'andamento della
società.
Detto questo, io credo che oggi, dal mio punto di vista e dal
punto di vista del Governo, non ci siano le condizioni per
accettare questa risoluzione e il nostro voto sarà pertanto un voto
di astensione.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Solo per una breve precisazione
sollecitato dall'Assessore. Io ho fatto una richiesta nella quale
ho chiesto l'elenco delle assunzioni e anche il tipo di assunzioni,
sia per il 2015 che per il 2016; la Casa da gioco mi ha risposto e
io, sulla base di questa risposta, ho estrapolato i dati che mi
sono arrivati. Questo è un primo ragionamento, quindi se nella
risposta non sono stati indicati tutti i dati richiesti, non
dipende da me.
Seconda cosa. È perlomeno strano che si approva una legge che
non è ancora pubblicata e giusto mentre la si sta approvando
partono una raffica di assunzioni, che possono essere a chiamata,
ma i cui contratti possono essere, anche se a chiamata, a tempo
indeterminato perché dipende dal tipo di contratto. Cosa che qui
non è specificata e così come voi, sia come Governo che come
presidenti di società, che come qualunque altro ruolo politico
viene giocato, dite le cose come volete, anch'io posso fare lo
stesso sulla base di ciò che c'è. Voi siete artisti in questo, io
questa l'ho imparata qui e mi sembra di stare imparando ancora
rispetto a quanto siete bravi voi, non so se è chiaro,
Assessore...
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Capisco la sua posizione, collega
Perron, mi metto nei suoi panni quando lei tre settimane fa ha
scaricato l'articolo 19 commi 1, 2, 3, 4 e oggi con un certo
imbarazzo viene a cantarcela e a suonarcela. Veramente mi fa paura
questa cosa perché lei pensava di far approvare alla sua
maggioranza
d'emblée
48 milioni di euro perché l'hanno
scritto i tecnici. E viene a cantarcela e a suonarcela, nel momento
in cui io le ho letto le dichiarazioni dei suoi nominati, quelli
che ha nominato lei o chi per lei, poi magari non li ha nominati
lei... I suoi nominati mettono in dubbio quello che lei dice oggi.
Prima non ho letto tutte le frasi perché dovevamo tenerci - sto
imparando anch'io da chi è più bravo - qualche colpetto dopo,
perché altrimenti come possiamo spiegare ai valdostani le porcherie
che sono state fatte? Lei ha detto che dovevamo leggerci bilanci.
Noi cerchiamo di leggere i bilanci, facciamo degli sforzi, non
siamo dei commercialisti, cerchiamo di farci dare una mano dai
tecnici, poi cerchiamo di venire in aula e affrontare serenamente i
dossier. Sa cosa ha detto un suo nominato? Che era normale
l'erogazione dei 121 milioni, anzi posso dire di più - queste sono
parole del suo nominato -: "ci siamo stupiti dello stralcio".
Capite che i valdostani non si sono stupiti per adesso, ma il suo
nominato si è stupito dello stralcio. Non vogliamo venire qua a
dettare l'agenda come opposizione, perché oltretutto i nostri
numeri sono piccoli, ma fare un'operazione verità sì. E sa cosa ha
detto come secondo elemento un suo nominato? Questo è un altro che
prendendoci anche in giro - eravamo 19 Consiglieri regionali -: ha
detto: "ma avete letto la legge?". Noi abbiamo fermato la
commissione grazie al collega La Torre e il nominato ci ha di nuovo
chiesto: "ma avete letto bene la legge che è stata approvata nel
2009?". Noi abbiamo detto che la conoscevamo, perché avremo chiesto
in Consiglio regionale 10 commissioni d'inchiesta dato che non
avevamo certi dati. Sa cosa ci ha detto il suo nominato? Che così
com'era era scritta la legge e così come era stato deciso con la
maggioranza, non c'è un tetto massimo di ammissibilità: noi avremmo
potuto spendere anche 200 milioni di euro che l'azionista avrebbe
messo dei soldi. Questo è quello che è stato detto in commissione.
Carta canta, Assessore Perron! Prima mi ha detto: "le cose che dice
lei", io ho letto dei passaggi dei suoi nominati, di quelli che lei
paga profumatamente per tenere in ordine delle porcherie. Capisce
che allora io distinguo la questione tecnica con il dato politico,
però, dopo aver ascoltato attentamente la sua replica, dicendo che
è tutto normale...il collega ha detto che stiamo ancora aspettando
qualche informazione e poi si chiuderà il cerchio. Capite che per
noi non è tutto normale. Probabilmente saremo in pochi a capire che
non è tutto normale, ma mi sembra che la situazione all'interno
della Casa da gioco non stia andando molto bene.
Le faccio un altro esempio che lei conosce molto bene per dire
com'è gestita la cosa in questi giorni dato che in questi giorni
stiamo discutendo comunque come poter sostenere gli investimenti
fatti e come rilanciare eventualmente la Casa da gioco. Nel cercare
di riorganizzare i reparti, non so se lei ne sia a conoscenza, ma
la mano destra non sa cosa fa la mano sinistra: il giorno prima
decidono di spostare delle figure, il giorno dopo tornano indietro,
tre giorni dopo decidono di fare diversamente, il quarto giorno
decidono che la riorganizzazione non sta in piedi. La settimana
dopo in un incontro con i sindacati la sintesi è che non ci sono
stati risparmi, i costi sono aumentati, in più con tutto il
personale contro. C'è qualcosa che non funziona.
Noi avremo scritto male magari il primo punto della risoluzione,
ma lei ha scaricato tre settimane fa un articolo che autorizzava 48
milioni di euro pubblici senza uno straccio di strategia! La nostra
era una provocazione di un certo livello, Assessore Perron,
immaginavamo che nel momento in cui decidete di fare il pieno con
48 milioni di euro di soldi pubblici, vicino c'era una strategia
per invertire la rotta sui ricavi. Lei sa che le leve in un'azienda
sono due: una è diminuire i costi, ma sotto quella diminuzione non
si può andare; l'altra è fare forse un po' meglio per quanto
riguarda i ricavi. Poi per lei è tutto molto normale, noi siamo
quelli cattivoni che dicono le cose non tanto bene, perché non
siamo tecnici quanto lei, ma qui il dato è politico: la sua Casa da
gioco, dato che lei ha la delega, è la peggiore delle quattro. La
sua Casa da gioco è in un caos totale, la sua Casa da gioco in
questo momento sta facendo fare delle figuracce a livello regionale
perché mi sembra che la commissione è ferma sull'articolo 19.
Avremmo auspicato una risposta diversa da parte sua: io capisco
l'imbarazzo che lei ha, perché probabilmente non è congelato in
questo momento, di più, però avere anche quella umiltà di dire non
tanto a noi Consiglieri, collega Perron, ma alla comunità
valdostana: "non siamo stati capaci, la cosa ci sta scappando di
mano, tranne che per eventualmente quelli che hanno la copertura
politica, quelli che vengono segnalati dalla politica che devono
rimanere in certi posti, con certi stipendi e il risultato è
questo. Lei sa che ci sono poche persone che in questo momento
incidono all'interno della Casa da gioco e non sono neanche i
vertici in questo momento. Chi ha le stellette lei sa perfettamente
chi è in questo momento, e chi decide cosa devono fare, in che
maniera, questi sono i risultati.
Abbiamo ascoltato attentamente la discussione fatta su questo
tema, qualche collega ha detto che la situazione non è ancora
totalmente chiara, che si prende qualche giorno; non posso dire che
avremmo gradito ci fosse stato un voto positivo su questa nostra
risoluzione, ma il dato politico che diamo su questa nostra
iniziativa è che un altro passo avanti è stato fatto. Mi sembra che
le bugie abbiano sempre più le gambe corte, nei prossimi giorni
cercheremo di mettere in evidenza ulteriori porcherie che sono
state fatte e che vengono tuttora fatte, ma con un unico obiettivo:
mettere sul tavolo delle proposte, delle soluzioni e azioni, di
fare quanto meno come gli altri, se non meglio: questo è il nostro
auspicio, e che non ci siano comunque delle deleghe in bianco nel
momento in cui si andrà a rivedere l'impostazione della
finanziaria.
Presidente -
Ha chiesto la parola il collega Bertschy, ne
ha facoltà.
Bertschy (UVP) -
Direi che su questo tema fiumi di parole
sono stati fatti e detti e le ultime, in questi ultimi Consigli,
sono forse quelle più precise, anche perché arrivano dopo aver
finalmente avuto documenti e dati. È un tema che, per quanto ci
riguarda, è a cavallo di una legislatura nella quale abbiamo avuto
diversi ruoli, ma vogliamo mantenere la stessa lucidità
nell'analizzare la situazione. È una responsabilità che dividiamo
in tre fasi: passato, presente e futuro.
Sul passato la cosa che andrà analizzata una volta per tutte è
se quel benedetto piano di sviluppo conteneva analisi di mercato e
previsioni di crescita attendibili, serie rispetto al mercato di
riferimento. Questo è l'argomento che sta alle spalle di chi poi ha
portato questo piano all'attenzione della politica e qui chi l'ha
fatto non è sicuramente la politica, ma i
manager
chiamati
dalla politica a sviluppare un investimento di questo genere,
nominati e chiamati dalla politica. Sul passato l'altra questione
sulla quale bisogna sottolineare attenzione - e qui sì, attenzione
e responsabilità - è il tema delle imposte anticipate. Il tema
imposte anticipate in una situazione dove non si potevano
immaginare, almeno dopo i primi bilanci in utile in maniera così
importante, continuamente replicate sui bilanci. Parliamo di circa
80 milioni
ante
imposte e 60 milioni con lo sconto delle
imposte, che andavano viste in previsione di recupero negli utili
successivi. Non voglio giudicare il lavoro di altri, non mi
compete, però chi era tenuto ad analizzare certi dati doveva
capire, visto che poi in commissione ci è stato detto che c'erano
tutti gli elementi a disposizione per capire, che un
trend
di recupero di una somma così importante non era prevedibile in un
mercato che stava perdendo. Sul presente, Assessore, ci siamo già
confrontati e la cosa che è dispiaciuta, dove forse c'è stata
dell'ambiguità è la richiesta che era stata fatta in questo
Consiglio sulla questione della ricapitalizzazione. Il suo
intervento in aula, seppur più lungo e articolato di quello che poi
è stato estrapolato in certi dibattiti, però era stato un pensiero
molto chiaro: non c'è necessità di ricapitalizzare nell'immediato
l'azienda. Questo aveva tranquillizzato un po' tutti quanti, anche
rispetto a tutto il lavoro politico da fare rispetto alla
privatizzazione e tutto il resto. Purtroppo ci siamo trovati in
bilancio invece con questa operazione che poi ci ha visto tutti al
lavoro, perché era una somma importante che oggi veniva data in
pasto all'opinione pubblica e creava ulteriore difficoltà a tutti
quelli che oggi stanno in quell'azienda, che sono diventati persone
che, rispetto all'opinione pubblica, ricevono giudizi anche non
rispettosi di quella che comunque è una situazione. Il presente
andava gestito meglio, lo possiamo ancora gestire meglio e noi
speriamo di arrivare a gestirlo meglio da qui al bilancio con
quelle certezze che oggi mancano, per quello che ci riguarda, per
poter portare avanti questo impegno su questa risoluzione. Quello
che abbiamo - e in questo mi sento coinvolto dal lavoro della
maggioranza - sbagliato, perché non abbiamo capito le sue
dichiarazioni in passato e ci siamo trovati in questa situazione,
io spero che venga chiarito nei prossimi giorni con i documenti che
mancano per analizzare gli argomenti che stiamo trattando.
Il futuro invece è quello che importa di più, perché è dove
possiamo ancora incidere. Vanno tranquillizzate, a mio avviso, di
nuovo opinione pubblica e dipendenti, o comunque quelli che oggi
sono all'interno di quell'azienda. Opinione pubblica rispetto al
fatto che non verranno più sperperate risorse se non ci sarà la
capacità di capire in quale maniera poterne avere un ritorno, che
non vuol dire un ritorno di chissà quale importo e di chissà quale
natura, ma un ritorno per rendere di nuovo produttiva l'azienda e
sostenibile nel tempo e avviare questo percorso di privatizzazione.
È una tranquillità che dobbiamo dare a chi all'interno in questi
ultimi giorni credo viva con preoccupazione tutte le notizie che
appaiono. La volontà credo da parte di tutti i gruppi non sia
quella di creare delle difficoltà all'azienda, ma sia quella di
dire che d'ora in avanti i soldi che l'Amministrazione regionale
metterà a disposizione dovranno essere in mano di persone capaci,
libere di lavorare e che proiettino quest'azienda in quel mercato
privato, che è l'unica possibilità che abbiamo per renderla di
nuovo capace di sviluppare del reddito per la Valle d'Aosta e anche
per chi ci lavora.
Presidente -
Ha chiesto la parola il Consigliere
Gerandin, ne ha facoltà.
Gerandin (GM) -
Ho ascoltato l'Assessore Perron e devo
dire che probabilmente non ci poteva dire null'altro rispetto a
quanto ci ha riferito, questo è chiaro.
Due battute proprio perché su questo se n'è parlato davvero
tanto. Quando lei ci dice che questo bilancio è certificato da una
società estera, tutto vero - l'abbiamo detto più volte -, però in
quest'aula noi l'abbiamo ripetuto per anni, perché per anni questa
società estera vi diceva che non avevate titolo di iscrivere
imposte anticipate. È chiaro, orecchie da mercante. Ora, lei non
può citarmi da una parte la società estera come tutela massima e,
dall'altra, quando vi fa delle osservazioni pertinenti e puntuali,
dire: "beh, facciamo come vogliamo". Perché, per dirla tutta, in
modo che i cittadini valdostani capiscano, queste imposte
anticipate hanno fatto sì che non si procedesse prima ad una
ricapitalizzazione, perché queste imposte anticipate vengono
iscritte a bilancio come dei proventi che creano utile e ricavo,
diminuiscono le perdite. Questa è la verità, per cui questo ha
voluto dire che per anni avete mascherato, coscientemente - io dico
- e consapevolmente la situazione disastrosa di questa Casa da
gioco.
Sul fatto che noi avevamo elementi sul bilancio per
eventualmente metterne in discussione la veridicità e
l'attendibilità, noi per anni in quest'aula abbiamo chiesto una
commissione d'inchiesta, ci è stata negata, per cui qualche sentore
ce l'avevamo, Assessore. Ci è stata negata dalla maggioranza, dalla
politica, dall'Esecutivo e da lei. In questo momento lei è
nell'occhio del ciclone, lei è quello che ci ha messo la faccia,
lei è quello che in questo momento non è credibile, perché fino a
due mesi fa negava la necessità di ricapitalizzare e adesso ci
svegliamo con 70 milioni di ricapitalizzazione. In un momento in
cui c'è una situazione economica disastrosa in Valle, mettiamo in
discussione tanti servizi, però, di fronte a questo, c'è una presa
di fatto. Sui due punti della richiesta, secondo me, andava scritto
meglio il primo passaggio, perché effettivamente non è nelle
competenze del Governo andare a scrivere un piano di rilancio, ma
probabilmente è stato scritto anche come provocazione. Lei capirà
che, a fronte di un piano che ha riguardato una ricapitalizzazione
da 40 milioni che era un fronte/retro di un A4, è chiaro che in
questo momento chiediamo probabilmente alla politica di fare quel
percorso che non ha fatto chi era a capo di quest'azienda.
Sul punto n. 2, Assessore, io le avrei fatto illustrare la
necessità di procedere ad un'eventuale verifica se ci sono i
presupposti per un danno. Li avrei fatti illustrare a lei i
contenuti di questa risoluzione, perché quello che ha detto è
quello che diciamo noi, nel senso che, a fronte di un comportamento
che può essere colposo, o eventualmente doloso, noi abbiamo solo
chiesto quello: verifichiamolo! Che lei mi dica che non c'è un
danno quando io assegno 70 milioni di risorse a quello che era il
piano aziendale approvato, e ne spendo 120, se mi permette, come
minimo c'è qualche responsabilità su chi ha speso
cash
quello che non aveva in tasca. Questo è quanto per cui è inutile
ripetersi sulla situazione.
Concludo solo sul passaggio del famoso articolo 19 i 48,6
milioni, in modo che siamo chiari perché mi pare che si giochi un
po' su quel famoso comma dell'articolo 19. Se viene stralciato
questo articolo e non assegnandolo al bilancio regionale, rimane in
disponibilità di CVA, pertanto, contrariamente agli altri 51,4 che
transitano sul bilancio regionale, non transitando sul bilancio
regionale, la Giunta, l'Esecutivo, la maggioranza, o chi voterà
questo, si terrà le mani libere perché un domani sarà tanto
semplice: si chiederà a CVA di far transitare una parte di queste
riserve in gestione speciale, con la quale si andrà a
ricapitalizzare il Casinò. Quello che è uscito dalla porta entrerà
dalla finestra, esattamente così, questa è la verità! Per cui,
quando le disponibilità economiche non vengono messe a bilancio con
l'operazione com'è prevista al comma 3 dell'articolo 19, significa
che si vogliono tenere le disponibilità finanziarie per fare
un'operazione uguale - e lo sottolineo - al comma 2 dell'articolo
19.
Presidente -
Non ci sono altre richieste, possiamo
mettere in votazione. Dichiaro aperta la votazione. La votazione è
chiusa.
Presenti: 32
Votanti           
: 7
Favorevoli: 7
Astenuti: 25 (Baccega, Bertschy, Bianchi, Donzel, Fabbri,
Farcoz, Follien, Fontana, Fosson, Grosjean, Guichardaz, Isabellon,
Lanièce, Marguerettaz, Marquis, Nogara, Péaquin, Perron, Restano,
Rini, Rollandin, Rosset, Testolin, Laurent Viérin, Marco
Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK