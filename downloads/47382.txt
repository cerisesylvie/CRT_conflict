Consiglio Regionale della Valle d'Aosta - Oggetto del Consiglio n. 3657 del 23 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3657 del 23 maggio 2024 - Resoconto
OGGETTO N. 3657/XVI - Interpellanza: "Intendimenti in merito
all'innalzamento dei limiti di emissione delle antenne
SRB".
Bertin (Presidente) -
Punto n. 38. Si è prenotato il
consigliere Lucianaz.
Lucianaz (RV) -
Parliamo di elettrosmog. È
scientificamente provato che i campi elettromagnetici interagiscono
con i tessuti biologici, interazione tanto più potente quanto più
ci si trova vicini alla sorgente e che varia in base alla
frequenza.
Gli effetti indotti dai campi elettromagnetici vengono distinti
tra effetti termici e non termici. Gli effetti termici sono dovuti
alla trasformazione di energia elettromagnetica in calore, la
quantità del calore dipende dalla frequenza, dall'intensità del
campo, dalla durata dell'esposizione e dal contenuto di acqua
presente nei tessuti attraversati. Fortunatamente, i livelli a cui
normalmente siamo esposti, ad esempio quando guardiamo la
televisione o utilizziamo un PC, non sono sufficienti per produrre
un riscaldamento significativo; questi effetti non sono quindi da
considerarsi pericolosi.
Gli effetti non termici, invece, comprendono le alterazioni
biologiche dovute alle interazioni con le strutture molecolari, ma
ancora non sappiamo granché di cosa avvenga.
I principali disturbi che si possono presentare sono legati al
sistema nervoso, ad esempio: irritabilità, depressione, tremori,
vertigini, disturbi del sonno e all'apparato cardiovascolare,
tachicardia e vasodilatazione al sistema endocrino,
ipertiroidismo.
Rimanendo nel campo dei tumori, ad oggi non ci sono dati che
evidenzino, con assoluta certezza, una correlazione tra
l'esposizione ai campi elettromagnetici e il tumore, ma neanche la
certezza assoluta del contrario.
Per questo motivo, l'agenzia internazionale per la ricerca del
cancro ha classificato i campi magnetici come possibilmente
cancerogeni per l'uomo.
Senza rendercene conto, siamo immersi, ogni giorno e notte, in
un vero e proprio mare di onde invisibili: le radiazioni
ionizzanti; sappiamo ancora poco su questi effetti, in quanto i
riscontri degli studi scientifici effettuati non hanno dato, fino a
oggi, risultati definitivi né in un senso né nell'altro.
Ricordo ancora che in un campo elettrico e un campo magnetico,
inevitabilmente ha luogo un'interazione tra le forze dei campi, le
cariche e le correnti elettriche presenti nei tessuti
dell'organismo.
Questa è una delle ragioni per cui si sconsiglia fortemente le
radiazioni all'interno delle scuole, ad esempio, meglio i
collegamenti fisici.
Con l'interpellanza del 7 febbraio 2024, avevo chiesto
all'assessore Sapinet, che immagino mi risponda oggi, quali erano
gli intendimenti del Governo regionale, in seguito all'emendamento
all'articolo 4.09, disegno di legge "Concorrenza", proposto da
Fratelli d'Italia, che aveva permesso l'innalzamento della soglia
da 6 Volt/metro a 15 Volt/metro massimo, per quanto riguarda il
suolo italico.
La risposta dell'Assessore, che avevo definito all'epoca
abbastanza confortante, era che i contenuti dei decreti attuativi
saranno oggetto di confronto nelle competenti Commissioni tecniche
interregionali e in sede di conferenza unificata; in questi
contesti sarebbe stato possibile formulare osservazioni rispetto ai
contenuti dei decreti ma l'assessore Sapinet, diceva - parlo di
febbraio scorso - che non sono ancora state emanate le proposte di
bozza e quindi non erano disponibili per eventuali
osservazioni.
Una delle ragioni di quest'interpellanza è appunto capire a che
punto siamo e qual è stata la posizione dell'ARPA regionale e del
Governo regionale.
Ricordo con quest'interpellanza anche che recentemente diversi
Sindaci - soprattutto sulla costa del Levante ligure, parlo di
Lavagna, Rapallo, Sestri Levante, Cogorno, Pieve Ligure e altri -
hanno emesso delle ordinanze per vietare qualsiasi aumento dei
limiti attualmente in vigore; questo a tutela della salute
pubblica. Ricordiamoci che il principio preminente è quello della
precauzione.
Per quanto riguarda l'Europa, sappiamo bene che ci sono Paesi e
Stati in cui i livelli sono molto più elevati rispetto a quello
italiano, parlo di Portogallo, Spagna, Francia, Irlanda, Germania,
Romania, Finlandia, Slovacchia, Ungheria e Repubblica Ceca, però
sappiamo anche bene che il malaugurato Governo Monti, nel 2012, ha
disposto che la media del calcolo venisse calcolata nell'arco delle
24 ore, dove i tempi di misura delle emissioni, naturalmente di
notte, permettono un adeguamento diverso della media.
Fissare il limite sicuro a 61 Volt/metro per l'Europa, era il
massimo, l'Italia ha utilizzato lo stratagemma di permettere una
media che concorre con le ore notturne, dove il traffico di
telecomunicazioni ad alta frequenza si azzera, praticamente, e
questo permette, naturalmente, dei picchi molto più elevati durante
la giornata.
Questi Sindaci, questa sensibilità di amministratori locali si è
espressa anche in questo senso, chiedendo di riportare i parametri,
come nella media europea, ai valori pre-Governo Monti. I limiti
massimi, ripeto, previsti dall'Unione Europea, sono stati definiti
come livello precauzionale, relativamente in riferimento ai danni
di tipo termico, mentre non c'è alcun riferimento ai danni
arrecabili al metabolismo cellulare di cui ho parlato all'inizio;
grazie agli studi effettuati in particolare dall'Istituto
Ramazzini, è stata invece verificata l'esistenza, ripeto, di danni
arrecabili al metabolismo cellulare già in presenza di emissioni a
25 Volt/metro.
Il fatto è che le radiazioni di quinta generazione vanno a
sommarsi a quelli della telefonia attuale - 2G, 3G, 4G, LTE -
creando, pertanto, una palese esposizione amplificata dall'insieme
di questa concentrazione e, soprattutto, in riferimento ai giovani,
questo è un aspetto che dovremmo tenere sicuramente più in
considerazione.
Il senso di questo aumento di 5G, l'implementazione della
tecnologia, dovrebbe permettere un maggiore spazio elettromagnetico
per consentire, appunto, maggior potenza per gli impianti, fatto
che è stato smentito dagli stessi tecnici di ARPA, da numerosi
tecnici di ARPA, che hanno dimostrato l'inutilità di ricorrere a
limiti meno stringenti per agevolare lo sviluppo.
Allora l'interesse qual è? L'interesse è quello economico perché
gli operatori, in caso di mancato aumento delle soglie, avrebbero
dovuto spendere cifre decisamente molto più importanti per i loro
investimenti; si parla di quasi 4 miliardi di euro e l'interesse
del
Omissis
è stato quello di agevolare naturalmente queste
compagnie; coloro che hanno una certa sensibilità su
quest'argomento temono che far risparmiare 1,3 miliardi a ogni
operatore della telecomunicazione rischi appunto di creare grossi
problemi alla salute, che poi impatteranno sulla spesa sanitaria
dell'ente pubblico.
Ricordo che l'articolo 191 del trattato dell'Unione europea,
fatto proprio dalla giurisprudenza della Corte di Giustizia
europea, sostiene che la protezione della salute ha la precedenza
sulle considerazioni economiche. Questo l'abbiamo visto in periodo
definito pandemico quando, per ragioni sanitarie, sono state
cancellate le più elementari norme di diritto naturale.
Detto questo, io mi avvicino all'interpellanza, cioè alle
richieste: se appunto, come ho detto prima, la Regione Valle
d'Aosta, l'ARPA, ha avuto modo di esprimersi su queste
modificazioni normative; se (punto 1) verrà in qualche modo
sensibilizzato il CPEL, comunque i Sindaci valdostani, sulle
eventuali possibili creazioni di un registro, di un regolamento
comunale, come è stato fatto in altri Comuni italiani; se non sia
più interessante cercare per l'immagine stessa della Valle d'Aosta
un'immagine più salutistica: molti cittadini, molti turisti,
vengono in Valle d'Aosta per abbandonare le concentrazioni di
elettrosmog alle quali purtroppo devono sottomettersi in città,
quindi se la Valle d'Aosta non possa, ad esempio, studiare un piano
alternativo.
Presidente -
Risponde l'assessore Sapinet.
Sapinet (UV) -
Grazie, collega Lucianaz, che mantiene
l'attenzione su queste tematiche, dopo un'interessante seduta,
anche di Commissione, con Terna, che era proprio partita da
un'iniziativa che ci ha permesso di sviluppare alcuni ragionamenti
e di approfondire.
Il Consigliere - a seguito dell'incremento, ai sensi della legge
214/2023, dei limiti di emissioni delle antenne che passano dagli
attuali 6 Volt/metro a 15 Volt/metro in via provvisoria e
cautelativa - chiede, con tre quesiti, informazioni circa i
potenziali impatti di tale incremento sulla salute dei
cittadini.
Riguardo al primo quesito, quanto alle preoccupazioni espresse
dal collega sui possibili effetti sulla salute umana, si fa
presente che l'Agenzia internazionale per la ricerca sul cancro e
l'Organizzazione Mondiale della Sanità classificano i campi
elettromagnetici a radiofrequenza nel gruppo in cui vi è una
limitata evidenza di cancerogenicità dell'uomo, quindi, per
rispondere al punto 1, non si ritiene necessario effettuare alcuna
segnalazione agli enti locali per i motivi sopra evidenziati.
Sul tema c'è una grande attenzione da parte del Governo e da
parte dei Sindaci, ma - proprio perché è una tematica che riguarda
la salute dei cittadini - è proprio con rigore scientifico e con
l'ausilio degli enti preposti alla salvaguardia della salute umana
e degli aspetti ambientali che occorre muoversi, facendosi
supportare da dati e da collaborazioni tecnico-scientifiche che
sicuramente non mancano e che vengono puntualmente forniti dagli
enti che, con la Regione Autonoma Valle d'Aosta e con gli enti
locali, collaborano a 360 gradi.
Per quel che riguarda il secondo quesito, pare opportuno
ricordare che la competenza in materia è in capo allo Stato e che
la norma oggetto d'interrogazione esprime chiaramente che i limiti
vigenti in Italia devono essere adeguati nel rispetto di quanto già
previsto dalla Legge Quadro 36/2001, alla luce delle più recenti
accreditate evidenze scientifiche, nel pieno rispetto delle regole,
delle raccomandazioni e delle linee guida dell'Unione europea.
In assenza di decreti attuativi da emanarsi entro i 120 giorni e
fino alla loro emanazione, viene definito un aumento del valore di
attenzione dell'obiettivo di qualità dall'attuale 6 Volt/metro a 15
Volt/metro.
In caso di proposta di decreto, le Regioni saranno chiamate a
esprimersi in sede di Conferenza Stato-Regione, situazione che al
momento non si è ancora verificata, quindi - per rispondere al
punto 2 - la Regione non ha ancora avuto modo di esprimersi su di
una bozza di decreto attuativo in assenza, appunto, della
stessa.
È infine opportuno ricordare che in Italia esistono altri limiti
da rispettare, come quello di esposizione, come media sui 6 minuti
e non sulle 24 ore, che viene applicato ovunque ci sia la
possibilità di passaggio delle persone e che si avvicina di più ai
limiti imposti dalla Commissione internazionale per la protezione
dalle radiazioni non ionizzanti, ex ente tecnico
internazionale.
Tale limite non viene modificato dal testo di legge nel periodo
transitorio all'emanazione dei nuovi decreti.
Si ritiene quindi che le valutazioni fatte dal Governo siano in
linea con quanto raccomandato dagli enti internazionali
sopracitati.
Relativamente al terzo quesito dell'interpellanza, la questione
riguarda l'individuazione di un giusto equilibrio tra il GOL 3
dell'Agenda 2030, mirato alla promozione di salute e benessere per
tutti, e la trasformazione messa in atto dal processo di
digitalizzazione nell'ambito del GOL 9 "Imprese, innovazioni e
infrastrutture", mirato a migliorare l'accesso alle tecnologie
dell'informazione e della comunicazione e di fornire un accesso
universale a Internet.
Va ricordato che l'Unione europea, nell'ambito delle azioni per
l'Agenda 2030, digitalizzazione e sostenibilità, prevede - nel
rispetto della tutela della salute umana - di accelerare gli
investimenti nella capacità di fornire connessione e dati ad alta
velocità attraverso un aggiornamento del Piano d'azione europeo sul
5G e sul 6G.
Ovviamente il primo aspetto è prioritario ma, come dicevo, in
un'analisi supportata da dati tecnici e scientifici e
opportunamente valutata dagli organismi preposti. Tutti gli aspetti
di tale contesto devono essere valutati, la salute umana
innanzitutto, ma altresì gli aspetti ambientali, gli aspetti
paesaggistici e di pianificazione territoriale, oltre che la giusta
attenzione al governo dell'uso delle tecnologie, del loro sviluppo
sostenibile e alla crescita del nostro territorio.
Presidente -
Per la replica, consigliere Lucianaz.
Lucianaz (RV) -
Assessore, io la ringrazio, comunque mi
dà sempre delle rassicurazioni, quindi vedremo in futuro come si
evolverà la questione.
Sicuramente lei mi ha citato l'Associazione per la lotta al
cancro, prima le ho elencato tutta una serie di problemi di salute,
non solamente limitati al cancro, però le ricordo che l'IARC,
l'Agenzia Internazionale Ricerca sul Cancro, definisce le
radiazioni elettromagnetiche possibilmente cancerogene per l'uomo,
comunque sicuramente non sono inoffensive.
Il discorso preminente è che i Comuni avrebbero la possibilità
in qualche modo di esprimersi, non naturalmente opponendosi a
normativa statale che potrebbe magari in futuro creare anche dei
problemi economici, ma la legge da lei citata, la 36/2001, mi sono
segnato l'articolo 8, questa legge quadro cita testualmente che sul
piano della localizzazione si può adottare un proprio regolamento
per assicurare il corretto insediamento urbanistico e territoriale
degli impianti, per minimizzare l'esposizione della popolazione ai
campi elettromagnetici.
La normativa quindi c'è, si potrebbe stimolare i Comuni a
creare, a lavorare su una sorta di regolamento che permetta il
confronto tra le esigenze degli operatori della telecomunicazione e
la cittadinanza ed evitare quel numero di "Antenna selvaggia" che
tanti tra di noi stanno temendo.
Qualche passo si può fare anche a livello di enti locali,
secondo me sarebbe il caso di occuparsi seriamente comunque della
questione, che sicuramente non si fermerà qui, ma avrà successive
implementazioni. Dopo il 6G magari verrà anche il 7G o l'8G. Grazie
comunque per la risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK