Consiglio Regionale della Valle d'Aosta - Oggetto del Consiglio n. 2460 del 9 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2460 del 9 novembre 2016 - Resoconto
OGGETTO N. 2460/XIV - Reiezione di Risoluzione: "Impegno per
l'organizzazione di un unico Trail".
Rosset (Presidente) -
Punto n. 33 all'ordine del giorno.
Ha chiesto la parola il consigliere Roscio, ne ha facoltà.
Roscio (ALPE) -
Una breve introduzione e una piccola
illustrazione, visto che si tratta di un argomento direi arcinoto e
più volte affrontato, ma che prende lo spunto dall'ultima
risoluzione approvata da questo Consiglio, la quale andava nella
direzione di realizzare un unico grande evento di
trail
,
cercando di ovviare a quanto successo quest'anno con il fatto di
avere due competizioni. Noi già allora avevamo discusso e
affrontato il tema da un punto di vista un po' diverso, perciò oggi
vorremmo ritornare per precisare ancora meglio qual è la nostra
posizione. Oltretutto, in questo lasso di tempo - vorrei ricordare
che questa risoluzione era già stata presentata allo scorso
Consiglio - c'è stata anche una lettera degli organizzatori del Tor
des Géants che hanno dato una certa disponibilità e una qualche
apertura per andare nella direzione di organizzare un unico
evento.
Ciò che noi chiediamo con questa risoluzione è nel punto uno,
che è quello più importante: la Regione deve desistere dal farsi
carico dell'organizzazione in proprio o per il tramite di altre
società controllate e partecipate a qualsiasi titolo. In pratica
vorremmo che la Regione non partecipasse direttamente
all'organizzazione di questo tipo di eventi, se non come
sponsor
. Vorremmo che il pubblico facesse il pubblico e non
si mettesse a organizzare manifestazioni di questo tipo.
In seconda battuta, recependo lo spirito che ha mosso in questi
anni l'organizzazione del Tor des Géants e siccome il percorso era
condiviso - sul
logo
c'è ancora adesso un contenzioso
aperto, per cui noi domandiamo che si cerchi un'intesa anche su
questo - chiediamo che l'accordo sia fatto in modo tale che le
caratteristiche peculiari della gara rimangano tali.
Visto che siamo nella fase dell'illustrazione, per chiarire e
perché comunque si non toglie nulla ma si rende la discussione un
po' più semplice, chiederei nel secondo punto dell'impegno, dove
c'è scritto di "non procedere ad alcuna azione legale e ad
operare", di eliminare la prima parte e lasciare solo: "operare per
trovare un accordo per l'uso del marchio Tor des Géants e del
relativo logo per un'unica gara di endurance trail sul percorso
delle Alpi valdostane, lasciando intatte le caratteristiche
distintive della manifestazione Tor des Géants". Per noi lo scopo
importante è che alla fine si raggiunga l'obiettivo e non tanto che
si discuta in sede legale della questione. Poi, una volta chiarito
l'obiettivo, sarà compito dell'Assessore e del Governo operare per
riuscire ad andare in questa direzione.
Dalle ore 12:20 assume la presidenza il vicepresidente
Farcoz
.
Farcoz (Presidente) -
Ha chiesto la parola il consigliere
Nogara, ne ha facoltà.
Nogara (UVP) -
Alla luce di quanto espresso dal collega
Roscio dell'opposizione, chiederei una riunione di maggioranza.
Presidente -
Riunione di maggioranza concessa.
La seduta è sospesa alle ore 12:23 e riprende alle ore
12:47
.
Dalle ore 12:47 assume la presidenza il presidente
Rosset
.
Rosset (Presidente) -
Riprendiamo i lavori. Ha chiesto la
parola il consigliere Nogara, ne ha facoltà.
Nogara (UVP) -
Come abbiamo già ribadito diverse volte in
quest'aula, anche con una precedente risoluzione, il gruppo
dell'UVP ribadisce l'importanza che ci sia l'impegno per avere
un'unica gara che si chiami Tor des Géants. È un impegno che è
stato già preso in una precedente risoluzione e che noi
ribadiamo.
In base a quello che abbiamo discusso ora nella riunione di
maggioranza, non c'è nessun ostacolo per questa iniziativa. Il
problema forse è la formulazione di questa nuova risoluzione.
Diciamo che la volontà è quella di fare una unica gara che sia il
Tor des Géants. Questo è quanto si ribadisce come gruppo dell'Union
Valdôtaine Progressiste.
Presidente -
Ha chiesto la parola il consigliere Restano,
ne ha facoltà.
Restano (PNV) -
Credo che sia già stato sancito nella
precedente risoluzione il fatto che si debba organizzare un solo ed
unico Tor sui sentieri della Valle d'Aosta. Il gruppo Pour Notre
Vallée condivide questa posizione, quindi è per una sola
organizzazione che veda intervenire o collaborare l'amministrazione
pubblica con gli organizzatori del Tor des Géants. Ciò non esclude
che altri privati o altre organizzazioni del mondo sportivo possano
organizzare degli
endurance trail
sui sentieri della Valle
d'Aosta. La formulazione "per un'unica gara di endurance trail sul
percorso delle alte vie", mi sembra un po' restrittiva. Che sia
chiaro: noi siamo per un unico Tor che veda coinvolta la Regione
autonoma Valle d'Aosta.
Presidente -
Ha chiesto la parola il vicepresidente Marco
Viérin, ne ha facoltà.
Viérin M. (SA) -
Come già ribadito dai colleghi, noi
tempo fa abbiamo approvato in Consiglio una risoluzione che
impegnava Amministrazione regionale, affinché si arrivasse a
un'unica competizione. Credo che oggi anche i colleghi abbiano
ribadito che la nostra intenzione è proprio quella che l'unica
competizione si chiami Tor des Géants. Quindi anche il gruppo
Stella Alpina condivide questa linea.
Presidente -
Non ci sono altre richieste di intervento,
dichiaro chiusa la discussione generale. Ha chiesto la parola
l'assessore Marguerettaz, ne ha facoltà.
Marguerettaz (UV) -
Come hanno avuto modo di dire molto
bene i colleghi della maggioranza intervenuti, si condivide il
fatto che vi sia un'unica gara. Questa posizione non è una novità,
nel senso che è stata già ampiamente approvata in una precedente
risoluzione votata all'unanimità.
Rispetto alla risoluzione ora in discussione, rilevo che,
essendo state avviate le trattative e gli incontri con gli
organizzatori, introdurre nuovi elementi che vincolano solo una
delle parti è sicuramente in danno a una corretta trattativa. Non
vi sfuggirà il contenuto della lettera aperta, dove in buona
sostanza a un certo punto si dice sostanzialmente che non viene
riconosciuto alla Regione la proprietà del marchio, ma se ne
concede l'uso e, qualora si voglia vendere il marchio,
l'Amministrazione regionale avrà una prelazione. Voi capite bene
che questa posizione, espressa nel contenuto della lettera aperta
che voi citate, non è accettabile, anche alla luce di quello che ha
detto il tribunale di Torino: il marchio è condiviso ed è un
marchio di comproprietà. L'idea - vi chiederemmo di prendere in
esame quello che vi sto chiedendo -  è che da un lato c'è da
parte di tutta la maggioranza la volontà di riconfermare il
contenuto della precedente risoluzione, in cui ci si impegna a
organizzare un'unica gara. Dall'altro lato, ovviamente, vi
chiediamo di ritirare questa nuova risoluzione, che nulla aggiunge
rispetto a questo tema, ma che introduce degli elementi limitativi
che potrebbero nuocere alla trattativa. Pertanto vi chiederemmo di
ritirare la risoluzione, sulla base di questa dichiarazione,
ovviamente con un ulteriore impegno nel rappresentare nelle dovute
Commissioni tutte le novità che dovessero poi insorgere all'interno
di questa trattativa, in modo tale che il Consiglio e le
Commissioni siano sempre informate sull'iter.
Presidente -
Ha chiesto la parola il consigliere Roscio,
ne ha facoltà.
Roscio (ALPE) -
Noi da un lato accogliamo l'impegno
dell'assessore Marguerettaz ad aggiornare la Commissione sulle
trattative, però non siamo d'accordo sul fatto che questa
risoluzione non aggiunga nulla, perché il principio secondo il
quale il pubblico non si debba interessare direttamente
dell'organizzare questo tipo di manifestazioni, nella precedente
risoluzione non c'era ed è questo il motivo per cui noi abbiamo
voluto presentare l'iniziativa di oggi, per fare chiarezza su
questo aspetto. Dall'altro lato, ci dispiace che anche gli altri
gruppi condividano alcuni principi, come quello che ci sia un'unica
gara e che si chiami "Tor des Géants", ma alla fine non votino
questa risoluzione. Noi manteniamo questa risoluzione e ci sembrava
che, così come l'abbiamo emendata, aggiungesse ulteriori
elementi.
Solo una breve precisazione per il collega Restano. Forse non è
scritta benissimo, ma ovviamente questa risoluzione non limita la
facoltà dei privati di poter organizzare altre gare. Anzi, se ci
sono le condizioni e se c'è la possibilità, noi ne siamo
felicissimi. Già nella precedente discussione avevamo detto che, a
proposito di gare come quella della Aosta-Becca di Nona, le quali
non sono
endurance trail
ma dei
vertical
, se c'è
qualcuno che ha voglia di organizzarle, le organizza bene e fa
delle belle manifestazioni, noi siamo perfettamente d'accordo e
siamo anche contenti.
Presidente -
Ha chiesto la parola l'assessore
Marguerettaz, ne ha facoltà.
Marguerettaz (UV) -
Colgo il fatto che c'è una
disponibilità a confrontarsi, ma non c'è la voglia di ritirare
questa risoluzione. Pertanto la posizione, pur essendo dialogante,
a questo punto è quella di un'astensione, mantenendo fermo
l'impegno già assunto nelle precedenti espressioni.
Presidente -
Non ci sono altre richieste di intervento.
Metto in votazione la risoluzione nel testo emendato. Dichiaro
aperta la votazione.
Esito della votazione:
Presenti: 32
Votanti           
: 7
Favorevoli: 7
Astenuti: 25 (Baccega, Bertschy, Bianchi, Borrello, Donzel,
Fabbri, Farcoz, Follien, Fontana, Grosjean, Guichardaz, La Torre,
Lanièce, Marguerettaz, Marquis, Nogara, Péaquin, Perron, Restano,
Rini, Rollandin, Rosset, Testolin, L. Viérin, M. Viérin)
Il Consiglio non approva.
Con questo punto dell'ordine del giorno chiudiamo i lavori
mattutini. I lavori riprenderanno alle ore 15,30.
La seduta termina alle ore 12:59.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK