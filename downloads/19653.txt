Consiglio Regionale della Valle d'Aosta - Oggetto del Consiglio n. 2787 del 1° ottobre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula
Oggetto del Consiglio n. 2787 del 1° ottobre 2002 - Resoconto
OGGETTO N. 2787/XI Eventuali modifiche alla legge regionale n.
31/2000 "Disciplina per l'installazione ed esercizio di impianti di
radiotelecomunicazioni". (Interpellanza)
Interpellanza Preso atto delle procedure, tempi e modalità
previsti dalla legge regionale n. 31/2000 "Disciplina per
l'installazione e l'esercizio di impianti di
radiotelecomunicazioni";
Ricordate le diverse osservazioni che sono state formulate da
parte di enti gestori, Enti Locali, tecnici, in questa prima fase
di attuazione della legge, sia in convegni, sia su organi di
informazione, sia in sede di audizione presso la seconda
commissione consiliare, riguardanti in particolare:
- l'onerosità della documentazione richiesta, che penalizza i
piccoli gestori;
- la non distinzione tra impianti gestiti da enti privati, a
scopo di lucro, e impianti finalizzati ad un pubblico servizio,
quali ponti radio per la protezione civile, per la sicurezza del
personale che opera in montagna, ecc.;
- la tempistica rigida;
- l'esclusione dalla legge degli impianti di
radiotelecomunicazioni per telefonia cellulare installati su
stazioni non fisse;
Appreso che Assessorato, Enti Locali, tecnici, stanno lavorando
per un'eventuale modifica dell'attuale legge, così da eliminare o
attutire gli inconvenienti trovati;
Ritenendo opportuno ed urgente intervenire sulla legge regionale
n. 31/2000 per renderla più coerente con le finalità enunciate
all'art. 1;
la sottoscritta Consigliera
Interpella
l'Assessore competente per sapere:
1) se intende modificare la legge n. 31/2000 per dare una
risposta alle difficoltà finora emerse in sede di applicazione, e
in quali tempi;
2) quali sono le eventuali modifiche che intende apportare,
anche in riferimento ai temi indicati in premessa.
F.to: Squarzino Secondina
Président
La parole à la Conseillère Squarzino
Secondina.
Squarzino (PVA-cU)
La legge regionale n. 31/2000 è stata
voluta per disciplinare l'installazione e l'esercizio di impianti
di radiotelecomunicazioni. In questo primo periodo di applicazione
si sono verificati alcuni inconvenienti segnalati da più parti;
sono stati anche fatti in quest'aula diversi interventi in merito a
questa legge anche dai colleghi del gruppo di "Forza Italia", sono
stati fatti degli interventi fuori di questo Consiglio; le
osservazioni emerse da chi è stato chiamato ad applicare, quali la
comunità montana e gli enti locali, sono numerose e anche nel corso
di audizioni che sono avvenute in II Commissione consiliare sono
emerse una serie di osservazioni che ho ricordato
nell'interpellanza e che riprendo.
È richiesta una documentazione onerosa, nel senso che anche i
piccoli gestori devono sottostare alle medesime procedure dei
grandi gestori: ci si chiede allora se non sarebbe opportuno
utilizzare la documentazione già a suo tempo allegata per la
richiesta della concessione ministeriale e, ancora, se non sarebbe
possibile utilizzare mappe o carte già presenti in Regione. D'altra
parte le banche dati a cosa servono se non vengono utilizzate al
momento opportuno? La documentazione, ancora, richiede dei dati
molto costosi da raccogliere e a volte sono dati poco
significativi. Lei sa benissimo, Assessore, che la richiesta di
indicare anche i piani fuori terra di tutti gli edifici che si
trovano nell'arco di 300 metri, rispetto al luogo in cui si vuole
collocare una stazione base, se è comprensibile in zone altamente
popolate, lo è meno per zone a bassa densità, dove ci sono
agglomerati sparsi. Teniamo conto che quasi tutte le località prese
in considerazione da chi vuole mappare la zona dove collocare una
stazione base sono in territorio montuoso, quindi anche noi abbiamo
una situazione disuguale fra il centro abitato di Aosta e la Valle
in generale. Le stesse Comunità Montane hanno sottolineato che
hanno speso almeno mezzo miliardo, se non di più, di vecchie lire
solo per pagare gli incarichi dei professionisti, incarichi
necessari per predisporre il piano della Comunità.
C'è poi il problema della definizione degli impianti. La
definizione degli impianti soggetti alla legge è imprecisa per cui
le stesse procedure onerose si applicano sia ad impianti per
radiotelecomunicazioni, impianti fissi delle reti che forniscono il
servizio di diffusione televisiva e radiofonica, sia per i ponti
radio. Ci chiediamo: anche quelli che vengono utilizzati
esclusivamente per la sicurezza in montagna? Cosa capita? Capita
che impianti che sono finalizzati a svolgere una funzione di
servizio pubblico - ponti radio, appunto, per la sicurezza di chi
opera in montagna, Protezione civile, forestale, eccetera -, quindi
impianti che emettono e ricevono bassi segnali a intermittenza,
sono soggetti alla stessa documentazione, alla stessa procedura,
alla stessa tempistica delle stazioni radiofoniche e televisive
della RAI; questo fa capire il grosso divario esistente.
La tempistica è rigida. Dal momento dell'applicazione della
legge sono state cambiate alcune date, anche perché l'alluvione ha
fatto slittare tutta una serie di termini e ha fatto anche
ritardare altre attività non finalizzate strettamente alla
ricostruzione, ma ciononostante esiste una questione: tutti i
progetti devono essere presentati entro il 31 dicembre di ogni anno
e tutti vanno esaminati ed approvati entro tre mesi da questa data.
Tre mesi di tempo per dare la risposta al richiedente è un tempo
ragionevole. Ma non è proponibile che progetti pensati e presentati
a febbraio debbano aspettare il 31 marzo dell'anno successivo per
avere una risposta. Era comprensibile una data ultimativa nella
fase di avvio, nel momento in cui occorreva mettere un punto fermo,
dopo il quale la Comunità Montana avrebbe avuto in mano tutti gli
elementi per valutare diversi progetti e fare il suo piano. Ma la
stessa Comunità Montana, nell'applicare la legge, si è resa conto
che non poteva aspettare che tutti i gestori degli impianti
predisponessero la documentazione adeguata per incominciare a dare
una risposta a tutti, quindi ha cominciato a dare l'autorizzazione
a mano a mano che i progetti di rete venivano presentati. Si sta
consolidando una prassi, per cui la risposta viene data entro
due-tre mesi dal momento in cui la documentazione è stata
presentata. Ma questo è in contrasto con la legge che prevede un
solo momento di esame dei progetti: dopo il 31 dicembre, termine di
scadenza della presentazione delle domande. In tal modo, viene
considerato un solo momento annuale di esame dei progetti.
C'è ancora un punto che noi abbiamo qui sottolineato, cioè il
fatto che la legge non prende in conto gli impianti di
radiotelecomunicazioni che sono installati su stazioni non fisse.
L'esperienza di questi mesi ci dimostra purtroppo come può esistere
un gestore che, non volendo sottoporsi alla procedura della legge,
può aggirare la normativa ricorrendo ad impianti collocati su
stazioni mobili: un camioncino, un carrello con le ruote che può
essere spostato, questo è sufficiente per eludere la normativa.
Occorrerebbe forse precisare in legge che anche queste stazioni
dovrebbero essere soggette alle normative previste per gli altri
enti gestori in quanto anche esse concorrono ad incrementare le
emissioni di onde elettromagnetiche, quindi anch'esse
contribuiscono ad aumentare l'inquinamento dell'aria.
Ho fatto alcuni esempi di punti critici della legge che
richiederebbero una modifica, punti su cui credo che alcuni tecnici
dell'Assessorato, dell'ARPA, degli enti locali, abbiano cominciato
a lavorare.
La domanda che poniamo è questa: se l'Assessorato, se la Giunta,
se il Governo regionale intendono modificare la legge n. 31/2000
per rispondere alle difficoltà che sono finora emerse in sede di
applicazione, se si sono posti dei tempi entro cui procedere alla
revisione della legge e poi se sono già state individuate le
eventuali modifiche da apportare.
Ho fatto alcuni esempi, può darsi che ci siano anche altri
esempi, comunque quali sono i punti, compresi questi esempi o
esclusi questi esempi, che l'Assessorato intende sottoporre a
particolare attenzione o fare oggetto di eventuali modifiche?
Président
La parole à l'Assesseur au territoire,
à l'environnement et aux ouvrages publics, Vallet.
Vallet (UV)
La prima applicazione della legge n. 31/2000
ha prodotto osservazioni molto eterogenee, formulate in momenti
diversi e da più soggetti, portanti interessi a volte assolutamente
contrastanti e quindi che è poi difficile portare a sintesi.
Eravamo perfettamente consci delle difficoltà a cui andavamo
incontro cercando di dettare le regole per pianificare un settore
che non voglio dire fosse privo di regole, ma rispetto al quale
tanti si sono "avvicinati" con uno spirito di deregulation, quindi,
nel momento in cui ci si trova confrontati a delle procedure,
evidentemente sorgono delle difficoltà.
Ci siamo attivati fin da subito, in collaborazione con le
Comunità montane e il Comune di Aosta, per verificare quali erano i
problemi sorti e, in collaborazione con le Comunità montane e in
particolare con la Comunità montana Grand Combin, che si è fatta
capofila delle altre comunità montane, abbiamo evidenziato una
serie di problemi e a questi problemi è stata data una prima,
immediata, risposta - mi riferisco ai problemi connessi con
l'approvazione dei progetti di rete - andando ad individuare una
procedura particolarmente favorevole per i gestori per la
presentazione della documentazione necessaria, riconoscendo che
l'allegato A, cioè la parte della legge che individua i contenuti
del progetto di rete, poteva essere semplificato e integrato per
ridurne in particolare l'onerosità.
Abbiamo verificato come era possibile risolvere i problemi
connessi all'autorizzazione degli impianti. Abbiamo verificato con
l'ARPA se era possibile diminuire i diritti di istruttoria
richiesti per le verifiche di natura sanitaria richieste all'ARPA
stessa; qui si tratta di capirci e di definire se i costi di
un'attività privata devono essere sostenuti dall'Amministrazione o
se, come mi parrebbe più logico, di questi costi deve farsi carico
il privato titolare dell'attività. Ricordo che l'ARPA è un ente
strumentale, che dà delle prestazioni che sono onerose, quindi si
tratta di un rimborso spese e credo che questo rimborso spese debba
far capo al gestore e non all'Amministrazione. Con le Comunità
montane e con il Comune di Aosta abbiamo definito il procedimento
amministrativo necessario per la presentazione, l'esame e
l'approvazione dei progetti di rete, comprese le bozze di tutti gli
atti amministrativi da adottarsi in relazione a tale procedimento
da parte di tutti i soggetti coinvolti, oltre che i fac-simili
delle domande, e insieme alle Comunità montane abbiamo cercato di
dare il massimo della disponibilità possibile ai gestori affinché
si potesse affrontare questo primo impatto con la legge nel
migliore dei modi.
Non entro oggi nel dettaglio di questioni tecniche, non entrerò
assolutamente nel merito delle questioni; rispondo alle due domande
poste dicendo che, sulla base delle osservazioni che abbiamo
ricevuto e recepito, disponiamo oggi di una bozza contenente le
modifiche che le Comunità montane e il Comune di Aosta ritengono
necessario apportare alla legge n. 31/2000, le stiamo esaminando
tenendo conto delle osservazioni che i gestori, le associazioni e
quant'altro hanno evidenziato. Esamineremo con particolare
attenzione il dossier relativo alle audizioni effettuate di tutti i
soggetti interessati, che la II^ Commissione mi ha messo a
disposizione nella giornata odierna e credo di potermi impegnare a
presentare entro la fine di novembre all'esame del Consiglio delle
modifiche alla legge n. 31/2000. Le modifiche riguardano in
particolare la definizione delle procedure di presentazione e
approvazione dei progetti e dei piani dei siti, per tenere conto
delle difficoltà emerse in sede di prima applicazione, cercando di
dare una risposta; la definizione più precisa delle procedure
autorizzative in relazione alla normativa urbanistica e la
definizione dei contenuti, dei progetti e dei piani. Evidentemente,
non mancheremo di prendere in considerazione anche i temi trattati
nella premessa dell'interpellanza.
Un'ulteriore difficoltà si è aggiunta in queste settimane tenuto
conto che il 14 settembre è stato pubblicato il decreto legislativo
n. 198 che detta disposizioni volte ad accelerare la realizzazione
delle infrastrutture di telecomunicazioni, eccetera, che pare
contenere più di una norma in contrasto con la nostra normativa
urbanistica e limitante della nostra potestà primaria in materia di
urbanistica. Cercheremo di mettere insieme tutte le cose e di
produrre nei tempi che ho detto le modifiche necessarie.
Président
La parole à la Conseillère Squarzino
Secondina.
Squarzino (PVA-cU)
La quale si ritiene soddisfatta della
risposta dell'Assessore e le dico il motivo: l'obiettivo principale
dell'interpellanza non era avere la risposta puntuale ad ogni
singolo problema, ma era verificare se c'era, oppure no, la volontà
di modificare questa legge e di farlo in tempi brevi. Mi sembra che
su questo punto l'Assessore abbia risposto positivamente, non solo,
ma ha dato anche un tempo relativamente breve, fine novembre. So
che da mesi si sta lavorando ad una bozza, e so anche che le
difficoltà sono tante.
L'Assessore ha elencato le varie difficoltà, volevo solo
ricordare all'Assessore che è compito del politico operare delle
scelte, quindi distinguere tra le richieste che rispondono ad
interessi "particolari" e quelle che invece rispondono ad interessi
più generali. Credo che sia compito del politico essere capaci di
distinguere fra queste varie richieste e fare delle scelte
precise.
Nell'interpellanza ho esplicitamente fatto riferimento
all'audizione in commissione proprio perché speravo che lei si
attivasse per avere i testi di queste audizioni e che avesse il
tempo di leggerli prima di rispondermi. Vedo che lei ha solo
richiesto i documenti, ma non li ha
ancora…
(interruzione dell'Assessore Vallet, fuori microfono)
… analizzati. Eppure avrebbe avuto
il tempo per farlo, dato che il quesito è stato posto il 18
settembre. Al di là di questi particolari, comunque, credo che sia
importantissimo affrontare alcuni problemi di fondo. Mi permetto di
considerare per adesso secondari, quelli finora regolamentati,
quelli cioè che riguardano il procedimento amministrativo e i
modelli: sono importanti per l'Amministrazione, ma non colgono
alcune questioni di fondo e io la prego, nel momento in cui andrà
ad esaminare con i suoi tecnici la questione, di porre particolare
attenzione alle questioni che ho sollevato, che non sono questioni
sollevate dalla sottoscritta, ma da chi lavora nel settore. Le
faccio un esempio preciso, uno per tutti - che non concerne i
grandi gestori, che non riguarda interessi di singoli, di cui non
sono portavoce, che sia chiaro! -: oggi come oggi gli stessi
impianti degli acquedotti, anche se presentano un bassissimo
livello di emissioni, perché lavorano solo ad intermittenza
pochissime volte, sono sottoposti alle stesse procedure di un
impianto della radiotelevisione italiana. Lei capisce che c'è una
differenza enorme fra quelli che sono i ponti radio che servono
alla Protezione civile, a chi vive in montagna, alle guardie
forestali, a chi lavora in zone pericolose e invece i ponti radio
che delle società private vogliono installare per gestire un
servizio, che poi mettono in vendita sul mercato. C'è una
differenza enorme, quindi su questo io richiamo la sua attenzione
perché credo che, nel mettere delle regole, bisogna chiarire anche
il peso di queste regole in relazione alle persone che sono
chiamate a gestire un servizio. Mi fermo qui e l'aspettiamo poi in
commissione nel momento in cui saranno analizzate le modifiche alla
legge.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK