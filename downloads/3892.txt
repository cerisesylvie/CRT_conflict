Consiglio Regionale della Valle d'Aosta - Oggetto del Consiglio n. 165 del 30 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 165 del 30 marzo 1981 - Resoconto
OGGETTO N. 165/81 - INIZIATIVE PER UN PROGETTO D'INTESA TRA LA
REPUBBLICA ITALIANA E LE CHIESE VALDESI E METODISTE. (Approvazione
di mozione)
Presidente
- Colleghi Consiglieri, avevamo soprasseduto
alla votazione delle mozioni iscritte agli oggetti n. 24, n. 25 e
n. 26 in attesa che i proponenti concordassero un ordine del giorno
unico, cosa che è stata fatta.
Presidente
- Do lettura del testo unitario concordato dai
proponenti le tre mozioni agli oggetti n. 24, n. 25 e n. 26.
MOZIONIE
Il Consiglio regionale della Valle d'Aosta
DELIBERA
1) di manifestare la piena solidarietà alle legittime istanze
delle Chiese Valdesi e Metodiste;
2) di incaricare il Presidente del Consiglio affinché faccia
pervenire al Presidente del Senato, al Presidente della Camera dei
Deputati e al Presidente del Consiglio dei Ministri il seguente
ordine del giorno:
ORDINE DEL GIORNO
Il Consiglio regionale della Valle d'Aosta nell'adunanza del
30 marzo 1981
- richiamato il progetto d'intesa tra lo Stato e le Chiese
Valdesi e Metodiste, in attuazione dell'art. 8 della Costituzione
che sancisce la libertà e l'uguaglianza di tutte le confessioni
religiose, siglato in data 4 febbraio 1978;
- considerato che sinora il Governo non ha ancora provveduto
a proporre con legge la ratifica dell'intesa al Parlamento;
- sottolineato che, ad oltre trent'anni dalla promulgazione
della Costituzione repubblicana, pur essendo di fatto gradualmente
mutate la condizione e la libertà di tali Chiese nella vita
repubblicana, dette Chiese sono pur sempre soggette alla
legislazione fascista sui culti ammessi, legislazione gravemente
limitativa delle libertà religiose; riaffermato il valore morale e
politico dei principi di eguaglianza e libertà religiosa dei
cittadini sancito nella Costituzione Repubblicana;
- invita il Governo della Repubblica a dar corso con urgenza
agli adempimenti necessari per la pronta ratifica legislativa
dell'intesa raggiunta con le Chiese Valdesi e Metodiste.
Presidente
- Per dichiarazione di voto ha chiesto di
parlare il Vice Presidente Mappelli. Ne ha facoltà.
Mappelli
(DC)
- Parlo a titolo personale. Ritengo
che in questo momento siano in corso delle trattative tra lo Stato
italiano e la Santa Sede sul problema del Concordato, e
probabilmente in questo quadro rientrano anche quei riconoscimenti
che chiediamo nell'ordine del giorno. Ora, è evidente, e sarebbe
sciocco negarlo, che io sono pienamente rispettoso delle libertà
altrui pertanto, forse potrei sbagliarmi, ma penso che questo tipo
di proposta venga avanti assieme a quelle altre.
Per quanto mi riguarda, dunque, io mi astengo su questo ordine
del giorno.
Presidente
- Ci sono altre dichiarazioni di voto? Ha
chiesto di parlare il Consigliere Lustrissy, ma non penso per
dichiarazione di voto, bensì per chiarimenti.
Lustrissy
(DP)
- Vorrei precisare una cosa in
rapporto a quanto ha detto il Consigliere Mappelli. È vero che da
anni si sta discutendo della revisione del Concordato fra lo Stato
e la Chiesa Cattolica, però la questione è regolamentata dall'art.
7 della Costituzione, mentre le nostre mozioni riguardano
l'applicazione dell'art. 8; questo dunque è un caso diverso perché
si tratta di definire per la prima volta i rapporti fra le
confessioni acattoliche e lo Stato italiano. L'art. 7 invece, che
disciplina i rapporti fra Chiesa Cattolica e Stato è già attuato:
quella che si sta discutendo è infatti una revisione dei
rapporti.
Le due cose sono quindi completamente diverse.
Presidente
- Altri chiedono di parlare per dichiarazione
di voto? Allora, colleghi Consiglieri, passiamo alla votazione.
Presidente
- Metto in approvazione il testo del
deliberato e dell'ordine del giorno concordato fra i proponenti le
mozioni agli oggetti n. 24, n. 25 e n. 26.
Esito della votazione:
Presenti: 27
Votanti: 24
Astenuti: 3 (Consiglieri Mappelli, Fosson e Bordon)
Maggioranza: 14
Favorevoli: 24
Il Consiglio approva.
Presidente
- Abbiamo stamani iscritto all'ordine del
giorno due oggetti, in via straordinaria ed urgente. Il primo
riguarda la richiesta di approvazione di un ordine del giorno
relativo alla strage di Piazza Fontana e alla sentenza di
Catanzaro. L'ordine del giorno è stato allegato alla richiesta che
mi è pervenuta, sottoscritta dai Consiglieri Tonino, Viberti,
Martin, Tamone, Fosson, Minuzzo, Nebbia, De Grandis e
Lustrissy.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK