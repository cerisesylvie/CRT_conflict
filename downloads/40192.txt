Consiglio Regionale della Valle d'Aosta - Oggetto del Consiglio n. 3053 del 5 dicembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3053 del 5 dicembre 2017 - Resoconto
OGGETTO N. 3053/XIV - Interrogazione: "Notizie in merito alla
mancata attivazione di un percorso di istruzione e formazione
professionale per falegnami presso l'I.S. C. Gex di Aosta".
Rosset (Presidente) -
Punto n. 10 all'ordine del giorno.
Per la risposta, ha chiesto la parola l'assessore Rini, ne ha
facoltà.
Rini (UV) -
Grazie colleghi, mi permettete di fare
chiarezza su un tema che ci sta particolarmente a cuore. Nella
definizione dell'offerta formativa di istruzione e formazione
professionale da proporre alle famiglie, si è cercato di pensare a
un'ampia gamma di possibilità, ma soprattutto si è voluto evitare
la sovrapposizione di percorsi che rilasciano la stessa qualifica
professionale. La priorità del nostro Assessorato, della
Soprintendenza e di questo Governo regionale, è di mettere sempre
al centro i ragazzi, gli studenti, il loro presente e la loro
formazione scolastica, ma soprattutto il loro futuro e quindi
l'eventuale sbocco lavorativo che avranno proprio in seguito alla
loro formazione di oggi.
La decisione di non avviare un percorso triennale IFP, operatore
del legno, ha due motivazioni principali. Io ringrazio anche il
collega Guichardaz - le nostre due strutture collaborano in maniera
forte e concreta proprio per dare la migliore offerta formativa ai
nostri ragazzi - per due motivazioni principali. Innanzitutto per
evitare quella che può essere definita un'eccessiva
parcellizzazione dell'offerta formativa, che comporterebbe la non
attivazione dei percorsi in virtù dei vincoli numerici che
conosciamo molto bene per la creazione delle classi, che sono di 15
alunni per formare una classe IFP e 20 per formare una classe
dell'istruzione professionale. Creare due corsi diversi - lei sa
che c'è già un corso, ci ritornerò dopo - porterebbe che l'utenza
quantitativamente sarebbe sempre quella, ma si sdoppierebbe
l'offerta, con la conseguenza che né l'uno e neppure l'altro corso
poi troverebbero la luce e quindi questo comporterebbe un danno per
i nostri ragazzi. La seconda motivazione è di evitare una proposta
formativa per professionalità che il mercato del lavoro non è più
in grado di assorbire. Prima le dicevo della centralità dei
ragazzi, quindi garantire che il corso venga poi effettivamente
attivato per quel numero, magari più ridotto anche in base alle
richieste, ma che possa essere fatto. E, secondo, non andare a
promettere, a creare, a illudere i nostri ragazzi, che portano
avanti un certo tipo di formazione e poi, ahimè, il mercato del
lavoro proprio in quei settori risulta essere chiuso.
Attualmente la qualifica di operatore del legno la si può
conseguire al termine del terzo anno del corso quinquennale di
istruzione professionale produzione industriale e artigianale,
attivato presso l'Istituto professionale industria e artigianato
Don Bosco di Châtillon. Prevedere l'avvio di un corso triennale con
la stessa qualifica presso l'istituzione scolastica Corrado Gex
pregiudica la formazione delle classi prime di entrambi i percorsi.
Questa era la nostra più grande preoccupazione, mi creda, collega
Roscio: quella di pregiudicare l'avvio di entrambi i corsi. Negli
ultimi anni non è stato infatti possibile attivare i percorsi IFP
proposti nell'orientamento (non sempre, di alcuni percorsi
ovviamente), proprio per la mancanza di iscrizioni. E anche il
settore del legno ha subito una forte flessione in questo
senso.
Vi è poi un'altra osservazione, che mi preme farle. Negli ultimi
anni sono state portate avanti tante battaglie per una zona, quella
della Media Valle, che troppo spesso si è vista penalizzata. Io
guardo il collega Chatrian, perché in quest'aula di battaglie ne ha
fatte tante proprio per questa zona e anche per quell'istituzione
scolastica. Prevedendo un corso che facesse "concorrenza" - mi
conceda questo termine, che metto tra virgolette, ma è così - si
sarebbe portato e arrivati a non avere l'attivazione né di una
classe, né dell'altra. Questo non lo diciamo ovviamente noi, che
siamo la parte politica, ma lo riferiscono i tecnici, perché questo
è stato l'orientamento anche della Soprintendenza agli studi, dei
tecnici che ci hanno suggerito questa unica strada nell'interesse
dei ragazzi. Soprattutto nell'interesse di una zona, quella della
Media Valle, che è già stata fortemente - crediamo - fortemente
penalizzata negli ultimi anni e che noi invece intendiamo
rilanciare.
Presidente -
Per la replica, ha chiesto la parola il
consigliere Roscio, ne ha facoltà.
Roscio (ALPE) -
Grazie, assessore Rini, per la risposta
che ho ascoltato con interesse. Ma devo dire che condivido
veramente molto poco, nel senso che alla condivisione del
principio, dal nostro punto di vista, non corrispondono i fatti, e
provo a ripercorrere un po' quello che è stato fatto. L'IFP
(Istruzione e Formazione Professionale) aveva un carattere
sperimentale per un triennio, in virtù del quale è stato attivato
un gruppo di monitoraggio. La sede nella quale è venuta richiesta è
stata il gruppo di monitoraggio, dove erano presenti le strutture,
ma anche chi è più a contatto con i ragazzi e magari ha il polso di
quello che avviene, nel senso che c'erano proprio i dirigenti delle
istituzioni scolastiche e i rappresentanti del territorio. Lì è
stata reiterata la richiesta di avere la possibilità di attivare un
corso per operatori, proprio ad Aosta presso l'istituzione Corrado
Gex.
Quindi l'indirizzo in quella sede era di dare una possibilità.
Ma non così, in maniera semplice: occorreva dare la possibilità di
attivare un corso, ma senza danneggiare coloro che hanno già i
corsi attivati, perché per fare questo occorreva seguire e
stabilire un percorso, stabilire le modalità organizzative e
soprattutto - quello che interessava in quella sede - non negare
una possibilità, cosa che invece è stata scelta da questa
maggioranza.
Vorrei ricordare che a oggi Aosta e l'Alta Valle hanno una
carenza formativa in questo senso e che quello che è successo nella
Media Valle, nonostante le battaglie fatte, è che di fatto c'è
stata una riduzione forte dell'offerta formativa in quei territori,
nonostante la professionalità dei docenti, nonostante le dotazioni
esistenti e le attrezzature. Qui sto parlando di Aosta, dove c'è un
pezzo di storia dell'istruzione professionale valdostana che
rischia di sparire. Questa è la realtà e questo accade - vorrei
ricordare - nonostante la potestà primaria della Regione in
materia, nonostante più volte si sia parlato, anche in sede di
vecchie Finanziarie, di filiera del legno. Mi chiedo come fare ad
attivare una filiera del legno, se poi non abbiamo chi può portarla
avanti, nonostante ci siano possibilità di sviluppo inedite,
innovative, moderne e sostenibili, come succede in altre regioni,
nel settore delle costruzioni. E qualcosa anche in Valle d'Aosta
comincia a muoversi, per cui, da questo punto di vista, forse
bisognerebbe fare dei ragionamenti.
Si condividono con le parole questi principi, però poi le azioni
vanno nella direzione opposta e soprattutto - direi - anche a
scapito dell'istituzione pubblica. Abbiamo visto ieri che c'è stata
l'approvazione dell'offerta formativa degli IFP per gli anni
2017/2018, di cui noi ovviamente non conosciamo i contenuti, perché
non sono ancora pubblici, ma da quello che ci dice l'Assessore,
quell'indirizzo che era stato dato non è stato seguito. Ce ne
rammarichiamo, perché l'intento allora era dare una possibilità.
Ovviamente qualora non ci fossero stati i numeri, l'intento e le
indicazioni erano quelle di dire: se non ci sono i numeri,
manteniamo quello che già c'è, senza andare a pregiudicare un
percorso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK