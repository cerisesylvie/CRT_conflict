Consiglio Regionale della Valle d'Aosta - Oggetto del Consiglio n. 2993 del 7 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2993 del 7 novembre 2017 - Resoconto
OGGETTO N. 2993/XIV - Interpellanza: "Interventi per
migliorare la qualità della falda acquifera nella piana di
Aosta".
Rosset (Presidente) -
Con 27 Consiglieri presenti
possiamo iniziare i lavori. Siamo giunti al punto n. 18 dell'ordine
del giorno. Per l'illustrazione, ha chiesto la parola il collega
Restano, ne ha facoltà.
Restano (AC-SA-PNV) -
L'argomento che ci accingiamo a
trattare è già stato ampiamente discusso nel corso degli anni
Duemila: nel 2001 si è parlato dell'inquinamento nella zona
dell'area Cogne a seguito di accertamenti della Polizia ambientale,
nel 2003 l'argomento è stato ripreso a seguito di una bonifica
della stessa zona, nel 2007 si è parlato di nuovo di inquinamento
di metalli pesanti nell'alveo della Dora Baltea; argomenti trattati
a cui hanno fatto seguito altrettante iniziative. Dal 2007 ad oggi
l'Agenzia regionale per l'ambiente monitora la situazione con dei
prelievi di campioni routinari in vari punti della piana di Aosta
come in tutto il resto della regione. Mi sono state fatte delle
segnalazioni in merito agli esiti analitici relativamente al
riscontro di cromo esavalente, di tetracloroetilene, dato
evidenziato all'interno della relazione dell'ambiente dell'ARPA al
capitolo 6 che riguarda le acque della falda. Ho preso il documento
e l'ho analizzato rapidamente e effettivamente viene riscontrato un
inquinamento in tal senso tale da portare a dare un giudizio di
"scarso" relativamente alla falda acquifera di Aosta e del
circondario, soprattutto nella zona di Pollein e Brissogne. Va
rilevato che vi è un giudizio di buono o scarso, non vi è un
giudizio intermedio.
Ma di cosa stiamo parlando, cos'è il cromo esavalente? È un
contaminante ambientale fra i più pericolosi: è tossico, è
cancerogeno per l'uomo, molto solubile nell'acqua e raggiunge
facilmente la falda, estendendosi con rapidità. Parlando invece del
tetracloroetilene, quali sono le sue caratteristiche? Viene usato
principalmente nelle lavanderie a secco per lo sgrassaggio dei
metalli. Se assimilato dall'uomo, si concentra soprattutto nel
fegato, nei reni, interessa il sistema nervoso centrale, i tessuti
adiposi. Lo IARC lo classifica nel gruppo 2A come "probabile
cancerogeno per l'uomo". Nelle cavie si è visto un incremento di
carcinomi epatocellulari, un incremento dell'incidenza di leucemie
e tumori renali. Parliamo quindi, insieme ad altri metalli pesanti
rilevati che creano invece irritazione nell'uomo, di elementi molto
pericolosi.
Ora si viene da interrogare: quali sono stati i lavori svolti.
Sappiamo di una bonifica, di un
capping
, ma se nel corso
degli anni si continua ad avere sempre lo stesso giudizio (negli
ultimi 10 anni), vale a dire che all'interno dell'area industriale
ex Cogne è presente un inquinamento da cromo 6, rinvenuto anche
fuori dal sito; che nella zona di Brissogne si rilevano
concentrazioni elevate soprattutto di manganese e nichel, che in
località autoporto c'è una contaminazione di tetracloroetilene, ci
si chiede cos'è stato fatto. Viene da chiedersi anche quali sono i
valori rilevati, se sono stati fatti altri tipi di indagine da
parte dell'ente pubblico, ma anche in autocontrollo da parte delle
ditte interessate. Con questa interpellanza chiediamo all'Assessore
interessato, sapendo anche qual è la sua formazione, qual è la sua
sensibilità in merito, cosa intenda fare il Governo regionale, cosa
intenda porre in essere per addivenire ad una migliore qualità
delle acque di falda, anche perché non ci è dato sapere quale sia
l'acqua potabile utilizzata all'interno della Cogne, se i lavori di
bonifica abbiano sortito il loro effetto. Non si hanno riscontri
ufficiali in merito, quindi attendiamo la sua risposta. Grazie.
Presidente -
Per la risposta, ha chiesto la parola
l'assessore Guichardaz, ne ha facoltà.
Guichardaz (PD-SIN.VDA) -
Grazie, colleghi Restano,
Borrello e Fosson per aver posto all'attenzione di questo Consiglio
la delicata questione dello stato qualitativo della falda di Aosta,
che mi permette di fornire, sulla base delle domande che sono state
poste nell'interpellanza, indicazioni circa le azioni già
intraprese e soprattutto su quelle che si intendono intraprendere
per il futuro.
Intanto, per rispondere alla vostra prima domanda, è utile
premettere che in Valle d'Aosta ci sono tre piane che, per la loro
importanza su scala regionale, anche in funzione dei volumi di
acqua emunti dai pozzi e dai cosiddetti "centri di pericolo"
presenti sul territorio, sono costantemente sottoposte a
monitoraggi da parte di ARPA, la nostra Agenzia regionale per
l'ambiente: in Alta Valle la piana di Morgex, in Bassa Valle le
piane di Verrès, Issogne e Arnad e di Pont-Saint-Martin e Donnas e
nella Media Valle la piana di Aosta. L'esecuzione dei monitoraggi
sulla falda di Aosta avviene oramai dal 1997 da parte di ARPA, e da
ben prima da parte dell'USL, come il collega Restano sa molto bene,
essendo anche mio collega, nonché mio coordinatore, quindi, come
avete ben rappresentato nella premessa alla vostra interpellanza, i
risultati, i dati dei monitoraggi sono - come avete scritto voi e
come, credo, abbiate rilevato - regolarmente pubblicati sul sito
internet istituzionale di ARPA all'indirizzo www.arpa.vda.it nella
sezione "Acque sotterranee". I dati si riferiscono all'aspetto
qualitativo: vengono fatti dei controlli sugli analiti stabiliti
dalla normativa e quantitativo, si controlla la profondità della
falda e la soggiacenza. Tutti i dati sono pubblici e si riferiscono
al decennio 2007-2016, mentre per le annualità precedenti sono
consultabili le relazioni cartacee - credo che non siano ancora
state digitalizzate - sullo stato dell'ambiente. Sul sito di ARPA
sono indicati, in modo molto dettagliato e chiaro, i risultati di
ogni singola campagna di controllo con riferimento ai parametri
fissati dalle normative (parametri che sono una cinquantina) e ai
valori riscontrati, compresi - com'è stato giustamente detto dal
collega Restano - quelli oltre i valori limite fissati dalla
normativa, sono proprio evidenziati in rosso, li ho visti stampati.
Ad ogni buon conto, segnalo che, al di là dei controlli
standard
effettuati da ARPA nell'ambito delle campagne di
monitoraggio sulla falda di Aosta, vengono altresì eseguiti
particolari controlli nell'ambito di puntuali procedimenti di
bonifica e messa in sicurezza. In tal caso gli analiti controllati
sono individuati tra quelli completi oggetto di monitoraggio, in
relazione però alla particolare contaminazione (o presunta
contaminazione), anche al fine di individuare le azioni da porre in
atto con riferimento al singolo procedimento. Come lei sa credo
meglio di me, le azioni variano a seconda del tipo di
contaminazione. In alcuni casi le contaminazioni, come quelle che
ha citato lei, sono storiche, quindi impongono azioni di messa in
sicurezza più o meno complesse del sito. Nel caso, per esempio, di
contaminazioni diffuse, si agisce spesso di autorità attraverso
ordinanze di divieto di utilizzo degli acquiferi contaminati: ad
esempio, la chiusura dei pozzi, fino al ripristino delle situazioni
di potabilità e attraverso anche un riavvicinamento, un
infittimento della frequenza del monitoraggio.
I colleghi Restano, Borrello e Fosson chiedono inoltre: "quale
sia l'attività che il Governo regionale intende porre in essere per
addivenire ad una migliore qualità della falda". Ringrazio i
colleghi per la domanda, che mi consente di segnalare che ulteriori
e più puntuali azioni atte a garantire una migliore qualità della
falda e delle falde - non solo, quindi, quella di Aosta - saranno
individuate, spero presto - diciamo che il piano è già quasi
terminato -, proprio nel piano di tutela delle acque della Valle
d'Aosta in corso di predisposizione e ciò con l'obiettivo di
arrivare ad un giudizio costante e regolare di buono, come il
collega Restano accennava e come d'altronde richiesto dalle
normative vigenti.
Ricordo ai colleghi che il 25 luglio scorso si è riunita la III
Commissione consiliare proprio con l'obiettivo di programmare i
lavori riguardanti il piano di tutela delle acque e mi è parso
dalla lettura - io non c'ero, ma ho letto gli atti - di scorgere
un'intenzione condivisa, e anche sincera, da parte di tutti i
Commissari, di addivenire ad un piano in tempi rapidi, ma ad un
piano davvero partecipato, un piano che auspico possa essere il
risultato di un processo decisionale più ampio possibile, che spero
coinvolgerà tutti coloro che a qualche titolo sono interessati alla
salvaguardia delle nostre acque. Invito chi è interessato e chi ci
ascolta ad entrare nel sito della Regione, a leggersi
l'interessante documentazione relativa all'aggiornamento del piano
di tutela delle acque e ai numerosissimi contributi da parte degli
organismi più vari: dalle associazioni di tipo ambientale agli
esperti, agli organismi istituzionali. Credo che questa sia
un'occasione importante di partecipazione pubblica, alla quale è
bene che tutti riescano in qualche modo partecipare, ciascuno con
le proprie competenze.
Presidente -
Per la replica, ha chiesto la parola il
collega Restano, ne ha facoltà.
Restano (AC-SA-PNV) -
Veramente ci aspettavamo una
risposta un pochino diverso laddove le si chiede quale sia il suo
intendimento in merito, perché la risposta che si cercava era una
risposta politica, non una risposta dei tecnici.
In secondo luogo, forse non ne è a conoscenza, ma in
autocontrollo vengono eseguiti degli accertamenti e delle analisi -
che dovrebbe aver già ricevuto - che sono molto preoccupanti, che
evidenziano un incremento dell'inquinamento. Del resto, le tabelle
che lei ha citato ci dicono questo: che la falda, soprattutto per
quanto riguarda la carta delle isofreatiche, tende a spostare
l'inquinamento verso il basso, oppure vi sono altre fonti di
inquinamento a valle di Aosta. In merito a questo, lei non ci ha
dato risposta e questo non ci rende di certo contenti e non ci
soddisfa.
Noi accettiamo di buon grado il suo invito alla collaborazione,
però gradiremmo in futuro collaborare ma avendo un indirizzo
politico, poi sarà compito nostro cercare di portarla laddove per
noi è meglio andare, ma gradiremmo anche avere dei dati più
precisi, perché o ha fatto finta di non conoscere, o non li
conosce, delle due l'una, non si scappa. Venire qua e non
rispondere con puntualità a delle domande, soprattutto quando si
parla di principi attivi tumorali, ci preoccupa molto. Ci
preoccupano i ragazzi che frequentano l'area verde di Pollein,
l'acqua con la quale viene irrigato il campo, da dove arriva; ci
preoccupa l'acqua potabile erogata all'interno dello stabilimento
Cogne, a che punto è l'inquinamento? Ai 20 metri? Ai 10 metri? Ha
toccato la falda che interessa i pozzi o no? Inutile avere 15 anni
di dati se poi non diamo un indirizzo alle risposte, questo noi
cerchiamo, cerchiamo di tutelare la salute pubblica, niente di
più!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK