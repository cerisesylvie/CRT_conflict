Consiglio Regionale della Valle d'Aosta - Oggetto del Consiglio n. 1438 del 24 settembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1438 del 24 settembre 2015 - Resoconto
OGGETTO N. 1438/XIV - Interpellanza: "Valutazioni in ordine
al progetto di realizzazione di una centrale idroelettrica per lo
sfruttamento dell'acqua del torrente Menouve nel comune di
Etroubles".
Presidente
- Per l'illustrazione, la parola al
Consigliere Bertin.
Bertin (ALPE) -
Grazie Presidente.
Il Piano di tutela delle acque della Valle d'Aosta è attualmente
in fase di revisione, come in molte altre Regioni italiane, e in
questi mesi si dovrà procedere a valutare la situazione dei
torrenti, dei fiumi e dei corsi d'acqua della nostra Regione per
capire se gli interventi fatti sinora sono stati efficaci, se ce ne
vorranno altri e per impostare la politica per quanto riguarda lo
sfruttamento dell'acqua nei prossimi anni. L'acqua sta diventando a
livello mondiale un fattore sempre più fondamentale per gli
equilibri non soltanto ambientali. Il cambio climatico sta
determinando nuove situazioni e molte crisi inattese che rischiano
di condizionare lo sviluppo di molte comunità, ma anche, in
generale, del pianeta. Il Piano di tutela delle acque sarà anche
l'occasione per affrontare certi argomenti, come ad esempio su chi
dovrà gestire questa fondamentale risorsa, il pubblico, il privato,
eccetera. Lo stesso Papa Francesco, nell'ultima enciclica
Laudato si'
, si è soffermato ampiamente su questo aspetto,
sottolineando tra l'altro che in alcuni luoghi del mondo avanza una
tendenza a privatizzare questa risorsa, trasformandola in una merce
soggetta alla legge del mercato. In realtà, dice il Papa, l'accesso
all'acqua è un diritto umano essenziale, fondamentale e universale.
Insomma, detto altrimenti e non da Papa Francesco, è un classico
bene comune, e in questa prospettiva, con questa consapevolezza,
deve essere governato. In Valle d'Aosta l'acqua ha sempre avuto un
ruolo fondamentale e la comunità ha sempre attribuito molta
importanza a questa risorsa dandogli un valore anche simbolico. Nei
prossimi mesi, i mesi nei quali affronteremo questo piano, dovremmo
guardare al futuro di questa risorsa molto importante per questa
Regione. Anche dal punto di vista dell'uso idroelettrico, come
sappiamo, rappresenta un fattore economico significativo per la
nostra Regione, un uso ampiamente utilizzato negli anni e che deve
farci riflettere su come vogliamo continuare.
Torniamo al piano e a una risoluzione che ho già presentato
qualche tempo fa, proprio in relazione a questo piano, nel quale
chiedevamo di prorogare una deliberazione del 2012, la famosa
"pseudo-moratoria sullo sfruttamento delle acque" che sarebbe
scaduta il 30 giugno di quest'anno. In quell'occasione, tra le
altre cose, chiedevamo di prorogare questa delibera e in
quell'occasione ci è stato risposto dall'Assessore (lo cito):
"
Come avevamo concordato, ci sarà una delibera, ovviamente prima
del tempo della scadenza, che è appunto il 30 giugno
". Queste
sono le parole dell'Assessore, che ovviamente non ha votato la
risoluzione avendo enfaticamente sostenuto che avrebbe fatto questa
delibera, ma al momento la delibera non è stata fatta e nessuna
comunicazione è stata data in merito...un modo un po' strano di
comportarsi, e comunque vorremmo capire le ragioni e le conseguenze
della mancata proroga di questa delibera del 2012. Adesso, in
questo periodo tra l'altro, si è anche avuto il riavvio, nel Comune
di Etroubles, dell'iter di una domanda di subconcessione allo
sfruttamento ad uso idroelettrico di derivazione dell'acqua sul
torrente Menouve, come dicevamo nel Comune di Etroubles. Tale
impianto, per il suo posizionamento, rischierebbe di compromettere
gravemente il futuro approvvigionamento idrico dell'acquedotto
intercomunale di Etroubles e di Saint-Oyen che già negli anni '70
si erano messi insieme, anticipando un po' i tempi, per fare un
acquedotto comune acquistando le sorgenti della zona. L'opera in
questione rischia, cambiando la direzione delle sorgenti, di creare
dei seri problemi all'acquedotto indipendentemente da quello che
verrà poi prelevato dall'impianto. Sono questioni tecniche
difficilmente analizzabili in questo Consiglio che hanno delle
rilevanze sull'approvvigionamento di questo acquedotto e qui si
evidenzia il rapporto tra un uso agricolo e alimentare dell'acqua e
quello per lo sfruttamento idroelettrico che a volte rischia di
essere in conflitto. Tra l'altro, quest'acqua del torrente Menouve
è utilizzata da molti alpeggi e
ru
della zona, oltre ad
avere due impianti sullo stesso asse torrentizio più in basso che
sono già attivi da diversi anni, zona nella quale si farà la presa,
e tra l'altro è una zona nella quale ci sono i percorsi dell'Alta
Via, il
Tor des Géants
e il
Tour des Combins
,
percorsi e sentieri sui quali si è molto investito e si rischia di
andare a toccare un angolo di natura ancora incontaminata andando a
compromettere un futuro sviluppo turistico-ambientale di quella
zona.
In questi mesi, per iniziativa di alcuni residenti dei comuni
interessati, si è aperta una sottoscrizione di firme che in poco
tempo ha avuto un notevole riscontro. In questi giorni si sta
concludendo la raccolta dei fogli e a breve credo che i promotori
diranno qual è il risultato, ma so che sono molto soddisfatti per
il numero di firme, nonostante i tempi siano stati decisamente
ristretti. Anche le stesse Amministrazioni comunali di Etroubles e
Saint-Oyen hanno sostenuto questa raccolta firme e hanno espresso
la loro contrarietà a questo nuovo impianto idroelettrico, come
avevano già fatto in passato per altri impianti della zona, zona
particolarmente sfruttata dal punto di vista idroelettrico. Anche
il Consorzio ha recentemente espresso la sua contrarietà su questo
nuovo impianto.
Ci chiedevamo pertanto quale valutazione esprime riguardo al
progetto il Governo regionale, anche a prescindere dalle questioni
strettamente tecniche e se questo impianto che ha, come abbiamo ho
visto, la contrarietà di buona parte delle comunità interessate
perché va a toccare aspetti importanti per il futuro sviluppo di
queste comunità...se si ritiene che l'interesse generale sia questo
o un altro e, in generale, l'intenzione del Governo regionale
riguardo a questa subconcessione ad uso idroelettrico. Grazie.
Presidente -
Per la risposta, la parola all'Assessore
Baccega.
Baccega (SA) -
Grazie Presidente. Si ringrazia anche il
Consigliere Bertin, perché questa comunque era un'interpellanza
annunciata, visto il clamore mediatico che ha avuto questa
subconcessione.
La subconcessione ha una storia piuttosto lunga, risale appunto
al 2006, passa da una serie di richieste di approfondimenti tecnici
in sede di valutazione di impatto ambientale e tutta una serie di
sospensioni, richieste appunto dagli stessi committenti per
verificare e decidere come procedere, alla luce sia delle
risultanze tecniche, sia di quanto veniva affermato dalle comunità
locali. Il titolare della domanda di subconcessione attendeva il
termine di pubblicazione previsto dalla legge sul VIA per
raccogliere le osservazioni e le opposizioni, ma in data 22
settembre mi è pervenuta una nota, ieri mattina, con cui si chiede
appunto la sospensione della procedura di valutazione di impatto
ambientale, proprio per effettuare un profondo confronto dialettico
con la comunità di Etroubles e quindi, da questo punto di vista, la
procedura è sospesa.
Rispondendo ai suoi quesiti, con riferimento al primo quesito:
"
le ragioni e le conseguenze della mancata proroga della
delibera citata in premessa
", quella della moratoria, mi preme
evidenziare e sottolineare che in questo periodo non è stata
rilasciata alcuna subconcessione in contrasto con gli indirizzi
della moratoria, che la predisposizione della nuova deliberazione
che indica la prosecuzione della moratoria delle domande è quasi
completata e che, a brevissimo, sarà adottata dalla Giunta
regionale. Tutto questo lo avevo affermato nella commissione
consiliare del 7 luglio, poiché il provvedimento non prevede
soltanto una semplice proroga, anche se vorrei evidenziare che è
semplicistico chiamarla "proroga", in quanto la delibera della
Giunta regionale del 2012, la n. 1253, in realtà al punto 1
stabilisce gli indirizzi per limitare il rilascio di nuove
derivazioni d'acqua d'uso idroelettrico per almeno tre anni. Quindi
con la locuzione "almeno tre anni" noi diciamo che tali limiti sono
validi per almeno tre anni, cioé il 30 giugno, e proseguono fino a
che non ci sia un provvedimento di revoca con analogo atto della
Giunta regionale (che non c'è stato, quindi diciamo che la proroga
va nella direzione indicata). In realtà questo è il provvedimento
che darà il via all'aggiornamento del nuovo Piano di tutela delle
acque 2015. Pertanto non è stata avviata quella fase di
concertazione come indicato nell'interpellanza e quindi il processo
di valutazione ambientale strategico, che sarà fondamentale e per
cui verrà data concretezza al principio generale della direttiva
quadro delle acque relativo all'implementazione della
partecipazione attiva di tutti i soggetti interessati, compresi gli
utenti, per l'attuazione delle strategie generali per raggiungere
gli obiettivi della direttiva quadro delle acque.
Al quesito n. 2, ritengo che la valutazione sulla centrale
idroelettrica, che ovviamente per ora è sospesa per quanto riguarda
i giudizi rispetto a questo provvedimento, non può non prescindere
dai giudizi tecnici e di compatibilità ambientale dell'opera, in
primo luogo perché non sarebbero supportate da idonee e competenti
valutazioni, ma esclusivamente dettate dall'onda emotiva
determinata dalle notizie trasmesse dai mezzi di comunicazione; le
stesse valutazioni, inoltre, sarebbero riduttive nei confronti
dell'operato delle strutture tecniche dell'Amministrazione, in
quanto porterebbero a pensare che noi, Amministratori regionali,
possiamo assumere decisioni su temi che coinvolgono il bene della
collettività sulla base di stati emotivi e non sulla base di
valutazioni ponderate, tecnicamente supportate, effettuate da
tecnici esperti e qualificati. Quindi una valutazione che prescinde
dagli aspetti tecnici e ambientali potrebbe generare il pensiero
che l'attribuzione in concessione di beni demaniali sia svolta
dagli Amministratori regionali a dispetto di qualsivoglia
valutazione, quando invece ci sono precise normative nazionali e ci
sono precisi indirizzi del Consiglio regionale, proprio il Piano di
tutela delle acque in vigore.
Quali sono le "
intenzioni del Governo regionale in merito al
rilascio della subconcessione ad uso idroelettrico sul torrente
Menouve sopracitata
": direi che è superata come risposta, in
quanto per ora è ritirata. Evidentemente il Governo regionale
procederà secondo la logica di quanto il Piano di tutela delle
acque potrà determinare gli aspetti tecnici. Ovviamente c'è questa
fase di concertazione che l'imprenditore che vuole realizzare la
centralina sta attuando con le comunità locali e quindi, da questo
punto di vista, rimane tutto in sospeso per il momento. Grazie.
Presidente -
Per la replica, la parola al Consigliere
Bertin.
Bertin (ALPE) -
Grazie Presidente.
Guardiamo la prima questione riguardo alla delibera per la
pseudo-moratoria del 2012 che avevo semplificato dicendo: "facciamo
una proroga". Io l'avevo semplificata, ma lei mi pare piuttosto
contraddittorio e confuso, e lei stesso, qui, in Consiglio, l'aveva
citato: "
Come avevamo concordato, ci sarà una delibera,
ovviamente prima del tempo della scadenza, che è il 30 giugno
".
Quindi io magari avrò semplificato, ma lei viene qui, in Consiglio,
dice delle cose che poi contraddice e mi pare piuttosto confuso da
questo punto di vista...probabilmente è meglio se viene qui, in
Consiglio, e ci dice delle cose su cui poi si dà seguito, non è il
bar in cui si dice e si fa tutt'altro! Io avrò semplificato, ma
certo non mi pare il modo di comportarsi rispetto a questo
Consiglio.
Andiamo alla questione riguardante il Menouve. Proprio ieri,
alla vigilia del Consiglio, il soggetto che vuole realizzare questa
centralina ha deciso di chiedere la sospensione per una sua
iniziativa personale. Il fatto è positivo, comunque, e permetterà
anche a questi operatori economici di guardare attentamente la
questione e di confrontarsi con la comunità locale. Questo, di per
sé, può essere visto anche positivamente e la scelta è comunque da
giudicarsi di buon senso, ma, come dicevo, è stata un'iniziativa
presa da un soggetto economico che vuole realizzare un impianto.
Per il momento rimane sospeso, ma la questione generale rimane,
anche perché, come dicevamo in precedenza, quello dell'acqua è un
bene comune che va gestito nell'interesse di tutti e, in questo
caso, la nuova centrale idroelettrica di Etroubles è un caso
emblematico che va al di là del caso singolo. Vi è un contrasto tra
diversi interessi e bisogna capire quali sono quelli che devono
prevalere, tenendo presente che la Valle d'Aosta, da un punto di
vista dell'utilizzo dell'acqua a scopo idroelettrico, credo abbia
già dato a sufficienza. Quasi tutti gli assi torrentizi hanno a
questo punto degli interventi; bisogna valutare attentamente come
vogliamo proseguire e le conseguenze che questo può avere. Le nuove
iniziative devono avere un interesse generale, un significato
economico certo e un impatto ambientale minimo (nel caso specifico
non è questo). Ricordo che dal 2010 ad oggi sono state rilasciate
160 subconcessioni in cinque anni: vuol dire che ne abbiamo
rilasciate una media di 30 all'anno, ma ne rimangono ancora molte
da analizzare. Bisogna cogliere l'occasione con questo Piano per la
tutela delle acque per affrontare la questione nel suo complesso,
valutandola anche nella prospettiva del cambio climatico e
deciderne in funzione.
Per quanto riguarda le valutazioni del Governo regionale -
evidentemente non si tratta di scelte emotive, quello che
chiedevamo non era una considerazione da parte dell'Assessore
dettata da emotività -, quello che chiedevamo era un indirizzo
politico generale rispetto a questo caso singolo, ma che, come
dicevo, è un caso emblematico di una certa situazione. È una
questione politica, non ha nulla a che vedere con i sentimenti o
qualcosa del genere; si tratta di scelte che condizioneranno
l'avvenire della nostra Regione che vanno affrontate con le idee
chiare e con un indirizzo politico altrettanto chiaro. Grazie.
Presidente -
Punto 35 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK