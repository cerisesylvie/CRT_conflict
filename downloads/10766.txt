Consiglio Regionale della Valle d'Aosta - Oggetto del Consiglio n. 1759 del 9 gennaio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1759 del 9 gennaio 1991 - Resoconto
OGGETTO N. 1759/IX - Soppressione di treni lungo la linea
ferroviaria Aosta-Torino.
(Interpellanza)
Presidente: Do lettura dell’interpellanza
presentata dal Consigliere Riccarand ed iscritta al punto 14
dell’ordine del giorno:
INTERPELLANZA
Nello scorso mese di novembre si sono nuovamente verificate
delle soppressioni di treni lungo la linea Aosta-Torino determinate
da spostamento di personale militare per far fronte a scioperi
verificatisi in compartimenti molto lontani;
queste soppressioni di treni creano gravissimi disagi per gli
utenti e scoraggiano chi vuole utilizzare il treno. Si tratta
infatti di soppressioni improvvise, senza nessuna adeguata
informazione nei giorni precedenti, con servizi sostitutivi tramite
pullman che non rispettano orari e coincidenze e lasciano a piedi i
malcapitati viaggiatori;
tutto ciò premesso, il sottoscritto Consigliere regionale del
Gruppo "Verde Alternativo"
interpella
l’Assessore regionale
all’Industria, Commercio, Artigianato e Trasporti
per sapere:
1) quanti treni sono stati soppressi nel corso del mese di
novembre sulla linea Chivasso-Aosta e per quali motivi;
2) per quale motivo non si provvede a dare tempestiva
informazione agli utenti sulla interruzione del servizio
ferroviario;
3) per quale motivo non si provvede neppure a fornire i servizi
sostitutivi adeguati che permettano agli utenti di raggiungere le
località per cui hanno pagato il biglietto e senza perdere le
coincidenze;
4) che cosa si intende fare per arrivare finalmente alla
smilitarizzazione della linea Chivasso-Aosta eliminando gli attuali
disservizi.
Presidente:
Ha chiesto la parola il Consigliere
Riccarand; ne ha la facoltà.
Riccarand (VA):
Con questa interpellanza proponiamo
all’attenzione del Consiglio un problema che è già
stato discusso altre volte, ma che è sempre attuale e provoca
continui disagi agli utenti della ferrovia. Già non sono numerosi
quelli che hanno il coraggio di servirsi della ferrovia e tuttavia
vengono ancora sistematicamente penalizzati nella tratta
Chivasso-Aosta da improvvise soppressioni di servizi di treni,
sostituiti da servizi di pullman che non rispettano né gli orari né
le coincidenze e, com’è successo nel mese di
novembre, lasciano che i passeggeri attendano per delle ore una
coincidenza alla stazione di Chivasso. Neppure il servizio
sostitutivo viene organizzato in modo da risultare quanto meno
decente.
Con l’interpellanza, vorremmo sapere in
particolare quante interruzioni di servizio si sono verificate
nello scorso mese di novembre; quali sono state le cause che,
mentre in Piemonte ed in Lombardia i treni viaggiavano normalmente,
hanno fatto sì che sulla linea Chivasso-Aosta non ci fosse
personale sufficiente, alcuni treni venivano soppressi e non
c’era un servizio sostitutivo in grado di funzionare
in modo adeguato.
E’ chiaro che questi continui disservizi, che
causano disaffezione verso l’uso del treno, si
verificano senza un minimo di preavviso, nel senso che non si ha
neppure l’accortezza di preavvisare, magari con un
cartello esposto nei locali della stazione o con un comunicato
stampa, che nei giorni successivi potrà verificarsi qualche
disservizio. Può succedere che il giorno prima il cittadino vada a
comprare il biglietto e che il giorno dopo il treno non ci sia più.
E’ ovvio che tutto ciò favorisca la tendenza a
servirsi dell’automezzo privato o la ricerca di un
servizio per mezzo di autopullman, penalizzando il servizio su
rotaia che invece, per tanti motivi, dovremmo incentivare al
massimo.
Vorremmo quindi sapere quali sono i casi che si sono verificati
nel mese di novembre e per quali motivi. Vorremmo anche sapere
come, il cittadino che viene penalizzato in questo modo, possa
rivalersi in qualche modo dei danni che è costretto a sopportare
ricorrendo, ad esempio, all’uso di un taxi o ad
altro mezzo di trasporto e chi si preoccupa di reintegrare i costi
cui vanno incontro più volte all’anno centinaia e
centinaia di abitanti della Valle d’Aosta.
Questa situazione difficile deve essere superata attraverso la
smilitarizzazione della linea, perché il punto di partenza del
disservizio è la gestione militare. E’ inconcepibile
che la linea continui ad essere gestita dal Genio ferrovieri.
Nell’interpellanza chiediamo che, anche rispetto
alla smilitarizzazione, ci venga illustrato che cosa si intende
fare concretamente per arrivare ad una gestione decente di questa
linea ferroviaria.
Presidente:
Ha chiesto la parola
l’Assessore all’Industria, Commercio,
Artigianato e Trasporti, Fosson; ne ha facoltà.
Fosson (DC):
I disguidi verificatisi nel novembre del
1990 sono stati effettivamente causati dall’invio
dei militari del Genio ferroviario di stanza in Valle
d’Aosta su linee di importanza nazionale interrotte
dallo sciopero del personale civile dell’Ente
ferroviario di Stato. E’ noto che, in presenza di
scioperi in altre zone d’Italia, il Genio ferrovieri
è incaricato della gestione delle linee di interesse nazionale.
La Regione ha immediatamente provveduto ad inviare un telegramma
di protesta, come era già stato fatto in passato, sottolineando che
proprio i pendolari, lavoratori o studenti, venivano dan-neggiati
da quella situazione, come ribadiva lo stesso Consigliere
Riccarand, e facendo rilevare che, con un servizio aleatorio, non
si incentiva certo l’uso della ferrovia, ma quello
del mezzo privato.
Non conosco esattamente il numero dei treni locali soppressi, ma
posso dire che le soppressioni sono avvenute in quattro giorni. Per
quanto attiene alla tempestiva informazione in presenza di una
situazione di emergenza, l’amministrazione
ferroviaria e l’autorità militare si giustificano
dicendo che purtroppo non è possibile dare informazione tempestiva
sulla sospensione del servizio proprio perché anche gli scioperi
che vengono fatti non sempre sono comunicati con tempestività, anzi
il più delle volte avvengono a sorpresa, per cui occorre
intervenire immediatamente per garantire il servizio sulle linee
nazionali e di conseguenza non sempre i comunicati, quando ci sono,
possono essere tempestivi.
Per quanto riguarda i servizi sostitutivi ed i disagi che questi
comportano, è abbastanza normale comprendere come gli autobus non
possano rispettare gli orari dei treni, proprio a causa della
particolare ubicazione delle stazioni ferroviarie rispetto alla
strada statale.
Chiaramente il problema può essere risolto soltanto con la
smilitarizzazione della linea ferroviaria Chivasso-Aosta. Penso che
ormai sia vecchia perlomeno quanto l’istituzione del
Consiglio regionale la discussione sulla smilitarizzazione di
questa linea. Comunque, anche con l’aiuto dei
parlamentari, stiamo continuando le trattative con il Ministero
della Difesa, per pervenire ad una modificazione
dell’attuale convenzione tra lo stesso Ministero e
le Ferrovie dello Stato.
La convenzione scadrà il 30 aprile 1994 ed entro quella data
dovranno essere conclusi gli studi tecnici, economici e finanziari
del Ministero della Difesa per il trasferimento ad altre linee del
Genio ferroviario che attualmente è utilizzato sulla
Chivasso-Aosta. Al momento comunque questi studi sono ancora in
fase di elaborazione, ma, non appena vi saranno degli elementi in
più, sarà cura dei competenti Ministeri dei Trasporti e della
Difesa concludere la discussione anche congiuntamente alla
Regione.
Président:
Le Conseiller Riccarand a demandé la parole;
il en a la faculté.
Riccarand (VA):
Non posso dichiararmi soddisfatto della
risposta, perché la stessa è pra-ticamente una fotografia della
situazione, ma non suggerisce la benché minima prospettiva di
soluzione rispetto ad una situazione di notevole disagio.
Mi chiedo, ad esempio, per quale motivo i servizi sostitutivi di
pullman piantino i viaggiatori alla stazione di Chivasso e non li
portino invece fino a Torino. E’ assurdo che i
viaggiatori siano costretti ad attendere, magari per
un’ora, che arrivi qualche treno su cui poter
salire.
In merito all’assenza di informazioni, mi pare
che non stia in piedi la giustificazione della mancanza di
preavviso degli scioperi, perché anche lo spostamento dei militari
viene organizzato perlomeno il giorno prima e non viene
assolutamente improvvisato nell’arco di dieci
minuti. La stesura quindi di un comunicato stampa, da diramare
attraverso gli organi di informazione, in cui si indica che nel
tale giorno sono soppressi solo alcuni treni o
l’intero servizio, fa sì che i cittadini sappiano in
partenza di doversi arrangiare diversamente.
Questo però non succede e quindi noi chiederemmo
all’Assessore che fossero realizzati almeno i due
punti inerenti all’informazione preventiva ed al
servizio sostitutivo che, quantomeno, permetta ai passeggeri di
arrivare, anche se in ritardo, a destinazione e non li lasci a metà
del viaggio.
Presidente
Tenuto conto dell’ora e delle
consuetudini, propongo di aggiornare il Consiglio alle ore 16.
Il Consiglio approva? Grazie. Il Consiglio è aggiornato alle ore
16.
La seduta è tolta
---
La seduta termina alle ore 12,53
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK