Consiglio Regionale della Valle d'Aosta - Oggetto del Consiglio n. 3035 del 19 febbraio 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 3035 del 19 febbraio 2003 - Resoconto
OGGETTO N. 3035/XI Ruolo del gruppo "Heineken Italia" nello
stabilimento industriale di Pollein. (Interpellanza)
Interpellanza Premesso:
- che, mediante un accordo sottoscritto nel 1997 tra la Regione
e la Heineken Italia, è stato conferito alla SIMA - società
partecipata da Finaosta - il ramo d'azienda costituito dallo
stabilimento di Pollein;
- che nell'insediamento valdostano vi sarebbero segnali di
rallentamento produttivo, oltre a una diminuzione delle maestranze
impiegate, oggi al di sotto delle cento unità;
i sottoscritti Consiglieri regionali
Interpellano
l'Assessore delegato per sapere:
1) per quali ragioni Heineken Italia ha progressivamente ridotto
il ruolo dell'insediamento valdostano a vantaggio di altre filiali
italiane del gruppo;
2) quali sono gli obiettivi di produzione, di occupazione e di
investimenti che il management di Heineken Italia si prefigge per
il prossimo futuro in riferimento allo stabilimento di Pollein;
3) quali sono le considerazioni e gli intendimenti della Giunta
regionale in merito all'applicazione della convenzione.
F.to: Tibaldi - Frassy
Président
La parole au Conseiller Tibaldi.
Tibaldi (FI)
Il 30 ottobre 1997 è stato siglato un
accordo fra "Heineken Italia" e la società finanziaria regionale
Finaosta, avente lo scopo di garantire la prosecuzione
dell'attività nello stabilimento birraio di Pollein. Secondo tale
accordo la "Heineken" ha conferito alla SIMA - società partecipata
da Finaosta - il ramo d'azienda costituito dallo stabilimento di
Pollein, mentre Finaosta ha contestualmente ricostituito la sua
percentuale di possesso, il 49 percento, iniettando capitali per un
valore di oltre 40 miliardi di lire. La SIMA ha quindi concesso la
sua nuova proprietà in affitto alla "Heineken Italia", che si
occupa della gestione, e il personale impiegato è rimasto alle
dipendenze della "Heineken Italia", mentre la SIMA fornisce una
serie di servizi relativi all'organizzazione dei trasporti e agli
acquisti necessari al ciclo produttivo.
Questo, in estrema sintesi, è il patto del 1997, che trova la
sua origine nella crisi che stava attanagliando il mercato della
birra e l'intenzione del gruppo "Heineken" di dimettere una unità
produttiva in Italia, in ottemperanza alla pronuncia
"dell'antitrust" a seguito della acquisizione delle concorrenti
"Interbrew" e "Moretti" da parte della stessa "Heineken". A titolo
di cronaca, è bene ricordare che gli anni 1995-1996 sono stati
costellati da lunghi periodi di cassa integrazione per tutti i
dipendenti, da eccedenze produttive stoccate nello stabilimento in
attesa di essere smaltite, inosservanza del protocollo di intesa
firmato nel 1995 fra Regione e "Heineken". Un passato che è stato
surriscaldato da eventi, poi superati grazie all'accordo del 1997,
accordo miliardario che ha visto Finaosta sborsare denaro fresco
per il salvataggio dello stabilimento valdostano. "Heineken" ha
salvato Pollein solo in virtù di questo generoso esborso,
altrimenti la storia dell'industria valdostana si sarebbe
"arricchita" di un altro "flop" già nel 1997 o poco dopo ma, visto
che eravamo alla vigilia delle elezioni regionali, la "Giunta
Viérin" non poteva permettersi questo "flop". Di qui la convenzione
del 1997, che ha imposto alla "Heineken" alcuni obblighi, che
ricordo.
Il primo, un impegno decennale, fino al 2007, di mantenere
l'esercizio dell'attività in Pollein e, conseguentemente, un
livello occupazionale adeguato alla stessa. Oggi i dipendenti
risultano al di sotto delle 100 unità, mentre al momento della
stipulazione dell'accordo erano in numero di gran lunga superiore:
129 fissi e 27 stagionali. Queste sono le notazioni che mi feci in
IV Commissione quando ci parlò della vicenda l'allora Assessore
Mafrica, sempre dei DS. Il secondo punto riguardava un analogo
impegno decennale a mantenere la sede legale e fiscale in Valle
d'Aosta. Il terzo punto prevedeva il pagamento di un canone di
affitto annuo, compreso fra i 4,4 miliardi e i 5,2 miliardi,
esclusa IVA. Ritengo altrettanto importante una ricognizione su
altri dati, sempre riferiti allo stabilimento di Pollein.
Nel 1995, ha prodotto 777.000 ettolitri di birra e ha investito
per 3,5 miliardi; nel 1996, ha prodotto 643.000 ettolitri - con un
calo sensibile - e ha investito per 3,3 miliardi; nel 1997, data
della stipula di questa convenzione, erano solo più 600.000 gli
ettolitri. Oggi, a distanza di poco più di cinque anni, vi sono
nuove avvisaglie di crisi; abbiamo già visto che qualche giornale
ha prestato attenzione a quello che sta accadendo: la forza-lavoro
allo stabilimento di Pollein si è ridotta al di sotto delle 100
unità e, secondo i rappresentanti dei lavoratori, vi sarebbero
segnali di rallentamento dell'attività produttiva di questa
filiale. C'è un'ombra che sta addensandosi sul futuro dello
stabilimento valdostano della "Heineken".
Per tale motivo abbiamo ritenuto urgente proporre questa
interpellanza alla sua attenzione, Assessore: per sapere per quali
ragioni "Heineken Italia" ha progressivamente ridotto il ruolo
dell'insediamento valdostano a vantaggio di altre filiali italiane
del gruppo, nonostante quel generoso esborso, quell'attenzione che
la Valle d'Aosta ha riservato alla "Heineken". Dopo alcuni anni
vediamo che il pericolo di accentrare l'interesse su altre filiali
italiane rischia di concretizzarsi. Ecco perché le abbiamo posto
questa prima domanda:
"quali sono gli obiettivi di produzione,
di occupazione e di investimenti che il management di "Heineken
Italia" si prefigge per il prossimo futuro in riferimento allo
stabilimento di Pollein"
; visto il trend in calo, vorremmo
sapere se la "Heineken" ha intenzione di invertire questo trend
oppure se c'è qualche altra previsione per lo stabilimento
valdostano; infine, quali sono le sue considerazioni su quanto sta
accadendo e quali gli intendimenti della Giunta regionale in merito
all'applicazione della convenzione, che occupa diverse pagine di
una deliberazione, la n. 3640/1997.
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Per quanto riguarda la prima
questione posta, credo che il Consigliere Tibaldi abbia riassunto
la situazione, almeno per quanto riguarda gli accordi raggiunti fra
la Regione e "Heineken". Oggi lo stabilimento di Pollein occupa 99
dipendenti, 73 operai, 3 stagionali e 23 impiegati; l'occupazione è
inferiore a quella di 10 anni fa, ma bisogna tener conto che nel
frattempo sono avvenuti profondi mutamenti, sia nelle linee di
produzione, sia nelle tipologie di prodotto, sia per quanto
riguarda l'automazione degli impianti, sia per quanto riguarda
l'organizzazione del lavoro.
La convenzione del 1997, che regola i rapporti fra Regione e
"Heineken" diceva che, al fine di poter mantenere i livelli
occupazionali adeguati all'attività industriale e tenuto conto dei
livelli produttivi, delle professionalità necessarie nonché della
continua ricerca di miglioramento della produttività complessiva,
"Heineken" avrà la facoltà di non procedere alla sostituzione del
personale in uscita. Questo scriveva l'accordo e credo che sia una
conseguenza di modificazioni che ci sono state all'interno dello
stabilimento dal punto di vista organizzativo e non tanto dei
volumi produttivi, ma su questo vengo dopo.
L'azienda, che è stata sentita rispetto alla questione, ha
sottolineato che lo stabilimento di Pollein non è stato
ridimensionato a vantaggio degli altri cinque stabilimenti
italiani, ma che invece gli è stata affidata la produzione di
formati speciali, che sono quelli relativi alla produzione di birra
in lattina e alle bottiglie in PET. A fronte di una produzione
media precedente al 1997, che era intorno ai 600.000 ettolitri, nel
periodo 1997-2002 la produzione è stata di oltre 700.000 ettolitri,
con un incremento di produzione, e anche per quanto riguarda gli
investimenti realizzati nel periodo, questi sono stati di 13
milioni di euro, pari al 14 percento del totale degli investimenti
effettuati dalla "Heineken". Il gruppo ha quindi assegnato allo
stabilimento una quota di investimenti che è leggermente superiore
alla quota della produzione che si realizza a Pollein perché, a
fronte di una quota di produzione che si realizza a Pollein del 12
percento della produzione realizzata dal gruppo in Italia, gli
investimenti sono stati pari al 14 percento di quanto la "Heineken"
ha investito nel periodo. Credo che da questo punto di vista non ci
troviamo di fronte ad un ridotto ruolo dell'insediamento, ma direi
che l'azienda ha mantenuto gli impegni presi.
Per quanto riguarda il periodo successivo, tutti sanno che le
aziende si muovono con budget triennali, l'azienda ha sottolineato
che per il periodo 2003-2005 i volumi produttivi, così come gli
investimenti e i livelli occupazionali, saranno coerenti con gli
impegni assunti con l'accordo citato. Del resto, se consideriamo
che la produzione "Heineken" dal 1998 al 2001 è passata in Italia
da 5.575.000 ettolitri a 5.755.000 ettolitri - con una crescita del
3,2 percento -, la produzione negli ultimi anni dello stabilimento
valdostano è salita di oltre il 15 percento rispetto a quello che
avveniva precedentemente all'accordo.
In merito alla terza domanda, mi pare che il Consigliere Tibaldi
si sia documentato, ha visto cosa è previsto nella convenzione, e
io non posso far altro che dire che, a fronte della situazione che
si sta verificando e della volontà dell'azienda di mantenere
investimenti e occupazione coerenti, quindi mantenere l'impegno a
rispettare l'accordo, non si possa far altro che rispettare quanto
prevede l'accordo stesso. Come il Consigliere sa, l'accordo prevede
che dopo 7 anni, nel 2004, si vada ad una ridefinizione dei
rapporti in vista della scadenza naturale del 2007, ed è quanto
andrà fatto. Non sarà questa legislatura che affronterà questo
problema, ma sarà la successiva.
Président
La parole au Conseiller Tibaldi.
Tibaldi (FI)
La sua risposta, Assessore, è di tenore
sostanzialmente positivo e differisce dalle sensazioni che gli
interpellanti hanno invece raccolto nell'ambito delle maestranze e
non solo, dove vige una sorta di preoccupazione strisciante per il
futuro dello stabilimento. È uno stabilimento il cui gruppo ha
beneficiato di un intervento finanziario notevole, che ne ha
consentito la permanenza in Valle; certamente questa permanenza ha
avuto anche dei risvolti positivi sotto il profilo fiscale e non
vogliamo qui sottovalutarlo, ma anche i dati che lei ci ha letto
poco fa in merito ai livelli occupazionali testimoniano che,
rispetto alla metà degli anni '90, il calo è sensibile. Prendiamo
atto delle risposte complessive; non ci ha dato un dato
disaggregato sul quinquennio 1997-2002, ma ci ha detto che la
produzione è andata oltre i 700.000 ettolitri annui e che gli
investimenti nel periodo sono stati di 13 milioni di euro.
Ci auguriamo che il rispetto della convenzione e le reali
intenzioni del management di "Heineken" in Italia non distolgano le
attenzioni di questo importante gruppo dalla Valle d'Aosta e che
nella futura ridefinizione dei rapporti si marchino alcune
clausole, quelle riferite agli sviluppi occupazionali e quelli
riferiti al mantenimento della centralità dell'insediamento
valdostano, rispetto all'articolazione su scala nazionale delle
altre unità produttive. Per il momento la ringraziamo della
risposta e ci riserviamo di prestare alta attenzione all'evolversi
della vicenda.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK