Consiglio Regionale della Valle d'Aosta - Oggetto del Consiglio n. 2177 del 5 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2177 del 5 ottobre 2006 - Resoconto
OGGETTO N. 2177/XII - Problemi concernenti la gestione della
Fondazione per la formazione professionale turistica.
(Interpellanza)
Interpellanza
Vista la legge n. 20 del 1991 "Istituzione di una Fondazione
per la formazione professionale turistica" con cui il Consiglio
regionale istituiva una Fondazione per lo svolgimento in Valle
d'Aosta dell'attività di formazione e di riqualificazione nei
diversi settori del turismo attraverso la gestione di una Scuola
alberghiera, retta da un Consiglio di Amministrazione, da un
Comitato Direttivo e da un Presidente;
Preso atto delle modifiche a tale legge apportate dalla legge
regionale n. 4 del 2001 che ha trasformato tale Fondazione in
un'altra, da costituirsi secondo nuove procedure, che comunque
comprendono la nomina da parte del Consiglio regionale di un numero
non inferiore alla metà dei suoi amministratori;
Constatato che a partire dal Decreto 366 del 13 giugno 2001
la "Fondazione per la formazione professionale turistica" è stata
gestita fino ad oggi da un Commissario straordinario, cui è stato
raddoppiato l'emolumento con decorrenza 1° giugno 2005, senza che
vi siano a nostra conoscenza iniziative per tornare ad una gestione
normale di tale Fondazione, cioè con un Consiglio di
Amministrazione regolarmente eletto;
Appreso altresì dei numerosi contributi ordinari pari a €
3.180.000,00 per il 2004, € 3.550.000,00 per il 2005 e un pari
importo per il 2006, nonché contributi straordinari di € 600.000,00
per l'informatizzazione della sede di Châtillon (2003), l'acquisto
di due fotocopiatori per € 12.720,00 (2004), l'acquisto di 30 letti
e relativi corredi per € 10.209,60 (2004), di € 400.000,00 per
l'informatizzazione generale (2004), per l'acquisto di una macchina
lava pavimenti, tre divani, uno scaffale, un piano cottura a
quattro fornelli ed un cassetto per cucina, per € 7.836,34 (2005),
per arredi ed attrezzature non meglio specificati € 63.551,02
(2005);
Tenuto conto del riconoscimento di paritarietà ottenuto
dall'IPRA nell'ottobre 2005 che comporta una regolarizzazione dei
rapporti sindacali con il corpo docente e con il personale non
insegnante, con determinati livelli di assunzione a tempo
indeterminato non ancora raggiunti e attraverso trattative
sindacali ancora non avviate;
Ribadita la necessità di raggiungere nell'Amministrazione
regionale e negli Enti e Società ad essa afferenti la massima
trasparenza gestionale, amministrativa e contabile, che nel caso
specifico significa arrivare ad una gestione ordinaria, l'unica
compatibile con imponenti investimenti in atto e in previsione,
nonché significa la puntuale osservanza di tutte le normative sui
rapporti di lavoro a tutela delle competenze e della correttezza
sindacale;
i sottoscritti Consiglieri regionali
Interpellano
La Giunta regionale per conoscere se intenda:
1) porre fine alla situazione di straordinarietà nella
gestione della "Fondazione per formazione professionale turistica",
costituendo gli organi gestionali previsti dalla legge e
restituendo al Consiglio regionale il potere di nomina e di
controllo che la stessa legge gli attribuisce;
2) operare una verifica attenta nella gestione amministrativa
della Fondazione in oggetto visto che i contributi straordinari
richiesti paiono rispondere più ad una logica di liquidazione a piè
di lista che a una di efficienza amministrativa;
3) avviare un aperto confronto sindacale per riportare nella
normale dialettica tipica delle istituzioni scolastiche la
situazione dei lavoratori docenti e non docenti dell'IPRA;
4) fare nuovi investimenti in particolare per la
realizzazione di una struttura convittuale a gestione
pubblica.
F.to: Sandri - Fontana Carmela
Président
- La parole au Conseiller Sandri.
Sandri (GV-DS-PSE)
- Non so se mi risponderà il
Presidente Caveri o l'Assessore al turismo, però credo che queste
dell'interpellanza siano domande che dovrebbero essere fatte a più
di una classe politica, perché si riferisce a un problema
quindicennale, perché parte dal 1991 quando fu istituita la
Fondazione per la formazione professionale turistica. Il dato
principale che ci ha preoccupati, per cui abbiamo posto queste
domande per capire l'intenzione della Giunta, è la constatazione
che è dal 2001 che la gestione della Fondazione è commissariata
senza controllo, senza nessun tipo di possibilità di verificare
l'andamento, senza nessuna trasparenza, né attività istituzionale
volta a rimettere nei "piedi" della normalità, così come prevista
dalla legge n. 4/2001, questa Fondazione, cioè nomina del "CdA",
che, fra l'altro, è di competenza del Consiglio regionale. In
qualche modo quindi tale gestione commissariale straordinaria è uno
"scippo" che l'Esecutivo regionale sta facendo a questo
Consiglio.
L'interpellanza nasce, oltre che da tale constatazione di questi
5 anni di totale gestione non trasparente, dal fatto che
dall'attività della Giunta emergono, oltre ai contributi ordinari
che sono particolarmente significativi - "viaggiamo" intorno ai
3,55 milioni di euro per il 2005 e il 2006 -, tutta una serie di
contributi straordinari che poco hanno a che fare con la normale
buona amministrazione, perché c'è una richiesta di 7.000 euro per
comprare 1 cassetto per cucina, 4 fornelli, 1 piano cottura, 1
scaffale, 3 divani, 1 macchina lavapavimenti - voglio dire: non
hanno trovato 7.000 euro nei 3,55 milioni per pagarsi questa roba?
-, poi si vanno a chiedere 600mila euro nel 2003 e altri 400mila
nel 2004 per l'informatizzazione generale, cioè 1 milione di euro
in 2 anni di investimenti fatti da un commissario straordinario di
un organo che dovrebbe essere sotto il controllo del Consiglio
regionale senza alcun tipo di indicazione. Non so se un commissario
straordinario ha la possibilità di arrivare a spendere queste
cifre...
Ultima questione, che è quella che ha scatenato un po' tutto, è
che, essendoci stato il pareggiamento rispetto alle scuole
ordinarie, è previsto, come per tutte le scuole ordinarie, che
almeno l'80% del personale sia a tempo indeterminato; c'è voluta
una vertenza sindacale e un adire alle vie giudiziarie per poter
avere l'assunzione di 17 persone. Si è dovuta fare una causa per
avere il riconoscimento di 17 persone che da parecchi anni
lavoravano a tempo determinato ripetutamente presso tale struttura
e, malgrado queste 17 assunzioni, non siamo ancora arrivati a quel
tetto dell'80%. E che vi sia confusione rispetto al personale viene
fuori anche dal fatto che, per esempio, per quanto riguarda il
personale assunto per l'attività svolta presso le strutture
convenzionate, struttura convittuale, pur avendo la Regione fatto
corsi per educatori... si assumono persone senza titolo di
educatore, ma forse con qualche altro titolo nel portafoglio, che
non è certo quello dell'educatore. Bisogna allora capire se a tutte
tali questioni che non rientrano nella normale e trasparente
gestione si vuole porre termine e si vuole impostare una gestione
trasparente, come prevista dalla legge votata da questo Consiglio,
che si è mantenuto il controllo della nomina di questo "CdA",
oppure se si vuole mantenere una situazione di disagio e di
evidente uscita dagli ordinari binari della buona amministrazione e
quindi tutelare una situazione scorretta.
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- Non ho la pretesa di convincere il
collega Sandri, spero però di riuscire a dargli un numero
sufficiente di informazioni per farsi un'idea diversa rispetto alla
rappresentazione da lui fatta. Dovrò quindi fare a titolo di
premessa un breve resoconto della situazione, ricordando che il
regime commissariale a cui è sottoposta la Fondazione per la
formazione professionale turistica, e che dura tuttora, venne
disposto nel 1999 - non mi occupavo di questo, ma me ne ricordo
bene - come soluzione praticabile per superare la situazione di
stallo che si generò nell'allora "CdA" a seguito dell'esigenza
condivisa da tutti i soci fondatori di pervenire alla
ricostituzione degli organi della Fondazione secondo un assetto
diverso che garantisse ciò che sovente diciamo qui di voler
inseguire: maggiore efficienza e rapidità decisionale. Dopo diverse
trattative e nel 2003 si giunse alla stesura della bozza di un
nuovo statuto, che fu sottoposto all'attenzione dei soci stessi
durante una serie di incontri organizzati dall'Assessorato. In
sintesi la proposta avanzava l'ipotesi che il "CdA" passasse da 11
membri, 6 dei quali erano di nomina regionale, a 5 membri di cui 3
di nomina regionale, mantenendo quindi un rapporto di
proporzione... ma non mantenendo quell'"elefante" che aveva
impedito alla Fondazione di poter funzionare, ne aveva obbligato il
commissariamento e che avrebbe riprodotto le stesse paralisi;
questa nuova composizione veniva individuata quale elemento
determinante per assicurare una maggiore snellezza ed efficienza
dell'organo. Tale riduzione del numero di componenti e nel contempo
l'osservanza del principio della necessaria prevalenza al suo
interno di rappresentanti di nomina regionale, visto che questa
Fondazione, come altre in Valle d'Aosta, è anomala perché non
dispone di un metro quadro o di un euro di bene patrimoniale a sua
disposizione, e tutto viene messo a disposizione
dell'Amministrazione regionale. Si tratta, in questo, come in altri
casi di fondazioni "sui generis" sulle quali personalmente ho delle
grandi riserve, ma questa è una mia opinione personale. Dicevo,
della necessaria prevalenza al suo interno di rappresentanti di
nomina regionale come prescritto dalla legge regionale istitutiva
del 1991. Seguire questo studio comportava necessariamente
l'impossibilità per ognuno dei 5 soci fondatori di veder garantita
all'interno del Consiglio la presenza di un proprio rappresentante.
Si è partiti in questo caso formalmente per fare tale cosa, ma ci
si è trovati di fronte ad una disponibilità di alcuni soci ad
esprimere di comune accordo un proprio rappresentante ed alcuni di
questi si sono dichiarati fermamente contrari. L'unica possibilità
era pertanto la ricostruzione degli organi secondo le disposizioni
statutarie in vigore, quindi 11 membri del "CdA", ricreando però
quelle condizioni che avevano prodotto l'inerzia iniziale. Si
ritenne inopportuno quindi procedere alla ricostruzione degli
organi in quella maniera, auspicando che i soci fondatori con il
passare del tempo potessero convincersi ad avanzare una proposta
praticabile. Dovendo garantire l'attività della Fondazione e
soprattutto non intendendo disperdere un patrimonio di esperienze
sciogliendo la Fondazione stessa, si dovette procrastinare
l'attuale gestione commissariale, che, di fatto, ha assicurato un
regolare ed efficiente svolgimento delle finalità istituzionali,
non ultima l'attività di istruzione tecnico-professionale mediante
l'istituzione e la gestione di corsi di studi quinquennali ad
indirizzo turistico, competenza introdotta dal legislatore nel
2001.
A seguito dell'entrata in vigore della legge n. 4/2001, la
Fondazione per la formazione professionale turistica di Châtillon
ha aperto l'Istituto professionale alberghiero (IPRA); per
assicurare il regolare avvio delle attività didattiche e una
funzionalità della struttura efficiente ed ispirata alle moderne
tecnologie, per fare ciò si è reso necessario operare alcune spese
finanziate mediante la concessione di contributi straordinari.
Ricordo il caso del milione di euro per l'informatizzazione, 12.720
euro per i fotocopiatori, 10.209 euro per l'acquisto di letti
necessari ad assicurare l'accoglienza degli allievi in regime
convittuale, 71mila
euro per altri arredi e attrezzature. La
spesa più rilevante, che fu di 1 milione di euro per
l'informatizzazione, non risponde sulla base degli atti in alcun
modo ad una logica di liquidazione a piè di lista, poiché la
procedura utilizzata ha garantito, attraverso un dialogo costante
fra la Fondazione e l'Amministrazione regionale, di procedere
all'elaborazione di un progetto di fornitura, con l'approvazione
nella deliberazione di Giunta di concessione del contributo
straordinario e con l'emanazione di un bando di gara per la
fornitura della medesima.
(interruzione del Consigliere Sandri, fuori
microfono)
... non faccio delle valutazioni di carattere tecnico su
questo.
Per le rimanenti spese di entità minore la logica seguita è
stata quella di assicurare, sempre nel rispetto delle normative
vigenti - e quindi di procedura ad evidenza pubblica -,
flessibilità e celerità, venendo incontro alle esigenze manifestate
dalla Fondazione e che l'Amministrazione regionale ha ritenuto
condivisibili, al fine di garantire il corretto funzionamento della
struttura scolastica.
Detto questo, credo si debba anche dire che la Fondazione non è
priva di controllo, vi è un collegio dei revisori che si occupa di
verificare tutte le questioni legate al suo funzionamento, come
succede in altri enti pubblici e, anche per quanto riguarda la
gestione considerata non trasparente, mi permetto di non essere
d'accordo su quanto detto perché finora mi pare che la trasparenza
sia stata assicurata negli atti formalizzati rispetto a tutti gli
interventi, quale quello che è stato ricordato precedentemente.
Per quanto riguarda invece la questione degli insegnanti, il
sistema di contrattazione collettiva di riferimento per l'IPRA è il
contratto collettivo nazionale scuola dell'ANINSEI 2002-2005, in
riferimento alla natura dell'istituto scolastico. Nel settore
scolastico non statale, analogamente a quanto accade in ambito
pubblico, sono rilevabili 3 livelli di contrattazione: nazionale,
provinciale, di istituto, mentre le materie trattate in ciascuno
dei citati livelli differisce grandemente fra ambito pubblico e
privato. Occorre inoltre rilevare che nella realtà scolastica di
cui ci si occupa ogni determinazione finanziaria e ogni profilo
gestionale rimane in capo all'ente di riferimento, residuando al
capo di istituto il solo aspetto didattico. In termini più
concreti, con riguardo all'IPRA, ciò significa che ogni profilo
economico e gestionale, ivi compresa l'attività negoziale, ricade
in capo alla Fondazione professionale turistica; per la particolare
situazione in cui si trova l'ente gestore questo fa sì che
l'attività contrattuale integrativa sia di competenza del
Commissario straordinario.
Fin dal luglio 2004 si è aperto il dibattito con le
organizzazioni sindacali, in particolare con un primo incontro, il
12 luglio 2004, veniva chiesto di contrattare la gestione del
personale amministrativo tecnico ausiliario e di avere contezza
dell'intenzione circa il futuro didattico organizzativo della
scuola e quindi anche del personale docente. Nel corso di
quell'incontro si è chiarito che la Fondazione intendeva,
nell'ottica del proseguimento della sua attività, salvaguardare il
posto di lavoro ai dipendenti sempre nei limiti e con la tempistica
consoni con la sua natura privatistica. Nel corso del biennio
2005-2006 si sono svolti numerosi incontri con le organizzazioni
sindacali al fine di valutare le varie problematiche connesse ai
rapporti di lavoro. Al fine di fornire un quadro più possibile
esaustivo dello stato delle relazioni sindacali, si precisa che gli
incontri delle organizzazioni sindacali stesse nel 2006 sono stati
numerosi e continuativi: si possono citare gli incontri avvenuti il
12 aprile, il 22 maggio, il 30 maggio 2006. Tali incontri hanno
avuto principalmente ad oggetto la tematica del riconoscimento a
tempo indeterminato di alcuni rapporti di lavoro, a cui è stata
data esecuzione nel mese di settembre 2006 in ottemperanza agli
accordi intercorsi in precedenza presso la Direzione regionale del
lavoro di Aosta, accordi che sono stati rispettati dalla Fondazione
per la formazione professionale turistica. La Fondazione si è
peraltro impegnata con le organizzazioni sindacali nell'ultimo
incontro del 15 settembre a valutare la possibilità di effettuare
ulteriori assunzioni con contratto di lavoro a tempo indeterminato.
Ad oggi sul tavolo della trattativa sindacale si sta valutando la
possibilità di stipulare, anche facendo seguito a quanto disposto
dall'articolo 19 del contratto collettivo nazionale di lavoro, un
accordo sindacale a livello aziendale volto a normare in modo
razionale l'organizzazione del lavoro all'interno della Fondazione
per la formazione professionale turistica. In particolare, il
predetto accordo sindacale dovrebbe avere la finalità di
razionalizzare la fruizione delle ferie, l'organizzazione degli
orari di lavoro anche con riferimento ai periodi di inattività
scolastica, nonché la modalità di fruizione della mensa da parte
del personale. Si precisa poi che l'ultimo incontro sindacale
avente all'ordine del giorno la discussione del predetto accordo è
avvenuta il 15 settembre 2006, un prossimo incontro è in programma,
salvo impedimenti, per il 20 ottobre 2006. Da questi elementi
risulta quindi che la Fondazione per la formazione professionale
turistica si sia mostrata attenta e sensibile alle esigenze dei
lavoratori avendo cura di fissare degli incontri collettivi per
analizzare le varie problematiche afferenti i rapporti di
lavoro.
Vi sono altre questioni che il collega Sandri ha avanzato e alle
quali risponderò. Mi sia però consentito di fare una piccola
battuta a livello personale, perché capisco bene che le
organizzazioni sindacali debbano difendere gli interessi dei
lavoratori... che vi sia necessità di chiudere una serie di
questioni... oggi questa "cosa" è stata fatta con il Commissario,
che, è vero, gestisce al posto del "CdA" la Fondazione, ma l'ha
gestita in un rapporto molto diretto con l'Amministrazione e le
spese di questa contrattazione ricadranno tutte
sull'Amministrazione regionale. Se fosse stata presente una
fondazione non solo nella composizione che dicevo prima, ma di
quelle vere dotate di un proprio stato patrimoniale, essa non
avrebbe potuto far fronte ad una serie di richieste e avrebbe
dovuto mantenere un carattere assai più privatistico nella gestione
del personale, quindi, da tale punto di vista, lo status attuale ha
rappresentato un vantaggio. Dico questo perché ho sempre presente
quanto è accaduto un paio di anni fa in un'altra fondazione
valdostana famosa, dove, dopo un lungo contenzioso sostenuto dalle
organizzazioni sindacali, ci siamo trovati con degli insegnanti che
sono pagati decorosamente e dignitosamente e fanno 12 ore di
prestazione frontale di lavoro nei confronti degli studenti. Non
credo che, con tutti i ragionamenti che abbiamo sentito fare oggi e
che faremo in futuro sui bilanci e sul contenimento delle spese
pubbliche, queste siano cose ragionevoli. Credo allora che il
Commissario farà bene a continuare ad andare avanti in questa
trattativa, ma che ci dovrebbe essere anche della ragionevolezza
nel non avanzare richieste "massimaliste" che poi la collettività
si troverebbe a pagare. Ho parlato qui di "vile moneta", perché
vorrei parlare di quanto ha citato il collega Sandri
nell'interpellanza relativamente al raddoppiamento dell'emolumento
del Commissario, perché vorrei ricordare che la quantificazione di
questo emolumento è pari a 20mila euro lordi annui e che tale
aumento di emolumenti, che poi uno può considerare equo o no, fa
fronte al fatto che i fondi da gestire siano passati da 1,48
milione a 3,5 milioni, che il personale sia passato da 24 a 93
unità, che gli allievi presenti siano passati da 40 a 298, con un
aumento di responsabilità che credo possa essere abbastanza
importante rispetto all'aumento del corrispettivo versato al
Commissario.
Do ancora alcune risposte relative a qualcosa che è stato
introdotto nell'interpellanza relativamente alla realizzazione di
strutture e di completamento delle opere. È in fase di
progettazione la realizzazione di una struttura convittuale e ho
alcuni dati che sono stati forniti dalla Direzione opere pubbliche
dell'Assessorato del territorio e dell'ambiente, dai quali risulta
che si è provveduto, a seguito di pubblico incanto, ad aggiudicare,
con un provvedimento dirigenziale del 22 aprile 2005, la
progettazione preliminare definitiva ed esecutiva... nonché la
direzione lavori, il coordinamento e la sicurezza in fase di
progettazione ed esecuzione per la realizzazione di un edificio da
adibire a collegio con annessa palestra a servizio degli studenti
dell'IPRA, la redazione di una relazione geologica, uno studio di
impatto ambientale... Il servizio di progettazione è stato
"consegnato" il 20 ottobre 2005, sono state fornite alcune ipotesi
progettuali valutate di concerto con le strutture che prevedono la
consegna di una prima bozza o entro il 30 settembre 2006 - non so
se è stato fatto -, o vi sarà un secondo "step" in caso vi fossero
dei problemi previsto in data 16 novembre 2006. Non ho fatto a
tempo ad informarmi se questo sia stato fatto. Nel marzo 2006 è
stato acquisito il parere preliminare favorevole dell'USL sulla
fattibilità dell'ipotesi progettuale e sono stati approvati i
sondaggi geognostici con le prove di emungimento dell'acqua, che
sono stati affidati il 5 settembre 2006 a una ditta per
l'esecuzione dei sondaggi necessari.
Spero di aver fornito tutti i dati necessari al collega Sandri.
Se poi mi è consentito esprimere un'opinione del tutto personale,
sarei il più felice di tutti a veder entrare in funzione questa
Fondazione con una ricostituzione dei suoi organi e con la
partecipazione dei suoi soci. Certo è che non mi fa piacere sempre
veder puntare un coltello alla gola dell'Amministrazione dicendo:
"o ci stiamo tutti dentro, o non ci stiamo". Se la necessità è di
ridurre, credo che ci dovrebbe essere la ragionevolezza di pensare
che si possa partecipare a questi organismi di gestione della
fondazione attraverso anche un meccanismo di rotazione che non
troverei così disdicevole. Mi pare però che qui vi sia una
"impasse" dove si piantano delle bandierine facendo in modo che la
trattativa si areni e non credo che l'Amministrazione si debba
sempre arrendere. Ho ripreso in mano questo "dossier" prima che
arrivasse questa iniziativa, perché intendo "metterci mano"; non so
come ne usciremo, sono anche per delle misure drastiche alla fine
se non si riesce di trovare un modo di ragionare che sia
condiviso.
Presidente
- La parola al Consigliere Sandri.
Sandri (GV-DS-PSE)
- Per mozione d'ordine, prima di dare
una risposta all'interpellanza, nel senso che non credo sia
corretto da parte della Giunta di rispondere alle interpellanze
come se fossero interrogazioni, sono due cose leggermente diverse.
Non ho chiesto dei dati all'Assessore, ho chiesto che mi desse
indicazione di cosa voleva fare la Giunta regionale. Fra vari
"fumi"... ho capito forse che cosa, ma non si può rispondere
così.
Presidente
- Ho difficoltà a capire la mozione
d'ordine.
Sandri (GV-DS-PSE)
- Chiedo che mi risponda non dandomi i
dati come fosse un'interrogazione, ma spiegandomi cosa vuol fare la
Giunta in materia di queste cose, perché non l'ha detto!
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Pensavo di usare una cortesia al collega
Sandri dandogli queste informazioni, anche perché il testo della
sua interpellanza è "chilometrico", contiene dei dati che ho letto,
mi sono permesso di dire rispetto a tali dati quali erano le
destinazioni del denaro e come questo era stato utilizzato. Mi
sembrava corretto farlo perché quello che facciamo qui ha una
rilevanza di carattere pubblico, quindi chi mi conosce sa che non
sono molto contento di lasciare agli atti dell'Amministrazione
regionale delle non risposte rispetto ai dati.
Rispetto a quanto si deve fare, ho detto che sono disponibile a
fare tutto per giungere alla ricomposizione degli organi, ma che
non posso accettare che l'Amministrazione sia messa di fronte a dei
fatti compiuti o abbia un coltello puntato alla gola. Non ho
intenzione di cedere al fatto che si dica: "o tutti, o nessuno",
perché la necessità di andare a ridurre gli organi c'è; se si vuole
ricomporre un consiglio la cui numerosità e la cui litigiosità
hanno determinato il commissariamento della fondazione, abbiamo
solo da farlo. Credo però che l'Amministrazione abbia il dovere di
perseguire una strada facendo anche sentire il suo peso; dopodiché
tutto questo verrà fatto qui, ci sarà modo di dire se viene fatto
bene o male, ma credo di avere il dovere, quale rappresentante
dell'Amministrazione in questa trattativa, di difenderne gli
interessi.
Presidente
- La parola al Consigliere Sandri.
Sandri (GV-DS-PSE)
- Credo che i dati di un'interpellanza
siano utili per capire il clima, ma che poi si debba capire cosa si
vuole fare. Intanto si capisce una questione da tutto quello che è
stato detto: che l'Amministrazione regionale non si preoccupa così
tanto di chiarire il tipo di gestione, perché non ci sono
informazioni su cosa è stato fatto del milione di euro, ci si fida
di quello che ha fatto l'Istituto alberghiero, benissimo, ci si
danno interpretazioni di vario genere, ci si riferisce al Collegio
dei revisori dei conti, benissimo. Chiedo all'Assessore di mandarmi
tutte le relazioni del Collegio dei revisori dei conti dal 1999 ad
oggi, in modo da vedere se tutte le cose sono state fatte perbene
come si dovrebbe fare visto che il Consiglio regionale non ha altre
possibilità di verificare.
Seconda questione: se ci sono dei soci che non intendono
collaborare con l'Amministrazione regionale e che non sborsano una
lira per far funzionare la fondazione, benissimo... si cambi la
legge, si decida di mettere un "CdA" a 5, a 3, a 2... non mi
interessa quanto, ma si ristabilisca la correttezza. Non ci si
nasconda dietro dei soci inadempienti che hanno la matita alla gola
dell'Amministrazione regionale per continuare con la gestione
commissariale. Non intendo difendere nessuno che stia ricattando,
anzi sono assolutamente d'accordo; questa gente, visto che non
collabora, che vada fuori o comunque che si metta nelle condizioni
di non bloccare più una fondazione che ha dei risultati positivi
dal punto di vista operativo della missione che deve compiere - la
gente che viene formata viene formata bene, questo è positivo -,
però si rischia di essere "off limits" rispetto a tutti gli altri.
Le altre fondazioni che hanno i "CdA" cioè sono tutti sciocche per
cui non sono capaci di funzionare? No, funzionano benissimo,
funzionano la fondazioni musicali, funzionano tutte queste altre
cose, che problema c'è? Il problema è che queste fondazioni sono
una scorciatoia per fare quello che si vuole senza passare dal
Consiglio regionale e questo deve finire. Non c'è un socio che si
possa permettere di cambiare il corso della storia. Se loro
vogliono collaborare, bene, altrimenti il "CdA" deve essere fatto e
in fretta e, se c'è da cambiare la legge, cambiamola. Quello che è
grave è "aggrapparsi" alla fondazione per suggerire che per
risparmiare dei soldi si vada ad una gestione privatistica del
rapporto con gli insegnanti: è chiaro che la Fondazione è un mero
strumento per gestire una situazione complessa dal punto di vista
organizzativo, perché non è una scuola normale, ma nulla vieterebbe
di gestire l'IPRA come un'istituzione scolastica normalissima. Ci
sarebbero allora degli insegnanti pagati come tutti gli altri
insegnanti e si eviterebbe di avere una situazione come quella
attuale, dove vi sono insegnanti di serie "B"; allora non sono
certo quelli a 12 ore... a parte che per gli insegnanti di musica
gli "standard" sono diversi e non si possono mischiare le due cose,
però c'è tutta una serie di difficoltà in cui si trovano gli
insegnanti che non è carino ipotizzare che debbano continuamente
essere... sarei perché si applicasse il contratto dei regionali,
degli insegnanti normale. Perché bisogna fare differenze, perché ci
devono essere insegnanti di serie "A" e di serie "B"? Da questo
punto di vista, assolutamente nessun tipo di gestione
privatistica.
Infine, non voglio intervenire sulla capacità di questo
Commissario, ma sicuramente bisogna porre un limite a tale
gestione; chiedo che l'Amministrazione regionale scelga il 5, il 7,
il 3, però il "CdA" deve essere eletto in fretta da questo
Consiglio e deve ristabilire l'ordine normale delle cose. Il
rischio di fare le eccezioni è il rischio di aprire spazi per cose
che non vanno bene e le cose che non vanno bene possono essere
quelle più gravi o quelle meno gravi, però, se dagli elettori
valdostani continua a venir fuori una richiesta di chiarezza, poi
questa non si esprime nelle grandi rivoluzioni, ma nei piccoli
atti. Dobbiamo fare in modo che in Valle d'Aosta non vi siano delle
aree "off limits". L'IPRA e la Fondazione turistica è un'area "off
limits". Chiudiamo da questo punto di vista l'eccezione e
facciamola tornare nelle regole.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Il collega Sandri mi ha chiesto dei dati,
ma, proprio nello spirito del fatto che quella istituzione
appartiene al Consiglio, vorrei non fare il "passacarte", li chieda
direttamente, saranno resi disponibili dalla struttura della
Fondazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK