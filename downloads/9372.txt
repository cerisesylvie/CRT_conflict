Consiglio Regionale della Valle d'Aosta - Oggetto del Consiglio n. 391 del 22 marzo 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 391 del 22 marzo 1989 - Resoconto
OGGETTO N. 391/IX - TRASFERIMENTO DELLA DELTACOGNE DALLA
FINSIDER ALL'ILVA. (Interpellanza).
PRESIDENTE: Do lettura dell'interpellanza presentata dal
Consigliere Riccarand:
INTERPELLANZA
PREMESSO che in base alla decisione della Commissione della
Comunità Europea del 23 dicembre 1988 "il trasferimento delle
attività e passività di FINSIDER e ILVA dovrà essere completato
entro il 31 marzo 1989";
PREMESSO altresì che, sempre in base alla citata decisione della
C.E.E., la FINSIDER "dovrà vendere al settore privato in tutto o in
una parte sostanziale - entro il 30 settembre 1989 gli impianti di
Aosta. Se ciò non verrà realizzato, l'impianto dovrà essere chiuso
definitivamente il 31 dicembre 1989, a meno che alla Commissione
non venga incontrovertibilmente dimostrata la specifica efficienza
economica degli impianti in questione".
RICORDATO che, a seguito dell'incontro del 19 gennaio 1989 tra
il Presidente della Giunta, l'Assessore all'Industria e i
rappresentanti dell'IRI e dell'ILVA, è stata resa nota "l'avvenuta
richiesta nei confronti della liquidazione per il conferimento
della Deltacogne all'ILVA entro il 31.3.1989" e sono stati inoltre
"confermati gli impegni già assunti in precedenti incontri in
merito agli investimenti";
il sottoscritto Consigliere
INTERPELLA
la Giunta regionale per sapere:
1) quali sono le decisioni o le informazioni sul passaggio della
Deltacogne di Aosta all'ILVA e se la Giunta intende riunire il
Comitato regionale di Coordinamento per i problemi della siderurgia
al fine di un esame della situazione;
2) se risultano confermati ed avviati i lavori per un nuovo
impianto di decapaggio e se sono in corso di attuazione gli
interventi nel settore ecologico già decisi;
3) se sono stati definiti i tempi e le modalità di intervento
per il TAF e la Pressa 2500;
4) quali sono gli obiettivi produttivi ed economici che la
direzione DeltaCogne si propone di conseguire nel corso del
1989.
PRESIDENTE: Ha chiesto di illustrare l'interpellanza il
Consigliere Riccarand, ne ha facoltà.
RICCARAND (NS): Come tutti sappiamo, la Comunità Europea il 23
dicembre 1988 aveva assunto una decisione, con cui stabiliva il
termine del 31 marzo 1989 per il trasferimento delle attività e
delle passività dalla vecchia Finsider al nuovo istituto per la
siderurgia pubblica, che è l'Ilva.
La decisione della Comunità Europea aveva anche posto l'accento
in un modo piuttosto interrogativo sullo stabilimento DeltaCogne di
Aosta, dicendo che sostanzialmente erano in discussione le varie
ipotesi: la chiusura dello stabilimento, il passaggio all'Ilva o la
cessione ai privati.
Ora, siccome questa scadenza della fine marzo è ormai molto
vicina (la settimana prossima), evidentemente lo scopo di questa
interpellanza è anzitutto di sapere cosa si sta preparando per la
DeltaCogne, cioè se viene confermato il passaggio della DeltaCogne
all'Ilva, entro quali termini, se sono in corso queste trattative,
di cui continuano a parlare i giornali e gli organi di stampa, per
la cessione almeno di una parte della quota azionaria della
DeltaCogne a imprese private; e questa è la prima parte
dell'interpellanza.
La seconda parte riguarda la questione degli investimenti;
abbiamo tutti quanti più volte detto che la questione decisiva è
proprio questa degli investimenti. Più che l'ingresso nell'Ilva e i
rapporti con i privati è decisivo capire se questa azienda viene
rafforzata, viene ristrutturata, viene messa in grado di produrre
in modo competitivo, oppure se permangono delle storture produttive
e impiantistiche che le impediscono di svolgere la sua funzione nel
modo migliore, quindi di avere una produzione che sia
competitiva.
Ormai da tempo si parla di questi tre settori decisivi, che sono
il TAF (treno a filo), la Pressa 2500, il decapaggio, e poi anche
di investimenti nel settore ecologico. Alcuni di questi interventi
da tempo erano stati dati per decisi e definiti gli ordini per i
lavori in via di partenza e in via di realizzazione, però finora di
risultati se ne sono visti molto pochi. Quindi lo scopo di questa
interpellanza è anche quello di sapere, rispetto al decapaggio, se
è vero che c'è un ulteriore rinvio dell'inizio dei lavori, o se
invece i lavori sono stati ordinati e stanno partendo; che cosa ne
è della costruzione del nuovo treno a filo; che cosa ne è della
Pressa 2500; se sono confermati (in che misura e in che entità) gli
investimenti nel settore ecologico.
L'ultimo punto dell'interpellanza riguarda gli obiettivi
produttivi ed economici che la DeltaCogne si è posta per l'anno in
corso, cioè quali obiettivi sono stati posti dalla direzione
DeltaCogne allo stabilimento per l'anno in corso in termini di
quantità e di tipo di produzione, risultati aziendali che si
intende e che si spera di poter conseguire.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (ADP): Farò una premessa alla interpellanza presentata
dal Consigliere Riccarand. Stiamo seguendo molto da vicino e
puntualmente la vicenda DeltaCogne, che proprio recentemente si è
tradotta in due richieste ufficiali l'una di chiarimento e l'altra
di incontro. La prima richiesta è rivolta al responsabile dell'Ilva
circa assicurazioni su voci che correvano di modificazioni del tipo
di assetto impiantistico e quindi dell'attuale mix produttivo. Ci è
stato risposto che non è né in programma né nelle intenzioni di
modificare assetti che compromettano o mutilino la produzione della
DeltaCogne. Comunque la documentazione la potrò poi far
pervenire.
La seconda richiesta, del 7 marzo, è stata rivolta al Presidente
dell'IRI, Prodi, per fissare un incontro che abbia come temi alcuni
di quelli sottolineati dal Consigliere interpellante. Allo stato
attuale e in base a incontri che sono avvenuti fra i nostri
parlamentari con il Presidente dell'Ilva, il suo amministratore
delegato e responsabili dell'IRI, le affermazioni sono che non vi
sono cambiamenti di indirizzo rispetto alle volontà espresse negli
incontri precedenti a Roma con l'IRI, con l'Ilva e con i
responsabili dell'azienda di Aosta.
Per quanto concerne quest'ultima richiesta di incontro, proprio
in questi giorni dovrebbe essere fissato un incontro che si presume
possa avvenire subito dopo le feste di Pasqua. E' comunque, allo
stato attuale, ipotizzabile uno slittamento dell'ingresso della
DeltaCogne nell'Ilva legato a fatti tecnici, cioè all'espletamento
delle pratiche necessarie per il trasferimento. Questo è quanto ci
risulta.
Per quanto riguarda la seconda domanda, sono già stati
autorizzati dal comitato di liquidazione della Finsider, su
richiesta della DeltaCogne, i primi interventi di carattere
ecologico per 2 miliardi 850 milioni per un preventivo adeguamento
alle future normative europee in materia, che sono più restrittive
della legislazione attuale.
Per il decapaggio si è conclusa l'istruttoria tecnica e si
stanno vagliando le migliori soluzioni tecniche ed economiche con
primari fornitori europei.
Per quanto riguarda il TAF la società sta vagliando le soluzioni
tecniche più idonee per il "revamping" del TAF, che consentano il
mantenimento dei livelli produttivi e delle quote di mercato anche
nel periodo di attuazione dell'investimento stesso. Per quanto
riguarda invece il discorso della Pressa 2500, questo sarà uno dei
temi che tratteremo, perché è espressamente indicato nell'incontro
che avremo con il Presidente dell'IRI e con i responsabili
dell'Ilva.
Per quanto riguarda - e poi farò una piccola aggiunta a chiusura
di quanto sto dicendo - gli obiettivi per il 1989, questi sono: il
consolidamento delle quote di mercato sui prodotti inox, valvole,
utensili e rapidi sia a livello italiano sia europeo; la riduzione
delle trasformazioni esterne, concentrando al massimo le produzioni
finite sullo stabilimento di Aosta; dal punto di vista gestionale
ed economico il raggiungimento di un margine operativo lordo in
positivo di oltre 40 miliardi di lire per il 1989.
Voglio chiudere queste risposte dicendo che ci riserviamo di
convocare il comitato regionale di coordinamento immediatamente
dopo l'incontro con il Presidente dell'IRI, e quindi potrò
presentare, come era stato richiesto nell'ultima riunione del
comitato tecnico, quelle apparenti difformità fra le cifre che io
avevo detto in Consiglio regionale e quel documento che il
Consigliere Riccarand aveva presentato. L'azienda ha dichiarato la
propria disponibilità a presentare a questo comitato - e quindi
anche con particolari più precisi di quanto non possa dire in
questo momento pubblicamente - gli aspetti finanziari e gestionali
dell'azienda per il 1989.
PRESIDENTE: Ha chiesto di parlare il Consigliere Riccarand, ne
ha facoltà.
RICCARAND (NS):
La sensazione è che siamo ancora in una
fase interlocutoria; quello che ci preoccupa di più è questo
continuo allungamento dei termini, soprattutto per quanto riguarda
gli investimenti nei tre settori che dicevamo prima. Gli
investimenti nei settori ecologici sono praticamente obbligatori
per adeguarsi a determinate normative anti-inquinamento, ma i
settori decisivi sono quelli della TAF e della Pressa 2500, per cui
siamo ancora nella situazione di esame delle varie soluzioni; anche
per quanto riguarda il decapaggio, che era già stato dato per
deciso da ormai diversi mesi e in via di effettuazione, ancora
siamo alla fase di un'analisi del tipo di intervento da
realizzare.
(Interruzione dell'Assessore Lanivi)
Però gli ordini dovevano partire già nel mese di febbraio,
stante le informazioni che ci erano state date, quindi siamo anche
qui piuttosto in ritardo. Evidentemente si tratta di una questione
delicata, che è aperta a tutti gli sviluppi, e da parte nostra non
possiamo che rinnovare una raccomandazione alla Giunta di seguire
con molta attenzione questa vicenda e di informare al più presto
possibile il comitato per la siderurgia di tutti i dettagli che
riguardano l'evoluzione della vicenda.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK