Consiglio Regionale della Valle d'Aosta - Oggetto del Consiglio n. 505 del 21 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 505 del 21 aprile 2021 - Resoconto
OGGETTO N. 505/XVI - Interrogazione: "Notizie in merito alla
normativa applicata per la chiamata pubblica di tre istruttori
(categoria D) dei programmi di sviluppo".
Bertin (Presidente)
- Punto n. 17 dell'ordine del giorno.
Per la risposta, ha chiesto la parola il presidente Lavevaz, ne ha
facoltà.
Lavevaz (UV) -
È un'interrogazione molto tecnica, si
interroga il Presidente della Regione per conoscere quale sia nel
caso specifico la normativa di riferimento relativa alla
summenzionata chiamata pubblica e se si ritiene che detta normativa
di riferimento sia stata rispettata.
Come riportato dall'interrogazione, non è la prima volta che si
parla di assunzioni tramite chiamata pubblica in Consiglio, abbiamo
ovviamente interessato il Dipartimento del personale al fine di
rispondere all'interrogazione, è opportuno fare quindi un breve
inquadramento della situazione.
Intanto va ricordato che, con deliberazione della Giunta
regionale n. 147 dell'8 febbraio 2019, la Giunta regionale ha
approvato l'aggiornamento di metà periodo del piano di
rafforzamento amministrativo 2018-2019 relativo alla politica
regionale di sviluppo ai programmi di cofinanziamento europeo e
statale interessanti la Valle d'Aosta nel periodo 2014-2020. Con
tale aggiornamento in materia di personale e nell'ambito delle
azioni immediate già avviate o avviabili dal momento
dell'approvazione dell'aggiornamento del piano, è stata prevista
l'assunzione di 6 funzionari, categoria posizione D, con il profilo
di istruttore dei programmi di sviluppo a tempo determinato per la
durata massima di 3 anni mediante chiamata pubblica da collocamento
previo superamento dell'accertamento linguistico o di un colloquio
attitudinale da assegnare alle autorità di gestione FSE e FESR.
All'esito di tale procedura, con provvedimento n. 1854 in data
10 aprile 2019, è stata disposta l'assunzione a tempo determinato
per la durata di 3 anni, quindi sino al 14 aprile 2022, di 6
funzionari nel profilo di istruttore dei programmi di sviluppo. Di
questi 6 funzionari 3 sono poi risultati utilmente collocati nelle
graduatorie approvate con provvedimento dirigenziale n. 6514 del 25
novembre 2020 in esito alla procedura selettiva unica per
collaboratori, categoria C2, nel profilo di assistente
amministrativo contabile e successivamente assunti a tempo
indeterminato in tale profilo e destinati ad altre strutture
dell'Amministrazione. In conseguenza di ciò, su richiesta del
Coordinatore del Dipartimento politiche strutturali affari europei,
è stata avviata una nuova chiamata pubblica per 3 funzionari a
tempo determinato fino al 14 aprile 2022 in sostituzione degli
altrettanti dipendenti assunti a tempo indeterminato al fine di
garantire continuità all'attività della
task force
costituita nel piano di rafforzamento amministrativo.
Venendo poi alle domande, quindi all'inquadramento normativo
della procedura, intanto si ricorda che la costituzione di
contratti di lavoro a tempo determinato per la durata massima di 3
anni è espressamente prevista dall'articolo 42 della legge
regionale n. 22/2010 per la realizzazione di progetti in materia di
politiche del lavoro e della formazione professionale, di servizi
per l'impiego, di promozione allo sviluppo economico, di politiche
sociali, di organizzazione di servizi alle imprese e di
programmazione afferenti alle politiche di coesione e di sviluppo
rurale europei, statali e regionali. L'articolo 5 del regolamento
regionale n. 1/2013 stabilisce poi che l'assunzione di personale a
tempo determinato è effettuata mediante avviamento degli iscritti
alle liste dei centri per l'impiego in via subordinata rispetto
allo scorrimento di graduatorie concorsuali in corso di validità
per posti di pari profilo o, in mancanza di queste, di graduatoria
per posti di pari categoria e posizioni ma di diverso profilo
purché i soggetti idonei siano in possesso dei prescritti requisiti
professionali. Poiché l'Amministrazione regionale non dispone di
graduatorie in corso di validità per le assunzioni di funzionari
con il profilo di istruttore dei programmi di sviluppo, né di
graduatorie di funzionari di categoria D di diverso profilo e
stante le ragioni di urgenza rappresentate dal Coordinatore del
Dipartimento politiche strutturali e affari europei, si è scelto di
procedere con l'avviamento a selezione degli iscritti alle liste di
collocamento. Questa procedura è disciplinata dalla deliberazione
della Giunta regionale n. 218 del 27 marzo 2020, come modificata
dalla successiva deliberazione n. 685 del 31 luglio 2020, in
applicazione delle quali le procedure di avviamento sono espletate
mediante chiamata pubblica su presenza, i soggetti aderenti alla
chiamata pubblica ad avviare a selezione sono individuati sulla
base di un'apposita graduatoria redatta dal centro per l'impiego e
le Pubbliche Amministrazioni convocano i soggetti avviati per lo
svolgimento delle eventuali prove di idoneità e di accertamento
linguistico.
Si conferma pertanto il rispetto della normativa regionale di
riferimento nella procedura oggetto di interrogazione.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
Sono lieto che lei abbia richiamato
la precedente procedura di chiamata pubblica relativa esattamente
alle stesse figure e le chiedo poi eventualmente se potrà in un
secondo momento andare a chiedere agli uffici di indicarle cosa
veniva indicato nella normativa di riferimento.
Nella scorsa chiamata pubblica, che è del 15 aprile 2019, veniva
indicato, quale normativa di riferimento, l'articolo 16 della legge
n. 56/1987, oltre ovviamente ai regolamenti che lei poi ha citato e
alle delibere di Giunta. La cosa curiosa è che questa chiamata era
disciplinata dall'articolo 16 della legge n. 56/1987, nella nuova
chiamata pubblica, ovviamente normativa nazionale, non l'avete più
richiamata e sa perché è curioso? Perché all'articolo 16 della
legge n. 56/1987 c'è scritto: "Disposizioni concernenti lo Stato e
gli enti pubblici. Le amministrazioni dello Stato anche a
ordinamento autonomo, gli enti pubblici non economici a carattere
nazionale e quelli che svolgono attività in una o più regioni, le
Province, i Comuni e le unità sanitarie locali effettuano le
assunzioni dei lavoratori da inquadrare nei livelli
retributivo-funzionali per i quali non è richiesto il titolo di
studio superiore a quello della scuola dell'obbligo sulla base di
selezioni effettuate tra gli iscritti nelle liste di collocamento e
in quelle di mobilità...". Significa quindi che io posso fare
chiamate di questo tipo per coloro per i quali non è richiesto il
titolo di studio superiore a quello di scuola dell'obbligo. Ora,
questa è una delle tante chiamate che io ho visto e che invece
richiede, per esempio, titoli studio e caratteristiche del
candidato e c'è tutta una serie di diplomi e di lauree che vengono
richiesti per questo incarico specifico. C'è quindi un articolo di
riferimento di una legge nazionale, l'articolo 16 della legge n.
56/1987, che dice che si può chiamare con chiamata pubblica, ma se
non c'è un titolo di studio superiore a quello di scuola
dell'obbligo. La laurea non mi risulta essere un titolo di studio
di scuola dell'obbligo eppure voi espungete l'articolo 16 della
legge n. 56/1987 sulla normativa di riferimento e rifate identica
la stessa chiamata del 2019 e assumete - e giustamente lei ha fatto
bene a ricordarlo - 3 istruttori per la struttura di programmazione
Fondo sociale europeo, Saint-Christophe... no, chiedo scusa questa
è la vecchia, però è sempre la stessa.
Ma con quali criteri voi chiamate, oltre ovviamente al mancato
rispetto di quello che c'è scritto all'articolo 16 della legge n.
56/1987, che è stata espunta? Voi chiamate persone che vanno a
occuparsi di bandi europei, quindi di questioni molto delicate,
dunque di recuperare dei fondi europei, che devono servire alla
nostra comunità in un momento poi come questo, sulla base di che
cosa? Delle loro capacità personali? No. Voi verificate che abbiano
la laurea richiesta tra le tante che sono richieste qui, dopodiché
la chiamata pubblica su cosa si fonda? Si fonda su: "quanto hai
guadagnato l'anno scorso? Più di 100 mila euro? Meno di 100 mila
euro? Meno un punto ogni mille euro che hai guadagnato". Altra
domanda: "di quante persone è composto il tuo nucleo familiare? Tre
persone a carico? Due persone a carico? Più un punto, meno un
punto. Da quanto tempo sei iscritto alle liste di collocamento? Un
anno? Due anni? Sei mesi? E, sulla base di questo, ti do dei punti
in più".
Queste persone che devono fare questo lavoro, che è molto
delicato, quali garanzie e capacità ci danno se sono assunti in
questa maniera? Prima domanda.
Seconda domanda: per quale motivo nel 2019 viene fatta una
chiamata pubblica e si chiama in causa una legge nazionale che non
mi risulta abrogata, si specifica l'articolo 16 della legge n.
56/1987 e poi nella nuova chiamata pubblica si toglie per evitare
quel riferimento? È una domanda interessante. Ora, lei ci ha detto
che le normative regionali sono rispettate, probabilmente sì, ma ci
sono anche le normative nazionali e le normative nazionali - glielo
rileggo così almeno ne avrà contezza - dicono: "le amministrazioni
dello Stato anche a ordinamento autonomo... effettuano le
assunzioni dei lavoratori da inquadrare nei livelli
retributivo-funzionali per i quali non è richiesto il titolo di
studio superiore a quello della scuola dell'obbligo sulla base di
selezioni effettuate tra gli iscritti nelle liste di collocamento e
in quelle di mobilità, che abbiano la professionalità...".
Benissimo.
Allora io, Presidente, le chiederei di approfondire questo tema
perché innanzitutto un sacco di persone ci hanno chiesto come mai
per un posto così delicato si vanno ad assumere persone di cui non
si conoscono le capacità ma si conosce il reddito e da quanto tempo
sono iscritte alle liste di collocamento. Poi sicuramente ci
saranno anche persone degnissime e capacissime, ma sicuramente è
diversa da una selezione sulla base delle capacità.
In secondo luogo perché non si fa una selezione di persone come
predispone la legge e invece si decide di assumere le persone così,
con una chiamata pubblica, che invece pare proprio, espungendo le
norme nazionali, non si possa fare. A lei la risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK