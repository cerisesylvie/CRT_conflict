Consiglio Regionale della Valle d'Aosta - Oggetto del Consiglio n. 1262 del 10 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1262 del 10 giugno 2015 - Resoconto
OGGETTO N. 1262/XIV - Interpellanza: "Situazione dei
lavoratori occupati nei cantieri forestali".
Président -
Pour l'illustration, la parole au Conseiller
Guichardaz.
Guichardaz (PD-SIN.VDA) -
Grazie Presidente.
L'interpellanza non ha bisogno di particolari esposizioni
essendo a nostro parere abbastanza chiare la premessa e le
successive questioni poste. Leggo quindi la premessa così come
l'abbiamo scritta, riservandoci poi eventualmente di replicare dopo
le sue risposte:
"la cantieristica forestale negli anni ha
contribuito al mantenimento del territorio e del patrimonio
forestale fornendo nel contempo occasioni di lavoro ad un
consistente numero di valdostani. Da qualche anno si è scelta la
strada dell'affidamento dei cantieri forestali a ditte private,
intervenendo in alcuni casi sui meccanismi di assunzione con
l'obiettivo dichiarato di tutelare parte della manodopera
storicamente impiegata nelle attività di tutela e conservazione del
territorio. Tali meccanismi, però, hanno dimostrato in alcuni casi
di non funzionare adeguatamente ingenerando problemi di
inoccupazione in fasce di persone difficilmente reinseribili nel
mondo del lavoro, con conseguenti costi sociali e indiretti (dovuti
principalmente al sistema dei sussidi e dell'assistenza)
difficilmente quantificabili. Anche le cosiddette "clausole
sociali" inserite nei disciplinari di appalto si sono rivelate
scarsamente utili a fronteggiare le problematiche di inoccupazione
delle fasce più a rischio aggravando ulteriormente la situazione
economica (e sociale) di persone e nuclei familiari che confidavano
in tali impieghi quale unica fonte di sostentamento"
. Seguono
poi una serie di domande, attendo le risposte dell'Assessore
Testolin, poi mi riservo, appunto, di replicare. Grazie.
Presidente -
Per la risposta, la parola all'Assessore
Testolin.
Testolin (UV) -
Grazie Presidente.
Nelle domande sono richiesti tutta una serie di dati per cui una
parte verranno letti, poi darò copia al Consigliere Guichardaz per
avere una situazione più ampia di quelli che sono i numeri. Per il
primo quesito:
"quante sono le persone stabilmente impiegate
nella cantieristica forestale prima dell'esternalizzazione che
lavorano ad oggi nel settore (si richiede di fornire dati di
raffronto tra le ultime tre annualità prima dell'esternalizzazione
e quelle successive)"
si evidenzia come nel raffronto nelle
ultime tre annualità 2008, 2009, 2010, prima
dell'esternalizzazione, e quelle successive 2012, 2013, 2014, in
merito al numero di persone stabilmente impiegate nella
cantieristica forestale, si evidenzia una differenza sicuramente
importante, passando complessivamente da dei numeri che, diciamo,
impiegavano tra cantieri ordinari e straordinari nel 2008 circa 750
persone, nel 2009 circa 840 e nel 2010 circa 830 alle circa 400
impiegate tra il 2012 e il 2014, tra operai assunti con clausola
sociale e operai assunti con i piani straordinari, anche se poi in
realtà nel 2013 e nel 2014 numerose maestranze che hanno
partecipato ai cantieri coinvolti nella clausola sociale hanno
partecipato a più di un cantiere. Nel 2011 l'attività era stata
svolta tramite la Società di servizi coinvolgendo circa 600
persone. Tale minor occupazione nel suo complesso è evidentemente
determinata da un calo complessivo delle risorse nei bilanci
regionali che si è evidentemente ripercosso anche sui finanziamenti
destinati a questo settore e questa è un po' la causa primaria del
ridimensionamento.
In merito al secondo punto:
"complessivamente quante persone
lavorano ad oggi nei cantieri forestali, con quali modalità, come
sono distribuite sul territorio e i relativi costi suddivisi per
ciascun cantiere (si chiede di indicare il costo del lavoro
dichiarato dalle singole ditte e le eventuali commesse a favore
delle società di intermediazione o di fornitura di manodopera, ad
esempio la Società di servizi)"
, va precisato rispetto a questo
quesito che la Regione per le assunzioni degli operai non si avvale
di società di intermediazione, ma prevede direttamente attraverso
la graduatoria creata con apposito bando nel 2011 e poi rifatto lo
scorso anno per prorogare la graduatoria stessa, come già
evidenziato anche in altre interpellanze. Ad oggi le persone che
lavorano nel settore sono al momento 50 presso le imprese tramite
la clausola sociale, 131 nei piani straordinari
over
50 e
over
45. A completamento degli affidi dei lavori alle ditte
tramite l'esternalizzazione si conta di assumere ulteriori 65-70
operai, mentre nei piani straordinari, in base alle pre-adesioni
che a suo tempo ci sono state fornite su richiesta
dell'Assessorato, sono previste ulteriori 100 assunzioni, per
arrivare così a circa 120 assunzioni con la clausola sociale e
circa 230 assunzioni con i piani straordinari.
Gli interventi sono distribuiti capillarmente su tutto il
territorio regionale, con una prevalenza per quanto riguarda
l'organizzazione dei cantieri in economia nella Media e Bassa
Valle, in quanto maggiori sono le maestranze che vi risiedono,
questo anche per non incidere sulle spese di trasferimento del
personale stesso. Le risorse per gli interventi sono di 2.900.000
euro per le esternalizzazioni, che andranno a generare circa 40-45
interventi puntuali e 2.600.000 euro per i cantieri straordinari,
così come era già stato decretato in sede di esposizione di
bilancio.
Per quanto riguarda il terzo punto:
"se le persone assunte
prima dell'esternalizzazione e non riconfermate a seguito della
stessa producono costi a carico della collettività sotto forma di
sussidi, esenzioni, assegni legati al diminuito reddito; a tale
proposito si richiede di fare anche una stima per verificare se la
diminuzione di risorse a favore del settore della cantieristica
forestale abbia ingenerato di riflesso costi su altri capitoli di
spesa"
, ebbene, rispetto a questo, si segnala come dall'analisi
dei dati occupazionali citati or ora si evince che una parte del
personale già impiegata nei cantieri forestali, quindi 100-120
persone, non ha trovato direttamente occupazione tra le nostre
maestranze, ciononostante da delle analisi e delle verifiche
condotte internamente in maniera non scientifica, ma proprio per
andare a verificare questo tipo di dato, risulta che buona parte di
queste ha comunque saputo trovare occupazione al di fuori del
settore specifico. Per quanto concerne le maestranze con
problematiche fisiche, invece si è comunque sempre agito con
particolare attenzione privilegiandole nelle assunzioni dei piani
straordinari anche laddove le stesse maestranze non avessero avuto
i requisiti di età ed era una situazione che già avevamo analizzato
lo scorso anno proprio per andare incontro a questo tipo di
esigenza. Ciò detto, è comunque probabile che il calo
occupazionale, che è dettato dalla durata del periodo lavorativo,
possa avere appesantito i costi a carico della collettività sotto
forma di sussidi, esenzioni o altro, però sinceramente non siamo in
grado di quantificare.
Per quanto riguarda il quarto quesito:
"se vi è l'intenzione,
alla luce dei dati forniti, di rivedere il modello ad oggi in uso
al fine di direzionare correttamente le risorse, più precisamente
si vuole sapere se ci sia la volontà di procedere ad una
progressiva reinternalizzazione dei cantieri forestali..."
, si
sottolinea come i dati sopra riportati evidenziano una sostanziale
stabilizzazione delle assunzioni negli ultimi anni, con un
riequilibrio evidente soprattutto nell'annualità in corso per
quanto concerne le risorse destinate all'assunzione diretta degli
operai per la gestione dei cantieri internamente. Si considera che
al momento tale situazione rappresenti, anche in funzione delle
risorse a disposizione, un compromesso spendibile anche per il
prossimo futuro, garantendo, da una parte, l'avvicinamento all'età
pensionabile per quei lavoratori di età più avanzata e, dall'altra,
costituisce, comunque, ancora un'opportunità occupazionale tramite
l'affidamento a ditte esterne, che parimenti costituiscono un
importante tassello nel tessuto socio-economico della nostra
Regione. Ciò non esclude tuttavia che si potranno prendere in
considerazione soluzioni alternative che nel medio periodo possano
stabilizzare l'attività specifica del settore, soprattutto andando
a stabilizzare quelle che saranno le risorse finanziarie da
destinare allo stesso e mirando anche e soprattutto ad un
ringiovanimento delle maestranze interne che sono impiegate anche a
tempo indeterminato e che potrebbero, stabilizzando la situazione
finanziaria, anche, diciamo, dare un ringiovanimento proprio per
una rotazione tra quelli che saranno i pensionamenti e quelle che
potranno essere le nuove assunzioni. Grazie.
Presidente -
Per la replica, la parola al Consigliere
Guichardaz.
Guichardaz (PD-SIN.VDA) -
Grazie Assessore per i dati
interessanti che provvederemo poi ad analizzare e ad elaborare in
altre sedi. Lei ha detto che mancano risorse, ne prendiamo atto, lo
sappiamo, sono due anni che discutiamo...bilanci che
progressivamente vanno a diminuire in maniera importante, però
l'obiettivo anche dell'interpellanza è quello di sensibilizzare la
parte politica ad un ragionamento di sistema. Allora, è vero che i
capitoli di bilancio sono dedicati a singole attività e a singoli
capitoli, quindi le risorse per le aree boschive, le risorse per il
controllo del territorio e via dicendo, ma noi ci dimentichiamo
sempre - la sua risposta è, appunto, in questa direzione - che, nel
momento in cui viene a diminuire, comunque, l'impiego di lavoratori
che prima erano impiegati per queste professionalità che per anni,
comunque, sono cresciute all'interno di un contesto...quando
vengono meno questi impieghi, qualcun altro li deve supportare.
Allora, è bene che ci sia un recupero in altri ambiti, anche se, a
nostro parere, la perdita di professionalità da parte di persone
che, comunque, avevano delle competenze acquisite nell'ambito della
sentieristica, diciamo, della tutela dei boschi è una perdita, ma
dall'altra parte qualcuno deve intervenire...è per quello che
parliamo di sussidi, che parliamo di assegni di disoccupazione ed
altro. Se poi noi non ragioniamo in termini di sistema, è ovvio che
quello è un altro capitolo, magari interviene pure lo Stato, quindi
non è direttamente la Regione e può essere una cosa di cui ci
disinteressiamo o parzialmente non ci interessiamo. Il primo invito
quindi è quello di ragionare in termini di sistema, quando il
sistema non funziona, siccome la coperta è un po' quella, viene
meno da una parte magari l'impiego di risorse, ma qualcuno deve
intervenire, perché altrimenti abbiamo delle larghe fasce di
popolazione che si trovano poi in condizione di povertà e non è
possibile lasciarle in queste condizioni. Tra l'altro, poi sussidi
che intervengono o magari per persone che, oltre a tutto il resto,
non lavorano neppure, quindi si trovano anche in una situazione di
inattività spesso frustante anche proprio da un punto di vista
individuale, psicologico, di costruzione anche di una dignità e di
una personalità. Questa cosa qua quindi, secondo me, è importante
che venga discussa in termini più ampi.
Ultima annotazione: qua non parliamo come spesso sentiamo dire
di un ammortizzatore sociale. I cantieri forestali qualcuno in
alcuni casi li ha definiti come una sorta di grosso ammortizzatore
sociale utilizzato per fasce di persone difficilmente recuperabili
altrove. No, la realtà è diversa, noi abbiamo avuto in questi anni,
negli anni passati delle grosse professionalità impiegate nei
cantieri forestali, cioè persone che hanno maturato delle
competenze, come dicevo prima, che, secondo noi, devono essere
comunque impiegate, perché sono una perdita. L'internalizzazione
che noi proponiamo, che comunque abbiamo chiesto come modello
alternativo è proprio per recuperare le professionalità non a
discapito magari di società, di ditte e di imprese che oggi
lavorano in quell'ambito e magari anche onorano i propri contratti,
ma proprio per il motivo che si diceva prima, quindi è importante
vigilare su quest'aspetto e continuare ad essere presenti.
Grazie.
Presidente -
Punto 11 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK