Consiglio Regionale della Valle d'Aosta - Oggetto del Consiglio n. 3011 del 22 gennaio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3011 del 22 gennaio 1992 - Resoconto
OGGETTO N. 3011/IX Comunicazioni del Presidente del
Consiglio.
Cout (Presidente)
Comunico l'attività del Consiglio
dall'8 gennaio in poi.
Disegni di legge presentati:
Disegno di legge n. 376 presentato dalla Giunta regionale in
data 10 gennaio 1992 concernente: "Modificazioni alla legge
regionale 16 giugno 1988, n. 41 'Interventi della Regione Autonoma
della Valle d'Aosta nella costruzione di edifici di culto'". (III
Commissione).
Disegni di legge vistati:
Disegno di legge n. 357 presentato dalla Giunta regionale in
data 6 novembre 1991 concernente: "Finanziamenti di spesa nei
diversi settori regionali di intervento e modificazioni alle
autorizzazioni di spesa e leggi regionali in vigore, assunti in
coincidenza con l'approvazione del bilancio di previsione per
l'anno finanziario 1992 e del pluriennale 1992-94 (Legge
finanziaria 1992-94";
Disegno di legge n. 358 presentato dalla Giunta regionale in
data 6 novembre 1991 concernente: "Bilancio di previsione della
Regione Autonoma Valle d'Aosta per l'anno finanziario 1992 e per il
triennio 1992/1994".
Deliberazioni vistate:
n. 20.
Riunioni di Commissione:
Ufficio di Presidenza: 2 riunioni;
I Commissione: 1 riunione;
II Commissione: 2 riunioni;
III Commissione: 1 riunione;
IV Commissione: 1 riunione;
V Commissione: 1 riunione.
Oggi alle ore 11 i delegati dei Consigli regionali della Valle
d'Aosta, Veneto, Emilia-Romagna, Lombardia, Marche, Basilicata,
Toscana e Umbria depositeranno all'Ufficio centrale per il
referendum, presso la Corte suprema di Cassazione, la richiesta di
quattro referendum abrogativi, ai sensi dell'articolo 75 della
Costituzione.
Le richieste riguardano l'abrogazione delle norme istitutive dei
seguenti Ministeri: 1) Agricoltura e Foreste; 2) Sanità; 3) Turismo
e spettacolo (votate all'unanimità dal Consiglio regionale della
Valle d'Aosta nell'adunanza del 18 dicembre 1991); 4) Industria,
commercio e artigianato (votato all'unanimità dal Consiglio
regionale della Valle d'Aosta nell'adunanza dell'8 gennaio 1992). A
questi quattro referendum se ne aggiunge un quinto votato dai
Consigli regionali del Veneto, Emilia-Romagna, Lombardia, Marche,
Basilicata e Umbria, relativo alla richiesta di abrogazione di
funzioni statali previste da norme del DPR 616/1977 che riguarda le
Regioni a Statuto ordinario.
Mi sembra importante ricordare che il Consiglio regionale della
Valle d'Aosta è stato il primo a deliberare la richiesta di
referendum abrogativi dei quattro Ministeri.
Nel sottolineare che è la seconda volta, nella storia della
Repubblica, che viene attivata la procedura dei referendum popolari
abrogativi su richiesta di almeno cinque Consigli regionali e che,
in entrambi i casi, la Valle d'Aosta è stata tra le Regioni
promotrici dell'iniziativa referendaria, faccio presente che,
qualora la Corte costituzionale dichiari ammissibili gli stessi, i
cittadini italiani saranno chiamati alle urne per il loro
pronunciamento sull'abrogazione delle norme che ho testè
menzionato, nel corso dell'anno 1993.
Ricordo infine che il Consiglio regionale della Valle d'Aosta ha
nominato quale delegato effettivo per la presentazione dei
referendum il Consigliere regionale Riccarand Elio, del quale scuso
l'assenza in questa seduta consiliare.
Le Président de la Commission des Communautés européennes, par
sa lettre en date du 9 janvier 1992, nous remercie d'avoir voulu
lui faire part de l'approbation par le Conseil régional de la
motion à faveur d'une réconciliation entre les ethnies présentes
sur le territoire du Rwanda et nous informe que la motion à été
soumise à l'attention des services de la Commission.
I Consiglieri regionali componenti il gruppo della democrazia
cristiana hanno comunicato in data 9 gennaio 1992, ai sensi
dell'articolo 15 del Regolamento interno per il funzionamento del
Consiglio, di designare quale Capogruppo il Consigliere Ricco
Raffaele e Vicecapogruppo il Consigliere Trione Silvio.
Il Presidente del Consiglio della Regione Veneto ha inviato a
questa Presidenza copia della deliberazione approvata dal Consiglio
regionale del Veneto nella seduta del 20 dicembre 1991, relativa al
referendum consultivo in merito alla presentazione di una proposta
di legge statale per la modifica di disposizioni costituzionali
concernenti l'ordinamento delle Regioni; ha inoltre trasmesso copia
dell'ordine del giorno approvato nella stessa seduta sull'argomento
ed il documento tecnico sulla base del quale sarà presentata, da
parte del Consiglio regionale del Veneto, la proposta di legge
costituzionale.
Il Comitato promotore del referendum abrogativo della legge
regionale di sostegno della candidatura alle olimpiadi invernali di
"Aosta 98" ha trasmesso a questa Presidenza, in data 14 gennaio
1992, copia della lettera con cui il Tribunale di Aosta dichiara il
referendum proposto legittimo e pertanto ammissibile. Allega
inoltre copia del proprio comunicato stampa diramato
successivamente alla decisione adottata dal Tribunale di Aosta.
Giovedì sera a Châtillon si è spenta Jeanne Rohr, le cui esequie
hanno avuto luogo sabato scorso presso la Cattedrale di Aosta. Da
oltre trent'anni Jeanne Rohr era la vedova di Federico Chabod, uno
dei figli più illustri della Valle d'Aosta. In questa occasione
ricordiamo la figura di Jeanne Rohr come quella della fedele
compagna dello storico e dell'uomo politico che, lo ricordo, fu nel
1946 il primo Presidente del Consiglio Valle.
Non ci sono altre comunicazioni del Presidente del
Consiglio.
Ha chiesto la parola il Consigliere Maquignaz.
Maquignaz (AI)
Sulle comunicazioni del presidente del
Consiglio, brevemente per chiedere se era possibile avere notizie
sull'attuale dibattito che sta avvenendo, credo, al Senato - o
forse è addirittura già terminato - sulla legge sulla caccia, per
avere delle informazioni in mattinata, se è possibile, dal
Presidente del Consiglio.
Presidente
Naturalmente non sono state date
comunicazioni in merito dal Presidente del Consiglio, perchè non
penso sia nell'uso di questo Consiglio dare comunicazione su tutti
i disegni di legge in discussione in Parlamento. A me risulta che
il Senato ha approvato il disegno di legge sulla caccia e il
provvedimento modificato, rispetto al testo che era stato
licenziato da Montecitorio lo scorso maggio, tornerà all'esame
della Camera. Quindi chiederei al Consigliere Maquignaz, se volesse
sapere qualcosa di più preciso, di farlo presente agli Uffici: il
Servizio affari legislativi della Presidenza del Consiglio, tramite
i collegamenti di cui è dotato, potrà nel più breve tempo dare una
risposta, penso esauriente, al Consigliere Maquignaz. Quindi
proporrei al Consigliere Maquignaz di fare una richiesta scritta su
cosa intende conoscere più approfonditamente, in modo che gli
Uffici gli possano dare una risposta.
Se non ci sono altri Consiglieri che intendono parlare ...
Consigliere Maquignaz.
Maquignaz (AI)
Solo per dire che ho fatto questa
domanda, che non è retorica, nel senso che la Commissione Senato ha
modificato il testo presentato alla Camera che era stato concordato
con l'on. Caveri, credo, e anche con i rappresentanti della
Regione. Quindi la mia domanda non è formale, perché bisogna
verificare in tempi brevi se è ancora possibile far qualcosa per
modificarlo e mantenere il testo concordato con la Regione. É per
questo motivo che io mi sono permesso, signor Presidente, di fare
questa domanda un po' inusuale.
Presidente
Aggiungerei al Consigliere Maquignaz che
generalmente la discussione avviene sulle comunicazioni e non sulle
non comunicazioni, quindi penso che non sia il caso di andare oltre
con la discussione. Per il punto n. 2 la parola al Presidente della
Giunta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK