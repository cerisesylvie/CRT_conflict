Consiglio Regionale della Valle d'Aosta - Oggetto del Consiglio n. 541 del 22 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 541 del 22 aprile 2021 - Resoconto
OGGETTO N. 541/XVI - Interpellanza: "Osservazioni del Governo
regionale in merito agli interventi sul territorio regionale
previsti nel piano di investimenti di ANAS S.p.A.".
Bertin (Presidente)
- Punto n. 54. Per l'illustrazione
dell'interpellanza il collega Aggravi a cui passo la parola.
Aggravi (LEGA VDA) -
. Torniamo a parlare di ANAS con una
visione un poco più di dettaglio rispetto a quanto già il collega
Baccega prima ha chiesto, ma l'input è sostanzialmente il
medesimo.
Lo spunto è appunto il piano di investimenti che è stato
annunciato e le interlocuzioni che ci sono state con il Governo
regionale. C'è un duplice obiettivo: uno di zona, nel senso che -
in parte è già stato citato - si voleva capire se tra gli
interventi definiti nel piano d'investimenti siano ricomprese opere
di messa in sicurezza sul tratto stradale della Statale 26, in
particolare intercorrente tra le due gallerie di La Saxe, nonché
l'intervento relativo al tratto terminale della Statale 26 che si
collega con il traforo del Monte Bianco, un intervento che ha
destato molte perplessità e molte preoccupazioni, soprattutto per
evitare l'eccessivo carico e l'eccessiva cementificazione di
un'area importante, considerato anche che si sta portando avanti il
progetto di ottenimento dall'Unesco del riconoscimento del Monte
Bianco e poi, soprattutto, c'è un'area antropizzata che
rischierebbe di essere pesantemente penalizzata da un carico
eccessivo d'infrastrutture che non sono ovviamente armonizzate al
territorio circostante. Si vuole inoltre capire se nel corso
dell'interlocuzione avuta vi sia stata l'occasione per discutere
del tenore di queste opere che s'intendono realizzare nell'area che
preoccupano, come ho detto, in particolare chi vive in quella zona,
quindi gli abitati di Entrèves e La Palud che sono proprio a
ridosso del tratto stradale.
A fronte di una richiamata mozione votata da questo Consiglio il
5 novembre scorso, che impegnava a fare una valutazione per poter
potenziare la stazione aeroportuale attraverso la creazione di un
centro di manutenzione tecnica per aeromobili, si voleva capire se,
a fronte dell'incontro con ANAS, si sia potuto fare chiarezza sul
tenore dell'intervento che la società intende fare nel tratto
stradale antistante all'aerostazione, senza pregiudicare la
realizzazione del potenziale centro di manutenzione e soprattutto
se sia intenzione del Governo regionale comunicare un'osservazione
ad ANAS con riferimento alla realizzazione degli interventi che
abbiamo citato precedentemente: quindi sia quale può essere
l'impatto del progetto sul tratto finale della Statale 26 verso il
traforo riguardo a quanto c'è già e soprattutto agli abitati di
Entrèves e La Palud e, dall'altro lato, riguardo all'intervento nei
pressi dell'aerostazione - nel caso in cui ovviamente alla terza
domanda si dicesse che c'è il rischio che pregiudichi l'eventuale
realizzazione di un centro di manutenzione - capire se da parte del
Governo, o nelle interlocuzioni che ci sono state con ANAS, c'è la
possibilità di rivedere o comunque calmierare l'effetto dei
progetti che sono stati definiti.
Presidente -
Per la risposta, l'assessore Marzi.
Marzi (AV-SA) -
Il piano di manutenzione programmata
presentato dall'ANAS ricomprende i seguenti importanti interventi
nell'area oggetto dell'interpellanza. I lavori di sistemazione dei
muri di sostegno e di controripa e delle opere accessorie presenti
lungo i tratti della diramazione della 26; lavori di manutenzione
straordinaria della segnaletica verticale da eseguirsi lungo la 26
e la diramazione della 26; lavori di manutenzione straordinaria
della pavimentazione stradale con rifacimento degli strati
superficiali di usura e binder in tratti della diramazione della
26; interventi di ripristino strutturali, impermeabilizzazione e
regimentazione delle acque di piattaforma degli impalcati, giunti
di dilatazione e adeguamento delle barriere di protezione dei
viadotti Palleusieux, Pambiolley, Torrente Verrand, Courmayeur,
Dolonne, Torrente Sapin e Entrèves.
Il piano d'investimenti ANAS per l'anno 2021 non prevede opere
di messa in sicurezza del tratto stradale della 26 intercorrente
tra le gallerie di La Saxe e l'intervento al tratto terminale della
diramazione della 26 in collegamento tra l'uscita dell'autostrada
A5 e il piazzale del traforo del Monte Bianco - queste ultime,
peraltro, di competenza della società RAV S.p.A. come previsto
dall'articolo 2bis della convenzione ANAS-RAV del dicembre 2009.
Entrerò nel merito della risposta rispetto a questo punto sulle
domande che adesso andiamo ad analizzare, cioè la seconda e la
quarta.
L'incontro con ANAS aveva come fine l'aggiornamento dello stato
dei cantieri aperti e dello stato di progettazione dei futuri
interventi, come richiamato nella risposta data al collega Baccega.
L'attenzione si è quindi concentrata prioritariamente sui dossier
più urgenti riferiti alla 27 e alla 26, sia per il tratto compreso
tra i Comuni di Quart e Saint-Christophe e sia per quelli inerenti
a Etroubles e a Saint-Oyen, come tra l'altro richiamato non tanto
per questioni d'importanza relativa, ma semplicemente per il fatto
che codesti risultano essere questioni aperte, in alcuni casi, da
parecchi lustri e vanno prioritariamente chiusi anche per non dare
la sensazione di aprire cose che poi dopo, nel caso specifico,
rischiano semplicemente di entrare nel novero di questioni che non
si concludono.
Relativamente all'innesto dell'A5 e alla località La Palud, in
Comune di Courmayeur, vado ad approfondire quanto appena
richiamato. È una questione che tra l'altro il collega Baccega ha
appena accennato, lei ha presentato in maniera approfondita, per la
quale mi scuso ma dovrò essere un po' particolareggiato e
sicuramente lungo nella risposta.
L'intervento è promosso dalla società RAV S.p.A. in quanto
gestore del tratto autostradale dell'Alta Valle e ha come obiettivo
principale di migliorare le attuali condizioni di sicurezza e
scorrevolezza del tratto viabile.
L'intervento prevedeva in origine l'allargamento dell'ultimo
tratto di statale tra l'uscita dell'autostrada e il tunnel,
realizzando una terza corsia, cosiddetta di arrampicamento, una
rotonda a monte della stazione di partenza dello Skyway e un
semaforo per migliorare l'accesso alla frazione La Palud.
La convenzione unica di concessione sottoscritta tra ANAS e RAV
il 29 dicembre 2009 all'articolo 2bis prescriveva al concessionario
RAV di sviluppare la progettazione preliminare dell'area terminale
della diramazione. La convenzione prevedeva la facoltà del
concedente ANAS, una volta approvato il progetto preliminare, di
chiedere al concessionario RAV di sviluppare la progettazione
definitiva e lo studio di impatto ambientale.
La RAV nel 2011 ha provveduto a inviare al concedente il
progetto preliminare su cui successivamente ha assunto lo studio
preliminare e la Regione ha, nel 2014, confermato
l'assoggettabilità del progetto allo studio di valutazione
d'impatto ambientale, o VIA.
Nel 2016 l'Assessorato all'ambiente, al fine di esprimere il
parere di competenza in merito alla compatibilità ambientale
dell'intervento, anche a seguito di osservazioni di privati
cittadini, ha chiesto alla RAV una revisione del progetto con
maggiore evidenza del percorso di analisi delle varie alternative
progettuali.
La RAV - in accordo con il Ministero subentrato all'ANAS come
concedente - ha proposto ad agosto del 2017 ulteriori soluzioni
progettuali, tra cui una considerevole riduzione dell'intervento
con la sola realizzazione della rotatoria alla confluenza tra la SS
26 DIR e l'autostrada A5 a fronte di una prima soluzione
progettuale che prevedeva anche la realizzazione di due corsie in
direzione del tunnel.
La scelta della rotatoria risulta importante per la sicurezza in
quanto consente l'inversione di marcia in caso di necessità
evitando pericolosi episodi eventuali di contromano all'imbocco
dello svincolo autostradale. In ogni caso è stato richiesto a RAV
un approfondimento progettuale e altra documentazione
integrativa.
La struttura valutazione ambientale e tutela qualità dell'area
ha quindi sospeso l'iter istruttorio in data 24 dicembre 2017 per
riattivarlo in data 23 marzo 2018 a seguito di trasmissione della
documentazione progettuale integrativa con conseguente
riattivazione del procedimento di VIA.
La conferenza dei servizi in data 19 aprile 2018 ha espresso una
valutazione positiva, condizionata sulla compatibilità ambientale
limitatamente alla soluzione alternativa denominata "ridotta",
riguardante la realizzazione della sola rotatoria, ritenendo non
compatibile con l'ambiente la soluzione completa, in considerazione
dei potenziali impatti ambientali derivanti dalle opere che avrebbe
comportato.
La scelta sulla soluzione ridotta risulta anche attenuare la
contrarietà espressa attraverso formali osservazioni prodotte tra
il 2016 e il 2018 da associazioni di residenti di Courmayeur che
avevano espresso contrarietà rilevando varie criticità anche in
ordine alle ricadute ambientali rispetto alla prima e più
impattante ipotesi progettuale.
La Giunta regionale, con deliberazione n. 1410 del 19 novembre
2018, ha quindi espresso una valutazione positiva sulla
compatibilità ambientale, approvando la soluzione progettuale
definita "ridotta" proposta dalla RAV, subordinata all'osservanza
di condizioni ambientali da attuarsi durante la realizzazione dei
lavori e all'aggiornamento del progetto, come richiesto dai
soggetti competenti tra cui ANAS e ARPA.
L'approvazione è sostanzialmente condizionata all'osservanza di
prescrizioni e monitoraggi ambientali concernenti le emissioni
inquinanti e rumorose e la gestione dei rifiuti, da attuarsi
durante la realizzazione dei lavori e all'aggiornamento del
progetto, come richiesto dai soggetti competenti intervenuti nelle
complesse fasi istruttore e valutative.
L'iter comprenderà la necessaria variante urbanistica per la
collocazione della rotonda, da effettuarsi nell'ambito della
procedura d'intesa, in cui dovranno essere tenute in debita
considerazione le argomentazioni negative espresse dal Comune di
Courmayeur.
L'Amministrazione ha quindi determinato tutte le diverse
strutture regionali coinvolte e adempiuto alle fasi di
concertazione e approvazione di propria competenza.
Con nota 258 del 22 luglio 2019, la RAV ha trasmesso al
Ministero delle Infrastrutture e dei Trasporti il progetto
approvato dalla Regione: a oggi il Ministero non si è ancora
espresso sull'iter da seguire e sul soggetto deputato alla
realizzazione dell'intervento.
Veniamo ai quesiti 3 e 4: il tratto stradale antistante
all'aerostazione rientra più in generale nella riprogettazione del
tratto di Statale 26, tra i Comuni di Quart e Saint-Christophe.
Come ho già avuto modo e occasione di riferire a questo
Consiglio, sono in corso le interlocuzioni tra le strutture
regionali competenti e i tecnici dell'ANAS per pianificare la nuova
progettazione e giungere quindi a un nuovo appalto in sinergia con
le Amministrazioni comunali coinvolte.
Questo naturalmente prende anche in considerazione l'annosa
questione che già nell'interpellanza presentata dal collega Baccega
ho esposto rispetto all'assoluta necessità di rivedere tutta la
questione delle complanari anche per motivi commerciali, non
ultimi, appunto, gli interventi anche sulla stazione
aeroportuale.
Nell'ambito generale di tale revisione l'Amministrazione
regionale si è fatta carico di sensibilizzare l'ANAS affinché la
soluzione progettuale possa valorizzare l'ambito di sviluppo
complessivo dell'area aeroportuale, nodo importante non solo in
ordine alla viabilità, ma di sviluppo urbanistico ed economico
dell'intera area e, mi permetto di dire, anche di tutta quanta la
regione.
Sarà data attenzione anche al potenziale insediamento del centro
di manutenzione tecnica per aeromobili, alla luce di quanto
approvato dalla mozione consiliare della seduta dello scorso 5
novembre.
Presidente -
Per la replica, il consigliere Aggravi.
Aggravi (LEGA VDA) -
Grazie, Assessore, per la risposta,
non si preoccupi se è stato dettagliato e lezioso, quando ci
risponde alle domande la ascoltiamo con più piacere rispetto al
solito, perché spesso lei è esperto anche nell'allungare un po' di
più la risposta.
È stato molto utile per fare un quadro più completo del percorso
riguardo al progetto dell'Alta Valle, quindi ci fermiamo
sostanzialmente a quello che lei ci ha detto a luglio 2019 in
attesa della risposta, invece, per quanto riguarda l'aerostazione,
condividiamo sicuramente la necessità di sensibilizzare ANAS, e
bene è stato fatto e mi auguro in maniera anche incisiva per quanto
riguarda in realtà poi lo sviluppo di tutta l'area, in maniera tale
da evitare che, come spesso accade, i progetti siano un po' fuori
delle righe rispetto alle necessità del territorio e in questo caso
anche di realtà commerciali, o comunque di servizio, che possono
anche generare numerosa occupazione rispetto alle attuali necessità
ed è una cosa molto positiva, considerato i tempi che ci
aspettano.
Su questo monitoreremo e siamo fiduciosi che la cosa si possa
risolvere nel migliore dei modi.
Presidente -
Interrompiamo brevemente per il cambio
d'aria e per arieggiare i locali.
La seduta è sospesa dalle ore 17:15 alle ore 17:47.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK