Consiglio Regionale della Valle d'Aosta - Oggetto del Consiglio n. 1896 del 19 marzo 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1896 del 19 marzo 1986 - Resoconto
OGGETTO N. 1896/VIII - PROGETTO PER UN COMPRENSORIO SCIISTICO
TRA I COMUNI DI AVISE, LA SALLE E SAINT-RHEMY.
(Interpellanza).
PRESIDENTE
: Do lettura dell'interpellanza presentata dai
Consiglieri Pascale e Breuvé:
INTERPELLANZA
Il Comune di Saint-Rhémy ha inviato recentemente alla Giunta
regionale e a tutti i Consiglieri regionali uno studio sulla
utilizzazione turistica invernale del territorio redatto dall'Ing.
Canestrini.
Tale studio prevede la possibilità, attraverso la costruzione
progressiva, in quattro fasi, di impianti e piste, di realizzare un
grande anello sciistico tra i Comuni di Saint-Rhémy, la Salle ed
Avise, creando un unico comprensorio che, per la sua vastità e
varietà - qualità sempre più richieste dall'utenza - potrebbe avere
valide e concrete prospettive.
Se si considera che la realizzazione di vasti comprensori
sciistici è ormai nell'ottica dell'offerta turistica
internazionale, come dimostra l'esempio del Sestriere, e se si
tiene conto dell'indotto che questa area sciabile può creare in
Comuni ove non esistono altre prospettive di sviluppo economico ed
occupazionale, tale progetto sembra presentare tutte le
caratteristiche di un'opera di rilevante interesse
pubblico.
Alla luce di tali considerazioni i sottoscritti Consiglieri
regionali
INTERPELLANO
l'Assessore regionale al Turismo, Urbanistica e Beni
culturali al fine di conoscere la sua valutazione preliminare su
tale progetto e se questa realizzazione rientra nei programmi, a
breve o medio termine, dell'Assessorato e della Giunta.
PRESIDENTE
: Ha chiesto di illustrare l'interpellanza il
Consigliere Pascale, ne ha facoltà.
PASCALE (P.S.I.):
Negli ultimi tempi si è innestato tutto
un dibattito sulle stazioni invernali valdostane, che è imperniato
essenzialmente su due tesi: la prima sostiene che occorre
concentrare tutte le risorse regionali sul potenziamento dei centri
esistenti, evitando il sorgere di altri centri turistici ad alto
richiamo; la seconda sostiene che in effetti non c'è stato ancora
l'utilizzo ottimale del territorio valdostano sotto questo punto di
vista e che è quindi possibile ed opportuno creare altri poli
turistici invernali là dove c'è la possibilità, soprattutto dal
punto di vista economico gestionale, di assicurare uno sviluppo a
questo tipo di iniziativa.
Questo dibattito, che fra l'altro era stato anche oggetto del
convegno che si è tenuto a Saint-Vincent sul turismo nel 1984, è
proseguito fra le forze politiche, fra gli addetti ai lavori e
anche all'interno delle forze politiche stesse, senza trovare
ancora una sua definizione, un suo indirizzo. Al di là anche delle
dichiarazioni estemporanee fatte da esponenti della Giunta, mi pare
che nel programma stesso che aveva presentato questa maggioranza
all'inizio della legislatura non è che ci sia poi un indirizzo
molto chiaro, perchè in un punto di tale programma si dice che
bisogna impedire che sorgano altri poli turistici sproporzionati
alla realtà ambientale, mentre nel punto successivo si dice che
occorre una diversificazione dell'offerta turistica ed una sua
corretta distribuzione sul territorio, che farebbe anche supporre
che non è giusto e neanche logico ed opportuno che l'offerta
turistica a livello internazionale sia concentrata esclusivamente,
per esempio, su Courmayeur e Cervinia.
Dirò subito che personalmente considero questo un falso
problema, perchè non è possibile stabilire a priori la validità
dell'una o dell'altra tesi e non si capisce poi neanche sulla base
di quali presupposti o di quali considerazioni si potrebbe farlo.
Indubbiamente ci possono essere e ci sono senz'altro dei centri
turistici, delle stazioni invernali, che necessitano di essere
potenziate, vuoi dal punto di vista degli impianti, vuoi dal punto
di vista della ricettività alberghiera, vuoi dal punto di vista
delle attrezzature di carattere ricreativo post-sciistico, questo
per rispondere a quelle che sono le esigenze della clientela e
dell'utenza. D'altra parte, se è vero che il turismo è l'attività
economica fondamentale della nostra Regione ed è destinato a
diventarlo sempre di più in presenza di una forte crisi
industriale, e se è vero che esistono nell'ambito della Valle
d'Aosta risorse anche territoriali non ancora valorizzate, penso
che sia necessario valutare anche la possibilità di creare nuovi
poli turistici là dove ci sono le condizioni ottimali perchè questa
iniziativa possa avere successo.
Parlando di poli turistici non mi riferisco certamente ai
piccoli impianti dei piccoli Comuni che rispondono più ad una
funzione di carattere sociale o al massimo possono sviluppare una
modesta attività agrituristica; mi riferisco a grandi poli
turistici che possono poi avere un richiamo di carattere
internazionale.
In questa ottica si pone il progetto di un comprensorio
sciistico che comprenda i Comuni di Saint-Rhémy, La Salle e Avise,
che è oggetto di questa nostra interpellanza. C'é stato uno studio
di fattibilità di questo progetto, redatto dall'Ing. Canestrini,
che è stato inviato due mesi fa a tutti i Consiglieri regionali,
quindi evidentemente anche all'Assessore competente. Non sono un
tecnico, però penso anche che questo studio vada affiancato da
altri più approfonditi da parte di altri tecnici; al tempo stesso
ritengo che questo progetto presenti alcune qualità che fanno
intravedere delle valide prospettive. Anzitutto la vastità del
comprensorio sciistico che non a caso comprende un anello che si
riferisce a tre Comuni della nostra Vallata, e mi pare che questo
rientri nell'ottica di quella che è oggi l'offerta turistica
internazionale, vedi l'esempio del Sestriere. Inoltre altre qualità
sono la varietà, la ricchezza degli itinerari che possono essere
presentati, ed anche queste sono qualità che vengono sempre più
richieste dall'utenza anche internazionale. Per quel che ho potuto
leggere e capire dallo studio mi pare che ci sia anche una validità
sul piano economico e gestionale, una volta però realizzati questi
impianti che hanno un costo non indifferente e che necessariamente
devono prevedere la presenza della Regione.
Su questo progetto chiedevo con questa interpellanza una
valutazione preliminare: non voglio qui che l'Assessore si pronunci
in modo abbastanza preciso se la Giunta non ha ancora esaminato
questo progetto, ma quanto meno una valutazione preliminare; mi
auguro che non mi si risponda anche oggi, come è stato fatto allo
scorso Consiglio, che c'è uno studio urbanistico affidato dalla
Giunta per una pianificazione del territorio e quindi finchè non si
è approfondito quello studio non si possono neanche fare delle
scelte nel campo del turismo e degli impianti sciistici.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Borbey, ne ha facoltà.
BORBEY (D.C.):
Mi spiace di deludere il Consigliere
Pascale, ma riporto proprio quanto detto nel corso dell'ultimo
Consiglio in risposta ad una interpellanza simile a questa, sempre
correlata con uno studio dell'Ing. Canestrini, che faceva
riferimento ad un altro domaine skiable, con la stessa problematica
di quello cui si riferisce quest'altra interpellanza.
Ripeto che la Giunta regionale ha dato incarico a tre esperti
per fare le prime valutazioni inerenti la problematica di futuro
sviluppo turistico, non solo invernale, ma anche in altri settori
quale quello ambientale e culturale, e questi tre esperti hanno
dato il loro primo pre-rapporto.
In questo pre-rapporto si danno delle indicazioni ben precise,
sebbene molto ampie, nel dire che è un po' superficiale affrontare
dei nuovi massicci investimenti solo valutando il domaine skiable
perchè a monte ci vuole una ricerca più approfondita, affinchè il
progetto possa essere valutato anche nella ricettività che questo
domaine può dare.
Riferendomi al contenuto dell'interpellanza, dico che nessuno è
un tecnico del domaine skiable, per cui noi oggi prendiamo per
buoni questi studi perchè sappiamo che il tecnico che li ha
preparati è un esperto in materia ed anche perchè siamo a
conoscenza che per il domaine skiable di La Salle già una società
anni fa aveva fatto dei sondaggi e dei prelievi, ma, come dice
anche il Consigliere Pascale, è necessario approfondire quanto
vengono affermando questi studi.
Per fare questo occorre fare una ricerca di mercato, per vedere
- come dicono questi esperti - se lo sci in futuro avrà ancora un
ulteriore sviluppo nel mondo o meno. Sapendo quale potenzialità ha
l'arco alpino di ulteriore sviluppo in diverse altre località dello
sci da discesa, esamineremo quali possibilità ha la Valle d'Aosta
di portare nuovi turisti e nuovi sciatori. Se un domani da questa
ricerca dovessero venire fuori delle grosse perplessità, si
rischierebbe solo di portare via da alcuni domaine skiable dei
turisti per trasferirli in altri, sempre però su territorio
valdostano.
In modo particolare questi tecnici suggeriscono di compiere una
ricerca specifica per accertare che nelle località ci sia in
futuro, da parte dei privati o dell'ente pubblico, la volontà di
darci delle strutture ricettive, turistico-sportive e tutte quelle
strutture primarie e secondarie che danno la possibilità al turista
di venire a soggiornare per un minimo di tre o quattro giorni,
evitando quel famoso fenomeno del pendolarismo che non porta niente
di buono al turismo (in particolare a quello valdostano) ma dà solo
un po' di respiro agli impianti per rifarsi durante il fine
settimana di quello che perdono invece gli altri giorni.
Tendiamo, come tutti abbiamo concordato, ad avere delle stazioni
che possano offrire un prodotto diversificato e quando nel nostro
programma di maggioranza abbiamo detto che la diversificazione
dell'offerta va nel senso di valorizzare località che sono più
indirizzate forse per lo sci nordico piuttosto che lo sci da fondo,
non c'è contraddizione, come ha detto il Consigliere Pascale, nella
nostra proposta; diciamo di fare attenzione a non creare nuovi
grossi poli di sviluppo per il domaine skiable da sci di discesa,
se non sono studiati bene; sosteniamo che si debba ricercare una
diversificazione dell'offerta turistica che non è detto che debba
essere esclusivamente rapportata allo sci da discesa, ma anzi
comprende una vasta gamma di offerte che non sono solo legate al
turismo invernale.
La preoccupazione che deve essere di tutti gli Amministratori
regionali, siano essi di maggioranza o di minoranza, è proprio
inerente a quanto si specifica in questa interpellanza, ed è che un
domani non si parta di nuovo con interventi quali quelli ad esempio
della stazione di Saint-Rhémy-Bosses: questa società è partita con
difficoltà finanziarie, la Regione ha dato un contributo a fondo
perso alla Comunità Montana, affinchè entrasse in società e quindi
si è trattato di una scelta di tipo politico. La Regione, in base
alla sua disposizione legislativa, è entrata al 35% di
compartecipazione in questa società, ma abbiamo ed avevamo solo uno
studio del domaine skiable, senza aver dietro uno studio di quanto
un domani possiamo offrire come stazione turistica a livello di
ricettività ed altre strutture.
Quale sarà il futuro di questo domaine skiable? Se con tre
impianti avrà la possibilità di poter sopravvivere a livello
finanziario, questa società avrà la possibilità con le leggi
regionali che ci siamo dati di mutuo a tasso agevolato al 4% e
sempre con la compartecipazione del 35% della Regione, di
espandersi ulteriormente; se invece con i tre impianti attuali avrà
difficoltà di sopravvivere, ecco che a monte bisognerà soffermarci
per andare alla ricerca non solo del domaine skiable in sè, ma di
tutto quanto sta dietro la stazione, in modo particolare gli
alberghi ed i ristoranti, cosa che oggi queste località non hanno;
quindi lo studio deve essere approfondito, come giustamente anche
il Consigliere Pascale consiglia.
PRESIDENTE
: Ha chiesto di parlare il Consigliere Pascale,
ne ha facoltà.
PASCALE (P.S.I.):
Condivido le ultime affermazioni fatte
dall'Assessore Borbey, che non si tratta solo di creare un domaine
skiable senza avere tutto il resto dietro, altrimenti si fa solo
del turismo pendolare.
Però la risposta a quello che era il quesito principale ancora
una volta mi pare interlocutoria, perchè rinvia tutto a quello
studio di carattere generale che è all'esame della Giunta e che si
dice verrà al più presto all'esame del Consiglio regionale. Mi
riservo poi di riprendere questa discussione in modo più compiuto
una volta che avremo avuto modo di leggere questo studio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK