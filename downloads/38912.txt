Consiglio Regionale della Valle d'Aosta - Oggetto del Consiglio n. 2325 del 21 settembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2325 del 21 settembre 2016 - Resoconto
OGGETTO N. 2325/XIV - Interpellanza: "Valutazioni in ordine
alle operazioni di concessione di mutui, da parte della Finaosta,
per il finanziamento del piano di sviluppo della Casa da
gioco".
Rosset (Presidente) -
Punto n. 16 dell'ordine del giorno.
Ha chiesto la parola il Consigliere Gerandin; ne ha facoltà.
Gerandin (GM) -
Illustrando questo testo proverò a fare
una ricostruzione di quello che è successo a partire dalla famosa
delibera n. 1465 del 2012. Personalmente penso, in un momento in
cui ci si concentra su quella che dovrebbe essere la futura legge
sulla trasparenza delle partecipate, che si debba partire facendo
tesoro dell'attuale situazione per quello che riguarda le
partecipate, e soprattutto le società
in house
, le società
totalmente pubbliche. Ritengo pertanto opportuno ricordare quanto
successo a partire dal 2012 poiché nel 2012, con delibera di Giunta
regionale, si rileva che il fabbisogno di indebitamento a
medio-lungo termine per la realizzazione del piano di sviluppo
della Casino de la Vallée è determinato in 50 milioni di euro, pari
a circa il 60 percento della spesa totale, per la durata massima di
15 anni e con questa operazione si autorizzano due opposte
operazioni di mutuo chirografario senza rischio per Finaosta. La
prima operazione è tra Finaosta S.p.A. in gestione speciale e
Compagnia valdostana delle acque per il reperimento del fondo
necessario per il finanziamento della seconda operazione tra il
Casino de la Vallée e Finaosta in gestione speciale per il
finanziamento di parte del piano di sviluppo.
A seguito di questa delibera, Finaosta avvia l'iter e mette in
piedi questa doppia operazione di mutuo chirografario. C'è una
seconda delibera di Giunta regionale, la n. 823 del 23 ottobre
2014, con la quale, a seguito della ricapitalizzazione di 60
milioni avvenuta con delibera di Consiglio regionale, si incarica
Finaosta a finalizzare un importo pari a 30 milioni di euro
dell'aumento di capitale a rimborso parziale del mutuo per la
Casino de la Vallée S.p.A. nei confronti di Finaosta, quel famoso
indebitamento ai sensi della delibera n. 1465. A questo punto la
Regione quel giorno incarica Finaosta a concedere un mutuo di 50
milioni, poi obbliga con un atto successivo a restituirne 30, per
cui il debito residuo è di 20 milioni.
La mia interpellanza va nel senso di capire qual è stata la
valutazione della Direzione generale e del Consiglio
d'amministrazione della società Finaosta che ha permesso
l'erogazione del mutuo di 50 milioni con rischio a carico in favore
di Casino de la Vallée, e cosa è successo nel frattempo nella
società Casino per indurre Finaosta, nell'arco temporale settembre
2012-bilancio di esercizio 2015, a riclassificare il debito residuo
dei 20 milioni tra le esposizioni deteriorate. C'è qualcosa che non
torna in tutto questo ragionamento: se io nel 2012 delibero come
Direzione generale e Consiglio d'amministrazione che posso erogare
un mutuo di 50 milioni e nel 2015, tre anni dopo, dopo che con atto
regionale ne ho fatti restituire 30 su 50, gli altri 20 milioni
vengono classificati come esposizione deteriorata, vale a dire
circa la metà delle esposizioni deteriorate all'interno della
relazione di Finaosta. È interessante capire se le responsabilità
giuridiche di eventuali danni derivanti da questo tipo di gestione
della finanziaria che fa capo al Governo regionale siano da
ritenersi esclusivamente imputabili alla Direzione generale e al
Consiglio d'amministrazione, perché viene da pensare che ci sia
stata probabilmente, all'atto dell'erogazione dei 50 milioni,
qualche ingerenza politica, un forzare la mano.
L'ultima domanda è relativa al fatto se questa nuova maggioranza
intenda avviare un'operazione di trasparenza comprensibile e
tangibile a tutti i cittadini valdostani, almeno sulle società
pubbliche controllate, in particolare sulla Casino, visto che si
paventa una possibile gestione privata della società stessa. Però
sarà difficile che si riesca a rendere appetibile una gestione
privata se non si fa trasparenza su un passato quanto meno con luci
e ombre.
Qui mi rivolgo a lei, Presidente Rosset, non sono voluto
intervenire quando è intervenuta prima la collega Certan. A seguito
di questa curiosità emersa, in data 5 luglio 2016 ho chiesto copia
di tutta la documentazione verbale con cui Finaosta S.p.A.
classifica la società Casino de la Vallée dal 2012 ad oggi, in
particolare quella del settembre 2015 con la quale viene
classificata "inadempiente probabile". La risposta che mi è stata
data è questa: "In riscontro alla sua richiesta, si comunica che
Finaosta S.p.A. ha ritenuto inaccoglibile l'istanza di accesso
trattandosi di atti interni contenenti informazioni riservate sulla
situazione economica patrimoniale e finanziaria dei singoli
debitori analizzati, la cui disamina è rimessa all'esclusiva
valutazione della Direzione generale e del Consiglio
d'amministrazione". Mi rivolgo a lei, perché chiaramente qui non si
tratta di una società che opera, ma si tratta di due società
in
house
, la finanziaria regionale e la Casino S.p.A., che è
totalmente pubblica, per cui i casi sono due: o per il Regolamento
avete i numeri e lo modificate, cancellate il diritto di accesso,
fate ciò che volete, oppure intervenite immediatamente, perché
queste sono risposte inaccettabili a termini di Regolamento. Non è
così che si può pensare di fare chiarezza sul futuro delle
partecipate quando si negano accessi ad atti come questi! Qua non
c'è strategia aziendale, non c'è nulla che tenga, non ci sono
sentenze pregresse, e questo è l'articolo 116 del Regolamento: se
c'è, si fa applicare, sennò cancellatelo! Prendetevi la
responsabilità come nuova maggioranza di cancellare l'articolo di
accesso agli atti.
Detto questo, io penso che i cittadini valdostani, quelli che
hanno compreso poco l'iter con cui in questi anni si è cercato di
mettere un velo pietoso sull'andamento della Casino, non possano
accettare un discorso del genere. In quest'aula, poco tempo fa,
quando c'è stata la riduzione dei tassi - e io ritengo anche
fossero dei tassi quasi al limite dell'usura, non ho timore di
dirlo - è stato detto che la Casino viene trattata alla stregua di
tutti gli investitori, di tutti coloro che chiedono l'accesso al
credito. Io vorrei capire se un creditore comune avrebbe avuto lo
stesso trattamento; voglio anche capire cosa succede, perché quando
un creditore comune chiede un accesso alla Finaosta, alla
finanziaria regionale o altro istituto, gli vengono domandate delle
garanzie solide: non succede come alla Casino che si crea disavanzo
e si ricapitalizza come è successo negli ultimi anni, perché questo
è inaccettabile. Lo dico anche per voi, io sarei veramente
preoccupato - e lo dico con tutta sincerità - per coloro che hanno
sottoscritto e comunque hanno votato a favore in maniera nominale
all'aumento di capitale, dove il 50 percento dell'aumento di
capitale era finalizzato a ridurre un mutuo in cui la rimanenza dei
20 milioni è stata calcolata tra le probabili inadempienze.
Presidente -
Non voglio ritornare su un argomento che è
all'ordine del giorno di ogni Consiglio, quello della competenza
sui 116, ma prima di proseguire vi dico che non possiamo entrare
nel merito della risposta, non ci appartiene. Oltretutto voglio
ricordare la responsabilità di ogni Consigliere nel divulgare le
notizie che ha a disposizione. Prendiamo atto, per esempio, che
oggi sul giornale è emerso un qualcosa che è stato risposto ad un
116, quindi c'è anche la responsabilità di non divulgare le
notizie.
Per quanto riguarda la risposta nel merito della sentenza, non
posso andare a discuterla: o noi affrontiamo il problema in senso
globale, oppure mi devo attenere alla responsabilità.
Ha chiesto la parola il Consigliere Cognetta; ne ha facoltà.
Cognetta (M5S) -
Per mozione d'ordine.
Se cominciamo a parlare del 116 dovremmo fare tutta una serie di
questioni, perché io ricordo benissimo quando lei, seduto tra
questi banchi, cercava di difendere in tutte le maniere il fatto
che non riceveva le risposte. Il discorso della sentenza è un
discorso estremamente strumentale che viene portato avanti in
spregio a qualunque regolamento da alcune società partecipate, non
da tutte. Secondo argomento importante: anche prima della sentenza
non arrivavano le risposte. Siccome faccio parte della Commissione
Regolamento, se lei volesse anche questo pomeriggio cominciare a
convocare la Commissione Regolamento per trovare delle soluzioni...
perché anche quando abbiamo fatto una breve esperienza insieme
nell'Ufficio di Presidenza mi sono reso conto che comunque sia si
poteva fare qualcosa, ma non si vuole fare politicamente. Chiedo
scusa per l'interruzione.
Presidente -
È un argomento che affronteremo in un'altra
sede.
Ha chiesto la parola l'Assessore Perron; ne ha facoltà.
Perron (UV) -
Sul punto n. 1, collega Gerandin, la
valutazione della Direzione generale e del Consiglio
d'amministrazione della società, che hanno permesso l'erogazione
del mutuo di 50 milioni che lei citava, è basata su documenti messi
direttamente a disposizione da Finaosta e da Casino de la Vallée,
tra cui il
budget
dal 2012 al 2015. Il mutuo è stato
concesso su preciso ed espresso mandato del Governo regionale. La
Finaosta è iscritta all'albo degli intermediari finanziari del
Testo unico bancario (articolo 106) e in tale ambito deve procedere
ad una periodica ricognizione dei crediti che ha. Questa
ricognizione che - voglio precisarglielo, collega - deve essere
operata dagli intermediari soltanto ai fini delle segnalazioni
statistiche di vigilanza, rispetta rigidi parametri di valutazione
e classifica i crediti
non performing
secondo tre categorie:
le sofferenze, le inadempienze probabili e le esposizioni scadute
e/o sconfinanti e deteriorate. Il credito nei confronti di Casino
de la Vallée a fine 2015 è stato classificato in via più che
prudenziale nella categoria 2 (inadempienza probabile), pur avendo
uno sguardo rivolto essenzialmente all'esame dei bilanci passati
che presentano dei ripetuti esercizi in perdita. Mi permetto di
dire che l'assegnazione alla categoria 2 (inadempienza probabile)
non corrisponde a quello che può essere immaginato il reale
contenuto intuitivo della locuzione. Ad oggi le rate del Casino de
la Vallée sono regolarmente pagate, come tutte; la definizione di
"inadempienza probabile" che lei evocava è riferita al glossario
della Banca d'Italia e si riferisce alle esposizioni che, a
giudizio dell'intermediario circa l'improbabilità che senza il
ricorso ad azioni - quali l'escussione delle garanzie - il debitore
adempia integralmente alle sue obbligazioni creditizie. Questa
valutazione va quindi operata indipendentemente dalla presenza di
eventuali importi o rate scadute e non pagate. Ritengo utile
sottolinearle che, a seguito di questa classificazione, non c'è
stato nessun impatto sulla valutazione del merito creditizio di
Casino de la Vallée, anche da parte di tutto il sistema bancario
che ha regolarmente rinnovato gli affidamenti in essere, così come
Finaosta non ha - giustamente, direi - operato nessuna svalutazione
del credito.
Punto n. 2: le responsabilità giuridiche. Credo che Finaosta
abbia sempre operato secondo le precise norme sulla vigilanza,
avendo ben cura di perseguire un monitoraggio continuo sul credito,
tutto il credito concesso, non privilegiando Casino a discapito di
altri, come in qualche modo sembrava evocare lei. Dell'attività
svolta dalla Direzione generale e dal Consiglio d'amministrazione
ovviamente ne rispondono gli stessi organi,
in primis
la
società. Al momento, collega Gerandin, non esiste alcuna azione
generatrice di danno, quindi ritengo non ci sia alcuna
responsabilità pendente sul Governo regionale.
Punto n. 3. Io credo che su questa vicenda ci si sia sempre
mossi con estrema trasparenza, non nascondendo mai nulla, perché
tutte le operazioni di finanziamento nei confronti di Casino de la
Vallée sono state adottate con deliberazione di Giunta o di
Consiglio, quindi sono atti pubblici. Lo stesso tema è stato
discusso a lungo in Consiglio regionale, quando abbiamo parlato del
bilancio 2015 del Casino de la Vallée; il finanziamento di cui
parliamo è stato interamente destinato alla realizzazione degli
investimenti previsti dal piano di rilancio e di sviluppo della
Casa da gioco, che questo Consiglio regionale ha approvato. Alla
luce di tutto questo, credo che le azioni della Regione siano
sempre state indirizzate al massimo della trasparenza.
Collega Gerandin, non oggi, ma su questo argomento tornerò,
perché quanto meno ritengo che non in questa occasione, ma in tante
occasioni, ci sia stato su questa tematica perlomeno della
disinformazione, per non usare altri argomenti. Voglio tornarci,
ricostruendo sin dall'inizio tutti i percorsi che sono stati
adottati dalla delibera da lei citata, quella del 2012, fino agli
ultimi atti di finanziamento, per dimostrare in modo inequivocabile
che la situazione nella quale si trova oggi Casino de la Vallée è
dovuta essenzialmente al fatto che la società - caso unico tra
tutti i finanziamenti che avvenuti in questa Regione - ha
effettuato direttamente tutte le operazioni di investimento. Su
questo mi permetto di ricostruire un dossier, di tornarci
pubblicamente per avere modo di confrontarci e ricostruire in modo
corretto e dettagliato, anche per l'opinione pubblica, tutto ciò
che è avvenuto con la massima trasparenza su questa materia e sul
percorso finanziario seguito.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Non voglio dilungarmi sui 116, ma le
torno a ripetere, Presidente, che in merito alla mia richiesta di
116, la sentenza famosa che si cita da tutte le parti non ha alcun
riferimento, perché questi sono atti che non fanno parte di una
strategia aziendale, ma sono atti sui quali ciascun Consigliere può
avere accesso. Probabilmente con l'entrata in vigore della "Madia"
non solo i Consiglieri potranno avere accesso a questi atti. Noi ci
auguriamo che sia il Governo centrale, con propria legge, a fare
chiarezza e trasparenza. Noi arriviamo sempre dopo, e questo è un
vero rammarico.
Per quanto riguarda la sua replica, Assessore, lei ha risposto
in maniera molto parziale: se veramente lei - e parto dal suo
ultimo passaggio - è disponibile a fare chiarezza per far capire
tutto quello che è stato il passato, bisogna cominciare a non aver
paura e a dare accesso agli atti. La lettera che ho ricevuto e che
ho citato, in cui si diceva che non avevo diritto ad avere accesso
a questi dati, l'ha firmata lei, Assessore! Se lei vuole veramente
essere coerente con quanto ha detto in quest'aula, chiami i vertici
delle sue partecipate e dica che l'orientamento politico, come
quello di dare 50 milioni di mutuo, è di fare trasparenza, tenuto
conto che è tutta gente nominata dalla politica, dalla vostra
maggioranza, dal vostro Governo, per cui avete possibilità di
incidere! Basta che diciate a queste persone di non trincerarsi
dietro a delle palesi scuse e di dare applicazione a quanto lei ha
detto in aula. Noi non chiediamo null'altro, non vogliamo fare
processi; se avete fatto delle cose in maniera regolare, ben venga.
E il fatto che la Casino de la Vallée abbia onorato fino ad oggi le
rate mi sembra il minimo, nel senso che normalmente quando la
società Casino non è in grado di pagare i creditori, le rate dei
mutui, gli stipendi del personale e quant'altro, si procede con
ricapitalizzazione. Sarà quello che succederà nel bilancio, lo
prevedrete nel bilancio dell'anno prossimo. Glielo dico adesso: a
settembre, nel bilancio che prevedrete, ci sarà la
ricapitalizzazione del Casinò per evitare che i 20 milioni da
probabili inadempienze o crediti deteriorati passino nella terza
fascia, quella che lei ci ha detto. Se non è così, dalla seconda
passeranno alla terza, Assessore, e lei lo sa. Per cui è inutile
nascondersi dietro a delle parvenze che di fatto non sono queste.
Questa è la cruda realtà. Quando io le continuo a ripetere che la
Casino ha avuto un percorso del tutto preferenziale dico questo: se
io do un mutuo ad una società alberghiera per rifarsi l'albergo,
succede che se io non pago una rata le banche mi classificano come
probabile inadempiente e non ho più alcun accesso a nessun
istituto; invece, avendo la tutela da parte della Regione ed
essendo una società
in house
dove i debiti mi vengono
ricapitalizzati, qual è la banca che non mi dà i soldi? È ovvio che
è così! Però, se io operatore privato non pago una rata di mutuo io
ho dato delle garanzie in solido, invece questi sono mutui
chirografari dove chi ne risponde è la Regione, chi ne risponde è
l'azionista privato, io non metto un euro, non metto un metro
quadro di vincolo. È questa la differenza.
Mi dispiace, Presidente, se lei non condivide è una sua
opinione, e veramente non mi può importare di meno. Vada a chiedere
agli operatori a Saint-Vincent se non pagano la rata di un mutuo...
magari gli sequestrano pure l'immobile, invece questi fanno
concorrenza come vogliono, tanto qualcuno paga: questa è la cruda
realtà, questa è la realtà della trasparenza che volete! Assessore,
se lei vuole veramente fare il paladino della trasparenza, con me
avrà un'autostrada aperta, però ci si confronta sulla base di
garantire il diritto di accesso agli atti. Non ci nascondiamo più
dietro a imposte, crediti anticipati o quant'altro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK