Consiglio Regionale della Valle d'Aosta - Oggetto del Consiglio n. 2149 del 12 gennaio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2149 del 12 gennaio 2023 - Resoconto
OGGETTO N. 2149/XVI - Interpellanza: "Strategia di
comunicazione turistica e sportiva della Regione e informazioni sul
lancio pubblicitario della campagna invernale 2022/2023".
Bertin (Presidente) -
Punto numero 30. A presentare
l'interpellanza si è prenotato il consigliere Baccega. Ne ha
facoltà.
Baccega (FI)
- Talvolta le interpellanze vanno a
significare elementi negativi, in questo caso noi non vogliamo
porre nessuna critica, ma una richiesta, una risposta rispetto ai
quesiti e una suggestione di quanto già evidenziato, in quanto
l'efficacia di una campagna di comunicazione si misura poi in
risultati, e i risultati, come ben sappiamo, i risultati ci sono,
anche se non abbiamo ancora dei report ufficiali, però mi pare che
ci sia un livello di soddisfazione di carattere generale in tutte
le vallate della nostra Valle d'Aosta.
Torno al motivo centrale della campagna, ovvero "Più ci
avviciniamo alla nostra natura più ci avviciniamo alla felicità",
dove si dice: "La Valle d'Aosta, la felicità ritrovala qui". Chiude
così questo percorso, questo spot fatto di immagini sicuramente
qualitativamente performanti e che va nella direzione d'illustrare
e far vedere le peculiarità invernali della nostra regione. Uno
spot che guarda, come avete detto in conferenza stampa, a un
pubblico preciso; uno spot molto distintivo che tiene conto di un
aspetto: soltanto il 40% dei turisti invernali viene per fare
attività sportiva e outdoor, il restante viene per ritrovarsi,
ritrovare se stesso, prendersi il proprio tempo, fare passeggiate e
cercare il distacco e stare con la famiglia.
Ora, ci siamo presi la briga di confrontare lo spot della Valle
d'Aosta con lo spot del nostro competitor più significativo che è
il Trentino e, ahimè, è emerso che in questo spot non si parla
dell'enogastronomia, del rapporto che abbiamo in questa regione con
i numerosi ristoranti e chef stellati, oltre ai numerosi ristoranti
di ottima qualità che propongono una cucina tradizionale anche
rivisitata e molto apprezzata.
Senza fare una critica, giusto per dare una suggestione, credo
che cinque secondi di questa parte potevano dare un significato
proprio alla chiusura e l'obiettivo della campagna, dove soltanto
il 40% dei turisti invernali viene per fare attività sportiva. Dico
a lei e al suo ufficio che il lavoro è buono, il lavoro che stanno
facendo è molto buono. Ma chiudo anche con un altro pezzo nella
strategia di comunicazione: nella strategia di rafforzamento della
comunicazione turistica e sportiva, che è fondamentale, ci deve
essere all'interno dell'Assessorato secondo noi un referente che -
al di là del dirigente che ha una gestione molto più complessiva -
deve avere un'efficace comunicazione con le agenzie di pubblicità,
un'efficace comunicazione con i media e quindi un giornalista di
una certa caratteristica; quindi sapere se è previsto l'inserimento
in organico della figura di un professionista della comunicazione
che si interfacci con i tanti uffici stampa, i social, eccetera. È
una curiosità perché tutto questo viene fuori da un convivio fatto
a Courmayeur insieme ad anche concorrenti del Trentino che ci hanno
sottolineato: "Ma perché non parlate della vostra polenta concia?",
tanto per dire.
In realtà questa cosa ci aveva un po' spiazzati, però, dico, il
risultato è buono, il risultato è efficace e quindi è solo una
suggestione che mi auguro che lei, Assessore, e tutti i suoi
uffici, possiate apprezzare, perché magari trasferirlo all'agenzia
di comunicazione che fa i prossimi spot può essere efficace.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Intanto la ringrazio per le
considerazioni che ha fatto, l'onestà anche intellettuale sul
gradimento della Regione, che possono anche dipendere sicuramente
dalle azioni promo-pubblicitarie ma personalmente è giusto dire ed
è giusto rilevare che un'importante ripresa del turismo dipende
anche proprio dalla voglia, io credo, delle persone nel periodo
post pandemico, anche di rifrequentare di nuovo luoghi di vacanza e
la Valle d'Aosta è sicuramente una destinazione che in questi due
anni in cui sono riferimento dell'Assessorato ho potuto constatare
essere estremamente interessante dal punto di vita proprio anche
del gradimento di una trasversalità di turisti e di potenziali
turisti.
Lei ha rilevato che esiste uno studio che dice che, per esempio,
in inverno i turisti non vengono qua principalmente per sciare ma
vengono qua perché i luoghi sono belli e quindi vi è un discorso
ambientale di sostenibilità, sicuramente di enoturismo, di
enogastronomia, di wellness, e io credo anche di altissima qualità
- questo lo voglio dire, sia perché l'ho verificato anche nella mia
precedente professione sia perché ho avuto modo di verificarlo - di
altissima qualità di tutto il comparto turistico ricettivo
enogastronomico. Noi abbiamo veramente uno standard qualitativo
degli alberghi e dei ristoranti, delle cantine e di tutte le
attività di intrattenimento, che compete fortissimamente con i
nostri competitor ai quali spesso ci riferiamo e ai quali cerchiamo
anche di ispirarci e di avvicinarci, senza aver paura, alle volte,
di ricevere delle critiche o di copiare anche delle modalità
diciamo che non sono e non devono essere sempre originali. Si tiene
conto anche del territorio, delle risorse, del fatto che la Valle
d'Aosta ha anche un bilancio estremamente diverso rispetto a quello
del Trentino o dell'Alto Adige. Lei tenga conto delle loro
strutture, l'IDM, per esempio, o la Trentino Marketing. L'IDM credo
che abbia qualcosa come quasi 300 dipendenti, tanto per dire; la
Trentino Marketing forse arriva a quasi a 200. È una storia proprio
di investimento che ha diverse ragion d'essere e che permette, io
credo, a queste strutture, anche di poter fare una promozione molto
più flessibile, molto più rapida rispetto a una struttura pubblica;
ad esempio, la Trentino Marketing lei sa bene che è una struttura
al cui vertice c'è il Presidente dell'associazione di albergatori
locali, ciò significa che è fortissimamente partecipata dagli
operatori locali.
Noi abbiamo un modello diverso, che però viene così, un po', se
vogliamo, condiviso anche in termini di riforma; questa riforma
dell'ente unico del turismo va nella direzione di coinvolgere e di
condividere sempre di più con gli operatori, però è un processo
molto ma molto lungo che, le dicevo, non può essere affrontato in
una legislatura ma neanche nelle legislature precedenti perché
richiede anche una grossa consapevolezza e una grossa condivisione
d'intenti con le categorie.
Rispetto alla sua interpellanza, come può bene immaginare,
essendosi lei occupato per anni di pubblicità, l'obiettivo dello
spot televisivo non era quello di comprimere nei 30 secondi di
durata del filmato il maggior numero possibile di componenti
dell'offerta regionale. Invece si è inteso creare, con un'attenta
selezione di immagini musica e testi, una narrazione dal forte
impatto emotivo in grado di evocare le sensazioni che si possono
vivere e poi ricordare vedendo una vacanza invernale in Valle
d'Aosta. In particolare lo spot inverno 22/23 della Valle d'Aosta
propone il concept, come lei ha accennato, "Felicità". Si tratta
del quarto film, anzi direi del quinto, perché ce n'è uno in mezzo
proprio per la promozione - in venti secondi, se lei si ricorda
bene, per la promozione proprio dello sci nello specifico che
abbiamo fatto l'anno scorso - che evidenzia e ha la volontà di
proporre un'atmosfera aperta, vivace e poetica con un respiro più
ampio rispetto agli spot precedenti, che ha portato proprio alla
scelta di utilizzare immagini di esterno e persone per evidenziare
quello che principalmente è proprio un sentimento vissuto.
Lo spot quindi va valutato - poi, le ripeto, io sono meno
competente di lei, sicuramente - sul tema nella sua integrità,
nelle sensazioni che produce e nella sua efficacia; devo dire che
comunque il ritorno rispetto allo spot è stato positivo. In questi
anni di lavoro la Valle d'Aosta ha raggiunto un risultato di valore
grazie ad azioni sinergiche di creatività, produzione e
pianificazione, un valore aggiunto che va al di là, così mi
insegnano, della presenza o assenza di un elemento particolare.
Dare continuità e forza a un concept creativo, posizionante,
significa riuscire a creare ogni volta qualcosa di differenziante,
un valore aggiunto che trascende la presenza o assenza di un
elemento specifico, ma al contrario porta in alto il posizionamento
del marchio nella sua identità e affermazione. Si tratta di
un'alchimia di elementi e di scelte creative, poetiche, proprio con
l'obiettivo di risultare rilevanti e differenzianti rispetto ai
competitor.
Enogastronomia così come l'artigianato, le tradizioni e tanti
altri aspetti della ricca offerta regionale sono comunque inclusi
in corso d'anno e in molte altre azioni di comunicazione, anche
specificamente dedicate, e negli altri spot che abbiamo veicolato
finora.
Così come già è stato nel 2022, anche per il 2023 la strategia
di comunicazione approvata dalla Giunta Regionale prevede di
realizzare azioni pubblicitarie finalizzate a promuovere l'immagine
e l'offerta turistica della Valle d'Aosta in Italia e all'estero,
ricorrendo a diversi mezzi di comunicazione, tra cui periodici
cartacei e digitali, emittenti radio e televisivi, siti Web e
social network, affissioni e circuiti di distribuzione
cinematografica.
Diversi mezzi sono selezionati in relazione ai prodotti
turistici offerti ai corrispondenti segmenti di mercato
identificati come obiettivo della comunicazione.
Riconsolidamento delle relazioni con gli organi di stampa e più
in generale con i soggetti rilevanti per la comunicazione
turistica, quali anche, ad esempio, gli influencer - uno
sottovaluta questo aspetto, io non ero neanche a conoscenza prima
di fare l'Assessore dell'importanza di questi testimonial - e anche
degli operatori dell'intermediazione turistica; non si prevede al
momento - poi prendiamo atto del suggerimento, che è un
suggerimento importante - di inserire in organico una figura
proprio dedicata. Alla scadenza degli affidamenti già in corso
infatti si ricorrerà nuovamente ad agenzie di comunicazione esterna
selezionate in Italia e nei mercati esteri più rilevanti per la
nostra regione.
Per il biennio 2023/2024, inoltre, anche al fine di valorizzare
il titolo di Regione Europea dello Sport, la comunicazione sportiva
è stata affidata a un collaboratore esterno, appositamente
selezionato, quindi si va in quella direzione.
In prospettiva l'Assessorato prevede, come già anticipato in
aula e nel DEFR, di avvalersi di una Sport Commission regionale,
ossia di un organismo di coordinamento e di supporto delle
iniziative regionali in ambito sportivo.
Siamo sicuri tra l'altro che quest'anno sarà un anno anche di
prova della capacità o della possibilità della Valle d'Aosta di
promuovere lo sport come un segmento altamente differenziato in
vista proprio di questa possibilità o di questo strumento che altre
Regioni hanno adottato, e, come accennavo la volta scorsa, abbiamo
tra l'altro prodotto uno studio sulle varie Sport Commission, che
se vuole le posso girare, facendo un confronto e un raffronto anche
tra realtà diverse, sia regionali ma anche provinciali, per esempio
la provincia di Varese forse è stata la prima a inserire una Sport
Commission, che - e qui concludo - è alla pari di altre entità che
hanno una maggiore flessibilità tipo la Fincommission o lo stesso
FIS per esempio, delle possibilità anche d'intervento più agibili,
più rapide e più flessibili. Quindi la direzione è proprio quella
di andare, come abbiamo cristallizzato nel DEFR e riconfermato
negli ultimi due DEFR, di andare in quella posizione e speriamo che
questo sia l'anno di chiusura del cerchio e che l'esperienza possa
servire a quello.
Presidente -
Per la replica, consigliere Baccega.
Baccega (FI)
- Direi che le risposte sono state esaustive
e interessanti e comunque hanno evidenziato che c'è un lavoro
importante. La questione della Sport Commission è una buona idea,
una buona idea che ci permette sicuramente anche in quell'ambito di
allargare gli orizzonti e di avere una capacità comunicativa più
forte, eccetera.
Non l'avevo detto prima, ma mi permetto di porre adesso questa
suggestione alla sua attenzione: parlavo nelle premesse
dell'interpellanza di modesta pianificazione, di passaggi
televisivi, è chiaro che 857 passaggi televisivi concentrati in
quel periodo lì hanno una forza, ma capisco che il budget è
limitato, se si riuscisse a incrementarlo sarebbe positivo, ma non
tanto per la stagione invernale o la stagione estiva, quanto per
rafforzare quella che era stata chiamata la terza stagione, sulla
quale bisognerà certamente investire di più, castelli e tutto
quello che è, enogastronomia di nuovo, eccetera. Questa è la
suggestione che ci permettiamo di porre all'attenzione della
Giunta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK