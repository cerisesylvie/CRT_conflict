Consiglio Regionale della Valle d'Aosta - Oggetto del Consiglio n. 1578 del 9 novembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Associazionismo - volontariato
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1578 del 9 novembre 2005 - Resoconto
OGGETTO N. 1578/XII - Rilancio del volontariato di soccorso.
(Interpellanza)
Interpellanza
Premesso:
- che il Consiglio regionale della Valle d'Aosta ha
recentemente approvato una legge (16/2005) che riconosce il valore
del volontariato e dell'associazionismo di promozione sociale, ne
promuove lo sviluppo e favorisce il loro apporto originale e
propositivo al conseguimento delle più ampie finalità sociali,
culturali, civili e di protezione civile;
- che i Volontari del Soccorso costituiscono una risorsa
fondamentale nell'ambito del sistema di emergenza e urgenza
sanitaria della Valle d'Aosta;
- che la Federazione regionale dei Volontari del Soccorso ha
promosso e realizzato un'indagine motivazionale tra i suoi iscritti
(in servizio ed ex) e i sindaci di tutti i Comuni
valdostani;
- che dalle risposte pervenute dai sindaci emerge
l'apprezzamento per l'attività di supporto alle realtà locali da
parte dei Volontari del Soccorso e la necessità che questo
organismo (Federazione regionale e Associazioni) assuma un ruolo
più incisivo di interlocutore delle Istituzioni;
- che tale ricerca evidenzia tuttavia numerosi rilievi
critici nei confronti dell'organizzazione sanitaria regionale per
quanto concerne, in particolare, il sistema di emergenza
territoriale;
ciò premesso, il sottoscritto Consigliere regionale
Interpella
l'Assessore delegato per sapere:
1) se è a conoscenza delle situazioni evidenziate nella
ricerca di cui in Premessa e se risulta che i relativi rilievi
critici abbiano fondamento;
2) quali sono i suoi eventuali intendimenti per rilanciare il
volontariato del soccorso in Valle d'Aosta e, in particolare, se
ritiene di prendere in considerazione alcuni dei suggerimenti
proposti in calce alla ricerca di cui in Premessa.
F.to: Tibaldi
Presidente - La parola al Consigliere Tibaldi.
Tibaldi (CdL) - Per una breve illustrazione di questa
interpellanza. L'Assessore Fosson ben conosce l'argomento, forse
conoscerà anche il contenuto della ricerca che è stata effettuata
recentemente dai volontari del soccorso della Valle d'Aosta con il
patrocinio del Centro di servizio per il volontariato, ricerca le
cui risultanze sono state poi composte in questo libro che è stato
consegnato a una moltitudine di persone nelle istituzioni, fra cui
i 35 componenti di tale consesso ed è proprio dalla lettura di
questo documento che ha tratto ispirazione l'interpellanza che oggi
proponiamo, perché cosa emerge? Anzitutto cerca di darci uno
spaccato dell'attività dei volontari del soccorso sul territorio,
della percezione della loro opera da parte dei cittadini e dei
sindaci e dei rapporti esistenti con il "118" e con la struttura
sanitaria regionale. Da questa ricerca emergono dati significativi,
come quello che su 18.000 interventi nel 2004 coordinati dal "118"
di Aosta oltre 2.000 sono stati assegnati ai volontari del
soccorso. Emergono le metodologie generali e specifiche per
ottenere tutta una mole di dati, per capire le motivazioni che
affezionano una gran parte dei cittadini al volontariato del
soccorso e altresì le motivazioni che invece li allontanano da
questo volontariato. Sono emersi poi dei risultati interessanti, in
parte già conosciuti, come quelli che l'attività di volontariato in
Valle d'Aosta è consolidata, che vi è una realtà giovane che
partecipa alle associazioni di soccorso sanitario e naturalmente
con anche qualche dato più in "ombra", come la diminuzione dei
volontari nel corso di questi ultimi anni, che è stata diversamente
motivata da coloro che sono stati interpellati o hanno partecipato
al "Focus group" organizzato dalla Federazione delle associazioni
dei volontari del soccorso. Vorrei leggere alcuni importanti
passaggi del documento. A una domanda specifica: a suo parere la
legislazione regionale favorisce l'ingresso di nuovi volontari in
associazione? Domanda posta all'indomani di una legge regionale
importante, la n. 16/2005 votata da questo Consiglio, il 50% degli
intervistati ha risposto poco o per nulla e l'altro 50% ha detto
molto o abbastanza, quindi su questo dato si possono fare alcune
riflessioni. Uno degli aspetti più critici sui quali vorrei
soffermarmi è la scarsa considerazione che emerge, sempre dalle
interviste dei volontari, da parte degli operatori sanitari del
"118", questa viene indicata come una motivazione fondante della
disaffezione al volontariato, perché, se da un lato si sentono
carichi di responsabilità nei confronti della persona che viene
soccorsa, dall'altro vi è una marginalizzazione della loro opera,
ovvero una considerazione del tutto secondaria.
Le conclusioni anche qui sono significative sotto certi aspetti.
Dal 1997 ad oggi non sono state più costituite nuove associazioni,
forse ci sarà anche un discorso di saturazione territoriale e su
questo l'Assessore sarà più esaustivo di quanto sia scritto qui. Il
dato importante di tale barriera psicologica che sembra dividere
gli operatori sanitari effettivi dai volontari e che sarebbe
auspicabile superare in quella che è non solo la legislazione
regionale, che è - soprattutto nella legge n. 16 - molto attenta al
ruolo del volontariato... quanto all'applicazione da parte dei
protagonisti di questo sistema dell'emergenza e dell'urgenza sul
territorio. Vi è poi il tema della formazione permanente, su cui ci
siamo soffermati con un'interpellanza, e del riconoscimento del
ruolo di coloro che sono istruttori dei volontari, che sono
formati, fanno dei corsi e poi vengono qualificati, ma poi le
qualifiche acquisite vengono dimenticate in sede concorsuale per
l'accesso nei ruoli sanitari. Queste sono le motivazioni che
emergono da tale indagine, le sottoponiamo alla riflessione
dell'Assessore allegando alcune domande, anzitutto se è a
conoscenza delle situazioni evidenziate nella ricerca e se risulta
che i relativi rilievi critici abbiano fondamento; se vi sono
eventuali intendimenti per rilanciare il volontariato in Valle. Lei
sa bene che questa "emorragia" di iscritti ha delle cause, forse vi
sono cause esterne, forse vi sono cause interne, quali la
difficoltà nei rapporti fra direttivi delle singole associazioni o
della federazione, rapporti di carattere umano o professionale, ma
sta di fatto che il "tessuto" del volontariato si è sfilacciato in
questo decennio e, costituendo pur sempre un pilastro importante
dell'emergenza e dell'urgenza sanitaria, riteniamo sia un fenomeno
che vada opportunamente rilanciato.
Presidente - La parola all'Assessore alla sanità, salute e
politiche sociali, Fosson.
Fosson (UV) - Ringrazio per questa introduzione che è stata
molto corretta, certo che passare dalla più alta tecnologia
digitale all'aeroporto e poi tornare sulle persone ci riporta tutti
sulla terra. Il volontariato è una grande risorsa, non solo per la
Valle d'Aosta e non solo in termini formali, lo abbiamo ribadito
culturalmente con dei congressi che organizziamo annualmente al
Gran San Bernardo: è per noi una grande risorsa. Come ha detto
giustamente lei, in questo momento il sistema emergenza-urgenza non
potrebbe essere retto senza l'aiuto del volontariato del "118",
questo è un attestato che abbiamo sempre rivolto a loro, quindi è
giusto ridirlo anche qui. Il Presidente alla Festa del volontariato
ha parlato di volontariato come tessuto connettivo della realtà
sociale della Valle d'Aosta, mi piace; questo è stato un grosso
lavoro e ha portato alla legge che lei ha ricordato, che stiamo
mettendo in funzione, perché prevede la costituzione dei nuovi
registri, la costituzione della consulta, al fine di rapportarci
sempre meglio con questa realtà. Andando al volontariato del "118"
ho sempre detto che è un volontariato ai limiti del professionismo,
bisogna rendersi conto che sempre più questo è un volontariato che
richiede grandi professionalità, perché il codice rosso prevede
l'intervento del MET, prevede l'intervento dell'anestesista, tanto
che abbiamo un sistema doppio, cioè sul territorio viene preso in
carico dal "118", ma poi viene ripreso in carico da professionisti;
quindi lo dico sempre: "è un volontariato al limite che comporta
dei servizi di guardia molto onerosi, comporta degli aggiornamenti,
oltre a una formazione molto pesante". Direi quindi che alla base
di questo dobbiamo riconoscere un volontariato che richiede una
grande formazione, quasi al limite del professionismo, infatti le
tensioni all'interno sono in alcuni casi determinate da questo:
dipendenti o volontari, oppure nell'ambito del volontariato
prevedere dei volontari e dei dipendenti, questo creerebbe dei
grossi problemi nelle nostre valli.
In questo tipo di volontariato del "118" vi è una diminuzione di
iscritti, però altri volontariati dell'emergenza sono cresciuti in
questi anni; questo è legato a delle persone, a dei cicli, a dei
responsabili che cambiano. Certo io capisco che per tali volontari
del "118", che stanno lì tutta una notte, che lasciano la famiglia,
quando arriva il caso grave lo possono condurre fino a un certo
punto, poi lo devono dare in carico ai medici professionisti.
Questo comporta una frustrazione o una non realizzazione completa.
Questo suo intervento in base a tale indagine di cui sono stato
alla presentazione, la presentazione di questo rapporto è stata
interessante, perché alcuni hanno posto dei dubbi metodologici di
come era fatta la richiesta, cioè il rigore statistico avrebbe
imposto un'altra metodologia, ma ha tutta una validità, anche i
sindaci hanno risposto solo nel 59%, questo mi sembra un dato non
estremamente significativo, ma ha una validità come tutte le
indagini, cioè ci dà una sensazione di quello che succede, quindi
sicuramente è valido.
Fatte queste premesse, venendo alle domande, soprattutto come si
intende rilanciare il volontariato. Intanto ricordo la legge che è
stata prodotta il 16 luglio di quest'anno e che comincerà a dare i
propri frutti fra breve. Ma voglio ricordare, inoltre, una
deliberazione del marzo 2004 che regolamentava l'uso delle
ambulanze in Valle. Questo per permettere di contrastare certi
privati o certe associazioni che usufruivano o non avevano la
stessa professionalità, quindi dare dignità ai volontari e alla
loro formazione. Il 6 giugno di quest'anno abbiamo deliberato sulla
formazione del personale che opera nel servizio emergenza ed
urgenza sanitaria. Capisco la sua sofferenza per il fatto che
questa legge non preveda l'accesso a un ruolo di dipendenza a chi
aveva svolto una funzione di volontariato, ma abbiamo dovuto
rifarci alle leggi nazionali e l'unica legge che prevedeva questo
rapporto fra volontariato e assunzione, quella della Lombardia, è
ormai decaduta da diversi anni, per cui nell'ambito della
dipendenza i criteri per essere assunti sono criteri nazionali, che
non decidiamo noi e che tengono solo in qualche conto il fatto che
una persona abbia avuto un'esperienza di volontariato. Stiamo
facendo gli esami per autista volontario alle dipendenze del "118",
sono esami che non possono riconoscere questo dal punto di vista
legislativo, però le prove pratiche avvantaggiano chi è abituato a
guidare un'ambulanza.
Questa deliberazione del 6 giugno 2005 però ha l'importanza di
riconoscere dei percorsi formativi dei volontari, soprattutto il
riconoscimento del volontario istruttore, che poi viene inserito in
un album dei volontari e che avrà una dignità pari all'istruttore
altrimenti formato nei corsi per volontari, cioè il volontario
istruttore è riconosciuto a seguito di un cammino formativo con una
dignità come altri formatori e in questo caso gli viene
riconosciuta l'attività di istruttore. La legge sull'emergenza è
una legge di prossima realizzazione in cui la figura del volontario
del soccorso è ampiamente valorizzata, in cui viene definito il
sistema di soccorso valdostano in due tempi e il ruolo del
volontario ha uno spazio particolare.
Stiamo preparando una deliberazione a seguito di uno studio
fatto dal "CSV" e dalla federazione con cui vogliamo uniformare
tutta la modulistica cartacea del soccorso ed informatizzare tutto
il settore. Vi è anche un impegno in fase di discussione di
finanziaria per rispondere a un'esigenza dei volontari di avere
un'uniforme unica; in poco tempo le uniformi che non erano vecchie
non sono più a norma, rispetto ad altre categorie che hanno avuto
un aggiornamento del loro vestiario non è ancora avvenuto per tutti
i volontari del "118". Vi è un impegno per finanziare, nell'anno
che viene, il rifacimento di un'attrezzatura che non è solo
estetica, ma è anche di sicurezza.
Ultimo punto: è una novità, di questo ne abbiamo parlato con i
volontari del "118", sicuramente apre nuove possibilità, l'utilizzo
dei volontari sanitari negli ambiti della prevenzione. Questo lo
abbiamo visto fare a Trento, pensiamo sia un nuovo settore:
utilizzare il volontario in campagne di "screening", in campagne di
vaccinazione antinfluenzale; penso che questo ridia al volontario
un nuovo ruolo e una dignità. Infine arriveremo a un momento
importante: quello del rinnovo della convenzione fra ASL e
volontari del soccorso, molte delle controversie che lei ha citato
sono legate a tale passata convenzione, chiaramente il nostro
desiderio è fare una convenzione che rispetti tutto quanto ho detto
prima. Questo per dire che vi sono elementi concreti, non solo
teorici di un'attenzione che mi sembra davvero alta, che avrà
un'esplicitazione ulteriore nell'attivazione, che pensiamo avvenga
a fine anno, della Consulta del volontariato, cioè di un organo
deputato a rapportarsi non solo nella gestione, ma anche nelle
scelte sanitarie con l'Assessorato; questo per rilanciare, ma per
rendere anche corretti i rapporti con il volontariato.
Certo, in alcuni campi del volontariato valdostano vi è un
eccesso di personalismo, vi sono delle figure che faticano a
collaborare fra di loro; questo avviene all'interno della
federazione, avviene fra dipendenti del "118" e volontari, io ne ho
avuto un esempio con la costruzione nuova a Châtillon che prevede
la nuova sede dei dipendenti del "118", in cui ci sarebbe lo spazio
anche per i volontari del "118", ma la convivenza sembra in questo
momento molto difficile; su questo bisogna lavorare. Sulla
diminuzione dei volontari penso che sia un fattore ciclico legato
alle difficoltà che tale volontariato comporta, che altre
associazioni di volontariato non hanno in questo momento, in cui
vedono invece un fiorire di adesioni. Sulla formazione penso che
tale nuova deliberazione, che riconosce il percorso del
volontariato e un ruolo di istruttore per i volontari che abbiano
fatto un certo cammino, venga a colmare certe deficienze del
passato.
Sulle difficoltà del "118" e dell'attuale servizio di dipendenza
regionale dell'emergenza, è vero, è un momento in cui si passa da
un periodo in cui vi è stato per diversi anni un facente funzione
come responsabile a una responsabilità precisa da qualche anno; si
sono formate delle difficoltà, pensiamo di lavorare su questo e a
breve dare delle soluzioni a questo servizio, che deve essere il
nostro modo di presentarci all'esterno, che riveste sempre più
delle complessità. Il Ministro Sirchia diceva giustamente: "abbiamo
fatto tanti pronti soccorsi efficienti, ma poi, se i malati
giungono al Pronto soccorso morti, non possiamo fare nulla", quindi
un settore molto difficile, in cui dobbiamo agire; questo comporta
sempre un'attenzione al volontariato del "118", di cui noi in
questo momento non potremmo fare a meno.
Si dà atto che dalle ore 18,49 riassume la presidenza il
Presidente Perron.
Président - La parole au Conseiller Tibaldi.
Tibaldi (CdL) - La ringrazio, Assessore, per la risposta ampia e
articolata che ha fornito. Mi limito a fare alcune considerazioni.
È vero, come tutte le iniziative che tendono ad effettuare studi o
indagini, possono urtare contro dei limiti intrinseci che sono
inevitabili. La metodologia poteva essere più aderente a una
determinata realtà, essere più precisa, ma ritengo sia emerso un
lavoro completo che ci dà una visione di insieme importante e utile
per chi è nelle istituzioni come noi. Se guardiamo la metodologia e
i criteri che sono stati utilizzati per realizzare analisi a
campione, come ad esempio è stato effettuato dal "dossier"
realizzato dal liquidatore della Gestione straordinaria, ci
rendiamo conto che lì la campionatura è del tutto casuale. Qui
vengono fissati dei criteri, vengono individuati dei soggetti che
devono essere preventivamente sentiti e sentiti per rivolgere loro
precisi quesiti o per chiedere quali sono le loro motivazioni in
merito a un determinato argomento; ciononostante ritengo sia uscito
un buon lavoro e che da questo lavoro si possa trarre qualche
indicazione utile. Mi pare di capire dalle sue risposte che qualche
indicazione utile sia stata recepita, perché lei ha fatto un elenco
di interventi che intende adottare in materia, che in parte
coincidono con le richieste evidenziate da questo documento. È
importante e delicata l'opera che svolge il volontariato del
soccorso, sono d'accordo con lei nel definirlo un volontariato
particolare, che ha l'arduo compito di salvare delle vite umane, un
compito che non sempre si riesce a realizzare. È vero anche che
questo volontariato non sempre ha avuto adeguata considerazione
dalle istituzioni; vi sono dei volontariati diversi, come i vigili
del fuoco, che hanno una considerazione superiore a quella dei
volontari del soccorso. Rientrando tutti nell'ambito della
solidarietà, dell'intervento a favore del prossimo, dell'azione
tesa a salvare vite o a evitare rischi, credo che anche i volontari
del soccorso debbano ottenere quella considerazione che lei ha
annunciato e glielo riconosco.
Ritengo che l'impegno di dotare tutti costoro di un'uniforme
unica per essere riconoscibili come soggetti che collaborano in
un'organizzazione sanitaria complessiva sia un'iniziativa alquanto
importante perché crea lo spirito di corpo, lo spirito associativo
che diminuisce, anzi in questi anni è venuto meno e ha causato
questa fuga dal volontariato che lei ha detto essere fisiologica o
ciclica, ma numericamente e qualitativamente è minore rispetto al
passato. La formazione è importante, la deliberazione del 6 giugno
2005 lei la considera una tappa fondamentale ed è vero anche
questo, anche se in tale ricerca emerge una certa criticità nei
confronti di questa deliberazione, che può rappresentare un
contingentamento dell'attività di formazione, rischia di essere un
"collo di bottiglia" nel reclutamento di nuove forze. È comunque un
passo avanti, come peraltro il volontariato speriamo possa essere
utilizzato in maniera opportuna nella prevenzione, poi vi sono
altri aspetti, come il rinnovo della convenzione che lei ha citato
o la Consulta del volontariato, che completeranno un interesse che
l'Assessore rivolge nei confronti di questo importante settore. La
ringrazio per le risposte esaustive che ha dato all'interpellanza,
ora si tratterà di vedere se a queste affermazioni corrisponderanno
in tempi ragionevoli anche i fatti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK