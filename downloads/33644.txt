Consiglio Regionale della Valle d'Aosta - Oggetto del Consiglio n. 1750 del 20 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COOPERAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1750 del 20 aprile 2011 - Resoconto
OGGETTO N. 1750/XIII - Interrogazione: "Tempistica per la
definizione dei criteri e delle procedure necessari per
l'attuazione della legge regionale n. 46/2010 in materia di
cooperazione".
Interrogazione
Richiamata la legge regionale n. 46 del 20 dicembre 2010
"Modificazioni alla legge regionale 5 maggio 1998, n. 27 (Testo
unico in materia di cooperazione)";
Evidenziato che una importante novità contenuta nella legge
regionale 46/2010 riguarda la fornitura di servizi da parte di
cooperative sociali e loro consorzi alle amministrazioni pubbliche
con la possibilità di ricorrere, da parte degli enti pubblici, allo
strumento del convenzionamento diretto, senza provvedere
necessariamente all'espletamento di una gara;
Visto che i criteri per la selezione delle cooperative
sociali e le procedure necessarie a stipulare le convenzioni per la
gestione di servizi socio-sanitari, educativi ed assistenziali e la
fornitura di beni e servizi devono essere definiti con
deliberazione della Giunta regionale;
Sottolineato che il disegno di legge ha avuto un iter molto
veloce nelle competenti Commissioni consiliari potendo così
giungere rapidamente all'attenzione dell'aula consiliare e
ottenendo un consenso unanime;
i sottoscritti Consiglieri regionali
Interrogano
l'Assessore competente per conoscere i tempi necessari alla
Giunta regionale per la definizione dei criteri e delle procedure
necessari per l'attuazione della legge regionale 46/2010.
F.to: Rigo - Carmela Fontana - Donzel
Presidente
- La parola all'Assessore alle attività
produttive, Pastoret.
Pastoret (UV)
- Questa interrogazione consente di fornire
alcune spiegazioni e spero, al tempo stesso, di contribuire a
sensibilizzare i diversi soggetti interessati a questa tematica,
della quale abbiamo parlato non troppo tempo fa in occasione
dell'approvazione della legge. Come evidenziato nelle premesse
dell'interrogazione, le modifiche alla legge n. 27/1998 - appena
approvate - demandano alla Giunta regionale il compito di definire
con propria deliberazione, sentita la commissione consiliare
competente, i nuovi criteri per la selezione del contraente con cui
stipulare la convenzione di cui all'articolo 39.
Vorrei però a questo proposito, al fine di evitare confusione,
fare una distinzione fra le cooperative sociali di tipo A,
costituite per la gestione dei servizi sociosanitari, educativi ed
assistenziali, di competenza per materia dell'Assessorato della
sanità, dalle cooperative di tipo B, cooperative sociali che
svolgono attività diverse: agricole, industriali, commerciali o di
servizio, finalizzate all'inserimento lavorativo di persone
svantaggiate, di competenza per materia dell'Assessorato delle
attività produttive, ed è di queste che ci stiamo occupando. Per
quanto riguarda le cooperative di tipo A è attualmente in vigore la
deliberazione della Giunta regionale n. 3919/2008 recante:
"Approvazione della nuova direttiva regionale in materia di
affidamento dei servizi socio-sanitari, socio-educativi e
socio-assistenziali da parte della Regione, degli enti locali e
dell'Azienda USL della Valle d'Aosta". Per quanto riguarda invece
le cooperative sociali di tipo B, quelle che ci interessano alla
luce di questa iniziativa, l'Assessorato delle attività produttive,
a seguito della predetta modifica di legge ed al fine di
predisporre una direttiva contenente i criteri per la selezione
della cooperativa o del consorzio con cui stipulare la convenzione
e di aggiornare anche lo schema tipo di convenzione, ha provveduto
ad istituire un gruppo di lavoro fra i rappresentanti degli enti
ausiliari della cooperazione - Fédération des Coopératives
valdôtaines, Lega regionale delle cooperative e mutue, ADCI,
Federazione regionale della Valle d'Aosta, e del CELVA, che è il
soggetto particolarmente interessato alla luce delle modifiche che
sono state apportate alla legge - e fra funzionari inoltre
dell'Assessorato della sanità e del Dipartimento legislativo e
legale della Regione. Tale gruppo di lavoro aveva l'incarico di
predisporre e mettere a punto una proposta di convenzione che
potesse preventivamente essere condivisa dai diversi attori e
potesse soprattutto consentire agli enti pubblici di fare ricorso
al convenzionamento diretto con società cooperative, al di là dei
dubbi che poi ogni singolo ufficio nei vari Comuni ha...insomma,
tutte le cose che noi conosciamo bene. Quindi era proprio
necessario cercare di avere una uniformità di vedute ed una
condivisione dal punto di vista dei contenuti della convenzione.
Questa è la ragione per la quale non si è giunti immediatamente
alla presentazione della delibera applicativa, che è però ormai
prossima, poiché attualmente i nostri uffici dell'Assessorato delle
attività produttive, dopo le verifiche fatte nelle riunioni, hanno
predisposto le bozze della direttiva e dello schema di convenzione,
le hanno trasmesse al gruppo di lavoro i cui componenti hanno
proposto di apportare alcune integrazioni.
Nella prossima riunione conclusiva che si terrà subito dopo
Pasqua, che sarà quella che consentirà di tirare le fila, il gruppo
di lavoro si occuperà, alla luce di queste proposte - che, ricordo,
sono state in particolare avanzate dagli enti ausiliari della
cooperazione, che sono i soggetti che avevamo interessato con la
modifica di legge - dell'esame della versione definitiva della
direttiva e dello schema tipo di convenzione che poi sarà
immediatamente sottoposto all'approvazione della Giunta
regionale.
Presidente
- La parola al Consigliere Segretario
Rigo.
Rigo (PD)
- Grazie Presidente. Sono soddisfatto della
risposta dell'Assessore Pastoret, credo che abbia colto in pieno il
senso della nostra interrogazione: informazione, da una parte, e
sensibilizzazione, dall'altra.
Abbiamo ritenuto opportuno presentare questa interrogazione
anche perché l'Assessore Pastoret, il 15 dicembre 2010, nel
chiudere la discussione generale sul disegno di legge relativo alle
modificazioni al testo unico in materia di cooperazione, aveva
ringraziato i commissari - come quasi di prassi - che avevano
consentito al provvedimento legislativo di giungere rapidamente in
aula, dando così la possibilità agli uffici di procedere nella
definizione delle procedure attuative. Procedure necessarie per la
scelta del contraente con cui stipulare le convenzioni, a cui ha
accennato l'Assessore, fra le amministrazioni pubbliche, in
particolare i Comuni, e le cooperative sociali e i criteri di
valutazione delle offerte economiche più vantaggiose. L'urgenza è
dovuta a questo: siamo ormai arrivati alla primavera inoltrata e
quindi è proprio il periodo propizio per gli affidamenti alle
cooperative a cui faceva riferimento prima l'Assessore per piccoli
lavori, o di pulizia o di sistemazione delle siepi, dei giardini,
delle staccionate...insomma, tutti quegli interventi importanti -
anche se piccoli - per il necessario riordino dei nostri comuni e
quindi la necessità di accelerare la presentazione di questa
deliberazione.
L'indirizzo politico del legislatore era ed è chiaro, lo ha
riaffermato l'Assessore poc'anzi: incentivare gli enti pubblici
valdostani all'utilizzo del convenzionamento diretto con una
cooperativa, senza la necessità di promuovere una gara pubblica;
affidamento diretto importante, in particolare per le cooperative
sociali di tipo B che hanno come finalità primaria, ricordata
dall'Assessore, l'inserimento lavorativo di persone con disabilità.
La deliberazione è necessaria proprio per sostenere quegli enti
pubblici che intendono favorire l'impiego delle persone
svantaggiate e quindi anche l'adozione di specifici programmi di
recupero e di inserimento lavorativo, necessari e propedeutici per
avviare ad un tempo indeterminato poi questi lavoratori.
Ringrazio quindi nuovamente l'Assessore che ha spiegato al
Consiglio la situazione in essere; ne prendiamo atto, ma vogliamo
sollecitare l'Assessorato, una volta definite le procedure -
abbiamo sentito fra poche settimane -, a fare un'opera
d'informazione, di conoscenza e di convincimento - me lo lasci dire
- nei confronti dei Comuni e di altri enti pubblici, perché
utilizzino - là dove è possibile - lo strumento della convenzione,
in particolare con le cooperative sociali di tipo B che hanno come
mission
la funzione di inserimento lavorativo di persone
svantaggiate. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK