Consiglio Regionale della Valle d'Aosta - Oggetto del Consiglio n. 185 del 11 novembre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula
Oggetto del Consiglio n. 185 del 11 novembre 1998 - Resoconto
SÉANCE DU 11 NOVEMBRE 1998 (MATIN)
OGGETTO N. 185/XI Notizie in ordine alla realizzazione di un
palazzetto dello sport in Comune di Aosta. (Interrogazione)
Interrogazione Richiamate le seguenti determinazioni espresse
dalla Giunta in risposta ad un'interpellanza discussa il 28
febbraio 1996 inerente la realizzazione di un palazzetto dello
sport nel comune di Aosta:
a) "…..le due amministrazioni hanno
già avviato le iniziative finalizzate al trasferimento alla Regione
della quota di terreni di proprietà del
Comune….."
"…..verso il termine di quest'anno
(1996) si ritiene possa essere effettuata la redazione del progetto
guida……";
"…..per il 1997 si ritiene possa
essere realizzato il progetto
definitivo……"
"…..la progettazione esecutiva
potrebbe essere affidata entro la metà o la fine del prossimo anno
(1997)….."
"…..le autorizzazioni per
l'edificazione potranno essere chieste entro la fine del 1997 o
agli inizi del 1998";
Richiamate le seguenti successive determinazioni della Giunta,
date in risposta ad un'analoga interpellanza discussa il 22 ottobre
1997:
"….adeguare il progetto preliminare
in base agli esiti della perizia geologica in pochissime
settimane";
"….affidare la progettazione
definitiva ed esecutiva entro il 1997";
"….acquisire le autorizzazioni
necessarie all'appalto dell'opera entro il mese di luglio
1998";
"….trasferire, nel contempo, le
quote di terreno del Comune di Aosta alla Regione";
Sottolineato che l'accordo di programma Regione/Comune di Aosta
per le realizzazione di infrastrutture ricreativo-sportive risale
ad oltre cinque anni fa;
i sottoscritti Consiglieri regionali
Interrogano
la Giunta per conoscere quali progressi sono stati fatti
nell'ultimo anno relativamente agli impegni presi.
F.to: Marguerettaz - Comé - Lanièce
Presidente Ha chiesto la parola l'Assessore al turismo, sport,
commercio e trasporti, Lavoyer.
Lavoyer (FA) Mi pare di capire che l'interrogazione sia
finalizzata ad avere degli elementi d'informazione relativi a cosa
è stato fatto da parte dell'Amministrazione regionale a partire dal
22 ottobre 1997, data in cui è stata data una risposta ad
un'analoga interpellanza riguardante la realizzazione del
Palazzetto dello sport in Comune di Aosta.
Da allora sono state avviate le seguenti procedure: richiesta in
data 23 ottobre 1997 da parte dell'Assessorato al turismo, sport,
commercio e trasporti e dell'Assessorato al territorio, ambiente e
opere pubbliche di affidamento d'incarico ai sensi dell'articolo 11
della legge regionale n. 12 per l'acquisizione del progetto
definitivo ed esecutivo, lo studio di valutazione d'impatto
ambientale nonché la redazione del piano di sicurezza di
coordinamento; richiesta in data 5 novembre 1997 da parte del
Servizio opere edilizi al Coordinatore Assessorato al territorio,
ambiente e opere pubbliche di acquisizione della progettazione;
comunicazione del Coordinatore dell'Assessorato al territorio,
ambiente e opere pubbliche dell'avvenuta affissione dell'avviso
d'istruttoria e trasmissione delle richieste fatte pervenire dai
professionisti interessati.
Con deliberazione di Giunta in data 23 febbraio 1998 è stato
affidato l'incarico della progettazione definitiva ed esecutiva,
nonché del piano di sicurezza.
Il 27 aprile 1998 c'è stata la firma del disciplinare, il 27
luglio 1998 c'è stata la consegna della progettazione definitiva;
la trasmissione degli elaborati progettuali all'Assessorato al
turismo è avvenuta in data 29 ottobre 1998. Gli elaborati sono
adesso all'esame dei competenti uffici dell'Assessorato al turismo
e entro il mese di novembre la Giunta regionale dovrebbe approvare
il progetto definitivo. Ad approvazione da parte della Giunta del
progetto definitivo la consegna del progetto esecutivo avverrà
entro un mese dalla comunicazione di avvenuta approvazione del
progetto definitivo, quindi presumibilmente entro la fine dell'anno
o a gennaio.
Contestualmente all'approvazione da parte della Giunta regionale
del progetto esecutivo, l'Assessorato al territorio, ambiente e
opere pubbliche prevederà l'espletamento delle procedure di appalto
dei lavori, che dovrebbero essere avviate nella primavera del
1999.
Presidente Ha chiesto la parola il Consigliere Marguerettaz.
Marguerettaz (Aut) Ringrazio l'Assessore per la completezza dei
dati che ci ha fornito. Obiettivamente devo dire che in
quest'ultimo anno, contrariamente ai 5 anni precedenti, ho notato
un'accelerazione nella volontà di giungere a questa edificazione di
questo ormai famigerato "Palazzetto dello sport".
Trovo strano che non si sia data notizia di tutte queste tappe,
non di tutte naturalmente, ma almeno delle più significative quali,
ad esempio, l'approvazione da parte della Giunta del progetto
definitivo perché questa comunicazione avrebbe probabilmente
evitato la presentazione
dell'interpellanza…
(interruzione dell'Assessore Lavoyer, fuori microfono)
… sì, è vero, entro novembre, della
consegna del progetto definitivo, perché penso che sia un passo
avanti notevole.
Quello che rimane ancora da definire - ma immagino che ormai la
questione sia ampiamente risolta - è la questione della permuta dei
terreni, della quale non ho sentito parlare. Quindi immagino che
anche questa famigerata questione della proprietà dei terreni
necessari per l'edificazione di questo palazzetto nei confronti del
Comune di Aosta sia ormai risolta.
Noi quindi ci diciamo soddisfatti per le risposte date
dall'Assessore, speriamo quanto prima di poter verificare in sede
di commissione o in sede più informale, la tipologia di questo
edificio, cosa che credo sia di decisiva importanza.
Avrei auspicato che nella risposta l'Assessore - se posso fare
una piccola notazione a margine - ci avesse detto quali input sono
stati dati al progettista, nel senso che sappiamo bene quanto sia
delicata la fase di progettazione della struttura. Da una parte c'è
il rischio di fare una megastruttura, poi magari ingestibile, ma
dall'altra c'è il rischio di fare una struttura non adeguata alle
aspettative in modo particolare delle società sportive.
Ringrazio l'Assessore e, come ormai ho abituato i colleghi
Consiglieri e i colleghi Assessori che erano già presenti
nell'altra legislatura, su questo tema puntualmente il nostro
gruppo ritornerà e verificherà che le cose vadano nel verso che ho
appreso con soddisfazione aver avuto un'accelerazione decisiva in
quest'ultimo anno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK