Consiglio Regionale della Valle d'Aosta - Oggetto del Consiglio n. 3477 del 3 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3477 del 3 aprile 2024 - Resoconto
OGGETTO N. 3477/XVI - Interrogazione: "Informazioni
riguardanti le prestazioni specialistiche terapeutiche effettuate
presso gli ambulatori privati esterni convenzionati con il servizio
sanitario regionale".
Marguerettaz (Presidente) -
Punto n. 18 all'ordine del
giorno. Per la risposta, la parola all'assessore Marzi.
Marzi (SA) -
Le domande sono la n. 1: "le somme che l'USL
rimborsa mediamente per singola prestazione agli ambulatori privati
esterni, convenzionati con il Servizio sanitario regionale della
Valle d'Aosta per effettuare alcune prestazioni specialistiche
terapeutiche e, nello specifico, i trattamenti di laserterapia e
ultrasuoni"; la domanda n. 2 è: "la durata media di ogni singolo
trattamento terapeutico". L'Azienda USL ha in essere accordi
contrattuali con strutture private accreditate per l'erogazione in
regime di servizio sanitario regionale di prestazioni di medicina
fisica, riabilitativa e di educazione motoria e funzionale. Tra le
varie prestazioni previste in tali accordi rientrano anche i
trattamenti di laserterapia e ultrasuoni oggetto
dell'interrogazione. Tali trattamenti sono erogati nell'ambito
delle convenzioni che l'Azienda USL ha attivato con i due soggetti
accreditati, l'Azienda USL rimborsa le strutture private per le
prestazioni effettuate sulla base del tariffario regionale delle
prestazioni di specialistica ambulatoriale approvata con la
delibera n. 62/2015. Le due specifiche prestazioni citate
nell'interrogazione rientrano nella prestazione di terapia fisica e
sono così declinate: laserterapia antalgica, tariffa rimborsata
euro 6, durata della seduta 10 minuti; ultrasuonoterapia, tariffa
rimborsata euro 7, durata della seduta 10 minuti. Altre prestazioni
erogate in regime di convenzione, sempre nell'ambito della terapia
fisica, sono l'elettroterapia antalgica, tariffa rimborsata euro
450, durata della seduta 30 minuti; magnetoterapia, tariffa
rimborsata euro 660, durata della seduta 30 minuti. A tali tariffe
fino al 31 dicembre 2023 è stato applicato, da parte del soggetto
accreditato, uno sconto dell'8%. L'Azienda USL informa che,
nell'ambito della definizione delle nuove collaborazioni, è ora in
fase di contrattazione una nuova scontistica. Oltre alle suddette
prestazioni, le convenzioni prevedono prestazioni di rieducazione
motoria e funzionale che il tariffario regionale vigente raggruppa
in due voci: la rieducazione motoria dei disturbi motori sensitivi
a minore disabilità, la rieducazione motoria dei disturbi motori
sensitivi a maggiore disabilità. Per continuare a garantire queste
prestazioni agli assistiti residenti in Valle, anche nei casi in
cui non siano previsti specifici progetti riabilitativi
individuali, con la delibera 1302/2023 abbiamo consentito che le
suddette prestazioni possano erogarsi tra quelle a carico
dell'Amministrazione regionale.
Venendo alla domanda n. 3, cioè "la tempistica di prenotazione
di erogazione del trattamento terapeutico", la laserterapia
antalgica, l'ultrasuonoterapia, l'elettroterapia antalgica e la
magnetoterapia sono prescrivibili dai medici specialisti
dell'Azienda USL e dai medici di famiglia per due cicli nel numero
di dieci prestazioni l'anno per singolo utente, corrispondenti a
venti prestazioni totali. I cicli sono svolti a distanza di quattro
mesi l'uno dall'altro, salvo diversa prescrizione medica. Il limite
indicato non può essere superato se non in presenza di situazioni
cliniche particolari, documentate da visita fisiatrica e del
relativo progetto riabilitativo individuale. L'accesso alla
struttura sanitaria privata avviene previa prenotazione tramite
servizio CUP; la tempistica di erogazione avviene secondo i codici
di priorità attribuiti in fase di prescrizione compatibilmente con
le disponibilità del privato accreditato. I tempi di attesa sono
stimati mediamente in circa sessanta giorni, i tempi si allungano
per l'ultrasuonoterapia e la magnetoterapia perché trattasi di
prestazioni particolarmente richieste. Tutte le prescrizioni
descritte devono contenere il quesito diagnostico e l'indicazione
terapeutica, pena la non accettazione delle stesse. Il ciclo di
terapie è automaticamente sospeso nel caso in cui l'utente non si
presenti alla prima seduta e nel caso in cui lo stesso non si
presenti a due sedute senza preavviso.
Presidente -
La parola alla collega Foudraz.
Foudraz (LEGA VDA) -
Ringrazio l'Assessore per la
risposta fornita. L'iniziativa presentata aveva dunque lo scopo di
chiarire alcuni particolari che riguardano le convenzioni che sono
attualmente in essere tra l'IRV, quindi l'ambulatorio privato
polispecialistico di diagnosi e terapia, e l'Azienda USL della
Valle d'Aosta che prevedono, come ha ben descritto lei,
l'erogazione a soggetti iscritti al servizio sanitario regionale
della Valle d'Aosta di tutta una serie di prestazioni sanitarie,
tra cui appunto rientrano anche i trattamenti terapeutici di
laserterapia e ultrasuoni. Si voleva appunto conoscere nel
dettaglio quali fossero le somme che l'USL rimborsa mediamente per
singola prestazione specialistica terapeutica, si voleva conoscere
la durata media di ogni singolo trattamento terapeutico di
laserterapia e ultrasuoni e ovviamente anche le tempistiche di
prenotazione ed erogazione delle stesse. Perché si voleva conoscere
tutto questo? Perché purtroppo sono pervenute delle segnalazioni in
merito che riguardano una non corretta erogazione della prestazione
terapeutica in termini di durata di ogni singola seduta. È stato
riferito che trattamenti che dovrebbero avere una durata di dieci
minuti per ogni seduta, comprendente quindi entrambe le
prestazioni, sembrerebbe che vengano erogati per tempi inferiori ai
minuti previsti, si parla di otto minuti. I trattamenti effettuati
per risolvere specifiche problematiche, se non correttamente
eseguiti con le modalità e i tempi previsti per ogni singolo
accesso, rendono vane le possibilità di una completa guarigione per
il paziente che si sottopone alla terapia, ma non solo, ci
sarebbero anche eventuali responsabilità di altra natura qualora si
rendicontassero prestazioni che dovrebbero essere erogate nella
loro interezza per poi scoprire che così non è, perché teniamo
presente che l'utente versa comunque un ticket sanitario; se versa
un ticket sanitario di 36 euro per dieci sedute per ogni seduta
dieci minuti, se di minuti ne fa otto, probabilmente dovrebbe
versare un ticket di euro 28,80, ma come verrà poi rendicontato nei
confronti dell'USL? Questo veramente è un grosso punto
interrogativo, quindi io le chiedo, Assessore, di adottare ogni
azione utile affinché ci sia il costante rispetto in primo luogo
nei confronti degli utenti nel ricevere la prestazione in maniera
adeguata, ma soprattutto per evitare poi problematiche di altro
tipo, anche di verificare le somme che vengono rendicontate poiché
l'Amministrazione regionale impegna parecchio denaro per il
corretto funzionamento della sanità. La invito allora veramente a
vigilare e noi dal canto nostro faremo altrettanto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK