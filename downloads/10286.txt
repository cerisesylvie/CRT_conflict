Consiglio Regionale della Valle d'Aosta - Oggetto del Consiglio n. 1279 del 6 giugno 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1279 del 6 giugno 1990 - Resoconto
OGGETTO N. 1279/IX - RISTRUTTURAZIONE DELLE TERME DI
PRE'-SAINT-DIDIER. (Interpellanza)
PRESIDENTE:
Do lettura dell'interpellanza presentata dal
Consigliere Riccarand ed iscritta al punto 10 dell'ordine del
giorno.
INTERPELLANZA
Nel maggio 1984, in occasione di un Convegno svoltosi a
Courmayeur, venne resa pubblica la decisione di un rilancio delle
'Terme di Pré-Saint-Didier con un progetto di ristrutturazione il
cui costo era valutato, allora, in 20 miliardi di lire. Un primo
finanziamento di 3 miliardi di lire venne anche inserito nel
Bilancio di previsione della Regione per il 1985.
Sono trascorsi 6 anni da quel Convegno e da quegli impegni
eppure i lavori di ristrutturazione delle Terme di Pré-Saint-Didier
non sono neppure iniziati, anzi, non si sono neppure definite tutte
le pratiche per creare la disponibilità delle aree su cui sorgerà
lo stabilimento ristrutturato.
Tutto ciò premesso e sottolineato che il termalismo è un settore
economico dalle grandi potenzialità,
il sottoscritto Consigliere regionale del Gruppo "Verde
Alternativo"
INTERPELLA
la Giunta regionale per sapere:
1) quali sono i motivi che hanno finora impedito l'inizio dei
lavori per la ristrutturazione delle Terme di Pré-Saint-Didier;
2) quali sono le caratteristiche del progetto;
3) come si prevede di gestire lo stabilimento termale una volta
costruito;
4) che cosa si intende fare per sbloccare la situazione e dare
finalmente avvio ad un’opera che è attesa ormai da
un decennio.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Sono ormai circa dieci anni che si parla
della ristrutturazione e del rilancio delle Terme di
Pré-Saint-Didier e, in particolare, è da sei anni che è stata
avviata la decisione di ristrutturare quello stabilimento. Ricordo
che nel maggio 1984 si svolse un convegno a Courmayeur, nel corso
del quale venne ufficializzata quella decisione. Già nel bilancio
di previsione regionale del 1985 venne inserito un primo
finanziamento di tre miliardi di lire per la realizzazione di
quell'opera. Sappiamo anche che è già stato redatto un progetto,
che da tempo è stato consegnato all'Amministrazione regionale. Più
volte la Giunta regionale ha annunciato che i lavori stavano per
essere appaltati, ma ormai siamo alla metà del 1990 e non
c’è ancora nulla di preciso o di definito.
Alcuni mesi fa, anzi, su "La Stampa" il Sindaco del Comune di
Pré-Saint-Didier lamentava un certo disinteresse da parte della
Giunta regionale nel rimuovere gli ostacoli che finora hanno
impedito il decollo dell'iniziativa, in particolare per quanto
riguarda l'acquisizione di tutte le aree necessarie alla
costruzione dello stabilimento. Il Sindaco di Pré-Saint-Didier
diceva:
"Il Comune ha messo a disposizione gli appezzamenti in suo
possesso esistenti in un'area delle terme e poiché il progetto è
regionale, mi sembrava ovvio che spettasse proprio alla Regione il
compito di reperire direttamente i restanti terreni in mano ai
privati, ma nel recente incontro tra la Giunta regionale e la
Municipalità è risultato, al contrario, che nulla in tal senso era
stato fatto". Ciò, nonostante gli impegni ben precisi fra Giunta
regionale ed amministrazione comunale.
Con questa interpellanza intendiamo quindi capire a che punto
siamo con questa iniziativa, che potrebbe diventare un'importante
attività economica per tutta la Valdigne; quali sono i motivi che
ancora la bloccano e soprattutto come si intende rimuovere le
eventuali difficoltà; quali caratteristiche ha il progetto
costruttivo che chiederei che venisse illustrato in una riunione di
Commissione, in modo da poter vedere in che cosa consiste, ed in
che modo si intende sbloccare l'attuale situazione ed arrivare al
più presto all'avvio dei lavori per la costruzione dello
stabilimento termale.
PRESIDENTE:
Ha chiesto la parola
l’Assessore alla Sanità ed Assistenza sociale,
Lanièce; ne ha facoltà.
LANIECE (DC):
In risposta all'interpellanza del
Consigliere Riccarand, farò delle precisazioni di carattere
essenzialmente tecnico.
L'intervento, prima ancora di prevedere la ristrutturazione
delle Terme, doveva mirare a risolvere i problemi di coltivazione e
captazione delle acque, con relativa canalizzazione. L'incarico
relativo è stato affidato con delibera di Giunta n. 58 del 10
gennaio 1986. I lavori di bonifica della parete rocciosa
sovrastante l'ingresso della galleria di presa sono stati disposti
con delibera di Giunta n. 7268 del 2 ottobre 1986. L'appalto delle
opere di captazione è stato disposto con delibera n. 2965 del 3
aprile 1987, per un importo totale di 320 milioni ed i lavori sono
stati aggiudicati con delibera n. 6753 del 31 luglio 1987. Tali
lavori sono stati consegnati il 10 settembre 1987 e sono stati
ultimati il 18 dicembre 1989. Lo stato finale è stato approvato il
16 marzo del corrente anno.
Attualmente la progettazione e le opere per la ristrutturazione
delle Terme di Pré-Saint-Didier si trovano pertanto nella
situazione che segue.
Primo. Sono state eseguite e collaudate le opere di captazione
in grotta e raccolta di tre fonti principali.
Secondo. Il progettista incaricato ha compiuto gli studi
preliminari per le opere di canalizzazione, per le quali però
esistono notevoli problemi tecnici:
a) il mantenimento del calore delle acque durante il
tragitto;
b) il percorso della tubazione in sito franoso, con il torrente
da attraversare, ed inoltre vi è da tenere conto del vincolo
paesaggistico dell'intera zona;
c) il contenuto minerale delle acque, che, producendo notevole
deposito di sostanze, impedisce un percorso delle acque che
comporti risalite o sifoni. Per cercare di risolvere questi
problemi tecnici, recentemente è stato contattato un gruppo di
esperti francesi, i quali, dopo due visite nei mesi di marzo e di
aprile del corrente anno, hanno presentato un'offerta di
consulenza, che sarà ora vagliata da parte della Giunta
regionale.
Terzo. Per la ristrutturazione e l'ampliamento dello
stabilimento termale esiste già un progetto esecutivo, per il quale
però non vi è ancora il definitivo benestare della Sovraintendenza
ai beni culturali.
Quarto. L'impostazione del progetto si basa sulla concezione di
uno stabilimento di ridotte dimensioni, ma con polivalenza di
prestazioni termali. L'utilizzazione delle acque sarà cioè solo uno
degli aspetti, perché accanto ad esso saranno previsti attività di
fangoterapia, di idroterapia, ecc., abbinati (e questo è l'aspetto
più saliente) a prestazioni di riabilitazione psicomotoria e di
estetica.
Quinto. Per quanto riguarda la gestione è stata ipotizzata la
concessione ad una società mista con la partecipazione di privati e
di enti pubblici.
Confermo che è ancora irrisolta la questione della disponibilità
delle aree occupate dall'azienda agricola sita a valle del
costruendo stabilimento. Contiamo di giungere quanto prima ad una
soluzione soddisfacente della questione, ma il problema non è
comunque tale da provocare un inconveniente al procedere del piano
per la riutilizzazione delle acque di Pré-Saint-Didier.
Non c’è nessuna contrarietà ad esaminare il
progetto in sede di Commissione. Si tratta solo di concordare una
data per la quale potremo far venire anche i tecnici che l'hanno
redatto, così potranno illustrarlo ai Consiglieri Commissari.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Non posso dichiararmi soddisfatto della
risposta dell'Assessore e della Giunta, perché non c'è nessun
elemento di certezza per quanto riguarda i tempi e la stessa
realizzazione delle opere. E' incredibile che a sei anni di
distanza dalla decisione di realizzare questo intervento non ci
siano ancora elementi di certezza per quanto riguarda le opere di
adduzione delle acque fino allo stabilimento e non si sia ancora
provveduto a definire la questione dell'utilizzo e della
acquisizione delle aree, insomma, rispetto a questo problema, si
sta procedendo con un ritmo inaccettabile.
Io rinnovo appunto la richiesta di un esame del progetto in sede
di Commissione, in modo da poter in quella occasione verificare
tutti gli altri aspetti del problema e vedere se sia possibile
definire dei tempi entro i quali procedere a questo intervento,
che, se si procede ancora di questo passo, rischia di non essere
mai realizzato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK