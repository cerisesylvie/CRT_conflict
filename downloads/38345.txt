Consiglio Regionale della Valle d'Aosta - Oggetto del Consiglio n. 1903 del 10 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1903 del 10 marzo 2016 - Resoconto
OGGETTO N. 1903/XIV - Approvazione di risoluzione:
"Iniziative tese alla massima informazione e comunicazione durante
la campagna del referendum sulle trivellazioni".
Viérin M. (Presidente) -
Punto n. 45 dell'ordine del
giorno. Ricordo a tale riguardo che è stato distribuito un
emendamento del collega Bertin, a cui cedo la parola.
Bertin (ALPE) -
Grazie Presidente.
Questa risoluzione è stata presentata in occasione dell'ultimo
Consiglio regionale, quello dell'altra settimana, poi rinviata a
questo Consiglio. L'argomento è il referendum fantasma che si
svolgerà il 17 aprile prossimo. Siamo a poco più di un mese e
nessuno è a conoscenza fra i cittadini e l'opinione pubblica in
generale sia dell'esistenza di questo referendum che dei suoi
contenuti; un referendum promosso da nove Consigli regionali in
base all'articolo 75 della Costituzione che riguarda le
trivellazioni nel Mare Mediterraneo. Sul contenuto specifico di
questo referendum personalmente sono assolutamente d'accordo, anche
perché la visione che sta dietro questo tipo di sviluppo è una
visione anacronistica nella quale si punta ancora sull'energia
legata al petrolio e ai combustibili fossili, quando sappiamo
benissimo come la Conferenza di Parigi (COP21) ha recentemente
affermato che è necessaria una rivoluzione, un cambio energetico
nel più breve tempo possibile, tanto che era stato pure promosso un
referendum popolare che avevo peraltro sottoscritto, che poi non ha
raggiunto il numero sufficiente e successivamente le Regioni sono
intervenute.
Al di là del contenuto specifico di questa risoluzione, vi è un
chiaro problema legato all'informazione. In questa settimana gli
uffici del Consiglio regionale hanno approfondito la questione
riguardo ai contenuti della risoluzione presentata la settimana
scorsa, che voleva in qualche modo sollecitare una maggiore
discussione e informazione sull'argomento, anche utilizzando in
parte le strutture dell'Amministrazione regionale. Abbiamo
ricevuto, su richiesta, una comunicazione dell'AGCOM che mette in
evidenza il fatto che non sia possibile da questo punto di vista
utilizzare le strutture dell'Amministrazione, poiché si
rischierebbe di violare la legge sulla
par condicio
. Al di
là delle valutazioni dell'AGCOM, questo è un problema di democrazia
che mi pare evidente. La
par condicio,
nata se non sbaglio
all'inizio degli anni Novanta con la discesa in campo di
Berlusconi, aveva delle finalità un po' diverse che erano quelle di
garantire la massima partecipazione di tutti, tra l'altro fu voluta
innanzitutto dall'allora Presidente Scalfaro. Il termine è poi
mutuato dal diritto fallimentare, in effetti sarebbe riferito alla
par condicio creditorum
, e bisogna dire che da questo punto
di vista con questa interpretazione e questa applicazione nel caso
specifico si tratta di un fallimento, di un fallimento del
dibattito e del confronto democratico. Una questione a mio avviso
grave, anche perché i cittadini devono essere messi nelle
condizioni di poter decidere e di essere informati su questo
referendum.
È una questione a mio avviso importante. Naturalmente, visto che
bisogna rispettare le leggi, ho presentato un emendamento alla
risoluzione presentata la settimana scorsa, emendamento che
illustro rapidamente, nel quale il Consiglio regionale, oltre a
condividere la scelta dei Consigli regionali delle nove Regioni che
hanno promosso questo referendum, esprime preoccupazione e
sconcerto per la mancanza generale di informazione e l'assenza di
un adeguato dibattito pubblico su questo importante appuntamento
referendario, e auspica che nelle settimane a venire l'informazione
sia tale da favorire una corretta dialettica per garantire la
partecipazione consapevole dei cittadini a questo processo
democratico. Non vado oltre, la risoluzione sostanzialmente è
questa.
Presidente -
La parola al Consigliere Marquis.
Marquis (SA) -
Grazie Presidente. Chiedo la concessione
di una breve sospensione per una riunione di maggioranza.
Presidente -
Concessione accordata.
Si dà atto che la seduta è sospesa dalle ore 11.35 alle ore
11.41.
Viérin M. (Presidente) -
Colleghi, riprendiamo i lavori.
Siamo sul punto n. 45. La parola al collega Borrello.
Borrello (SA) -
Grazie Presidente.
Abbiamo avuto modo di confrontarci in maggioranza sia
sull'emendamento proposto dal collega Bertin sia sulle risoluzioni
che verranno poi votate successivamente. In virtù del fatto che
sulla tematica relativa alle trivellazioni, già conosciuta a
livello di Consiglio regionale, ci sono state delle missive e ci
sono stati anche dei dibattiti all'interno delle maggioranza in
merito a questa discussione, e in virtù anche della correzione
in itinere
legata all'emendamento proposto dal collega
Bertin che va a sanare quello che poteva essere un minimo di
contrasto rispetto alla normativa vigente, riteniamo opportuno
appoggiare questa sua iniziativa. Voteremo quindi a favore.
Grazie.
Presidente -
Essendoci anche l'accordo della maggioranza
sul testo proposto dal collega Bertin, gli cedo la parola.
Bertin (ALPE) -
Semplicemente per esprimere la
soddisfazione per aver accettato la risoluzione. Grazie.
Presidente -
Metto in votazione il punto n. 45, come
emendato dal collega Bertin. La votazione è aperta. La votazione è
chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK