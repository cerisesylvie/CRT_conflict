Consiglio Regionale della Valle d'Aosta - Oggetto del Consiglio n. 3706 del 24 settembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3706 del 24 settembre 1992 - Resoconto
OGGETTO N. 3706/IX Iniziative per il mantenimento
dell'occupazione a seguito dei cambiamenti delle attività doganali.
(Interrogazione e interpellanza)
Interpellanza Salvo slittamenti, alquanto improbabili, fra
tre mesi cadranno le barriere doganali all'interno del Mercato
Comune e quasi tutta l'attività di sdoganamento attualmente svolta
presso l'Autoporto di Pollein verrà a cessare in quanto attiene per
il 95 percento a merci CEE.
Al di là degli aspetti finanziari, pur considerevoli e
preoccupanti per le entrate regionali, si pone il problema di 130
dipendenti delle Case di spedizione ai quali sono state
preannunciate le lettere di licenziamento per il mese di ottobre,
con decorrenza 1 gennaio 1993, e per i quali non è prevista dalle
leggi vigenti alcuna cassa integrazione che permetta di rinviare
nel tempo la soluzione di una nuova collocazione nel mondo del
lavoro. la stessa ipotesi MERCEDES-SDS, qualora vada in porto, non
appare in grado di assicurare qualitativamente il mantenimento dei
livelli occupazionali esistenti che riguardano personale
prevalentemente impiegatizio con una professionalità specifica non
facilmente riconvertibile. D'altro canto, pur nel nuovo regime di
scambi, esistono possibilità di ampliare le attività di
sdoganamento di merci extra-CEE, oggi limitate al 5 percento del
traffico globale per un introito di 20/25 miliardi, in presenza di
una forte azione promozionale a favore delle Case di spedizione che
vogliono mantenere l'attività in Valle d'Aosta.
Ciò premesso, il sottoscritto Consigliere regionale
interpella
il Presidente della Giunta regionale per conoscere:
a) a che punto sono le trattative con la SDS-MERCEDES che la
Giunta si era impegnata a riprendere nel mese di luglio;
b) se la Giunta, al di là del rapporto con la Società Autoporto,
che è solo una società immobiliare, si è confrontata con i
dirigenti della Case di spedizione operanti nell'ambito
autoportuale per esaminare le problematiche legate all'abbattimento
delle barriere doganali e le opportunità che possono essere
promosse nel nuovo regime di scambi;
c) se sono allo studio altri progetti di riconversione della
struttura autoportuale, diversi dall'insediamento SDS-MERCEDES;
d) in che modo si pensa di affrontare il problema dei 130
dipendenti delle Case di spedizione che tanto hanno contribuito
all'incremento delle entrate regionali negli ultimi dieci anni e
che fra tre mesi rischiano di trovarsi, da un giorno all'altro,
disoccupati.
F.to Pascale
Interrogazione Il progetto Interreg rappresenta una
importante iniziativa a favore delle zone di confine. Si tratta di
un programma della CEE di grande importanza per la nostra Regione.
Esso ha, fra l'altro, lo scopo di creare opportunità occupazionali
nelle aree colpite da perdite di posti di lavoro a seguito dei
cambiamenti nelle attività doganali derivanti dall'apertura delle
frontiere.
A questo proposito, esso può e deve essere utilizzato per
favorire i lavoratori delle Case di spedizione operanti a Pollein
che (come rilevato da una precedente iniziativa consiliare dello
scrivente) rischiano di restare senza lavoro.
A questo proposito appare opportuno segnalare come il
sottoprogramma 4 preveda espressamente la creazione di posti di
lavoro alternativi e la conseguente riqualificazione del personale
da riconvertire.
Per quanto concerne tale misura 4 è peraltro previsto che il
soggetto proponente sia un solo ente territoriale.
Tutto ciò richiamato, il sottoscritto Consigliere regionale
interroga
il Signor Presidente della Giunta per conoscere se, entro il
termine del 30 settembre intenda o meno presentare un preciso
progetto da parte della Regione Autonoma Val d'Aosta per attuare le
opportune misure concernenti la formazione e l'occupazione dei
lavoratoti di Pollein che risentiranno direttamente dei cambiamenti
delle attività connesse alla presenza di un confine, determinati
dalla creazione del mercato unico europeo.
F.to Gremmo.
Presidente Ha chiesto d'illustrare l'interpellanza il
Consigliere Pascale.
Pascale (PSI)
L'esito del referendum francese di
domenica scorsa credo abbia dissipato gli ultimi dubbi, o le
speranze a seconda dei punti di vista, sulla volontà di procedere
nel processo d'integrazione europea.
Anche se l'unione monetaria probabilmente sarà ricontrattata, io
credo che comunque il 1 gennaio 1993 sarà attuata una delle tappe
più significative di questo processo, e cioè l'abbattimento delle
barriere doganali.
Questo non può che farci piacere come europeisti, ma ci
preoccupa e ci deve preoccupare come valdostani, perché com'è noto
all'autoporto di Pollein e alla riscossione dell'Iva di
importazione è legata la risorsa principale del bilancio regionale,
entrate che quest'anno vengono quantificate in 450 miliardi di lire
circa e in mancanza delle quali non so proprio come potrà essere
fatto il bilancio per il 1993 e per gli anni seguenti.
È vero che il Ministero delle Finanze non ha ancora recepito
nell'ordinamento italiano alcune delle direttive CEE, pare per
l'esattezza che siano 49, per cui non si sa ancora con certezza che
cosa succederà il 1 gennaio 1993, cioè quali operazioni doganali
potranno ancora essere effettuate dal 1 gennaio 1993 in poi.
Io credo che allo stato attuale lo scenario più verosimile sia
quello in cui dal 1 gennaio nel nuovo regime di scambi previsti
dalle direttive CEE potranno essere effettuate all'Autoporto le
seguenti operazioni doganali:
1) quelle relative alle merci extracomunitarie
2) le merci comunitarie, provenienti da uno stato comunitario,
ma dirette ad aziende che abbiano la sede legale in Valle
d'Aosta
3) le merci provenienti da un paese comunitario, ma che nel loro
tragitto attraversino un paese extra-MEC, come può essere la
Svizzera, cioè una merce che parte dalla Germania, che anziché fare
la direttrice del Monte Bianco passa dal Gran San Bernardo e quindi
è diretta verso un paese extra-MEC ed è obbligata a fermarsi per il
transito comunitario all'autoporto di Pollein.
Magari domani il Ministro Goria trasmetterà le modalità, ed in
qualche punto potrà smentire la mia previsione, ma io penso che
questo sia lo scenario più probabile che possa presentarsi al 1°
gennaio 1993.
Questi tre gruppi di merci allo stato attuale costituiscono
all'incirca il 4 o 5 percento del traffico globale esistente, il
che in termini monetari potrebbe tradursi in una ventina di
miliardi all'anno.
Ma non è detto che questo poi venga mantenuto, perché bisognerà
intervenire presso le case di spedizione con incentivi, con
assistenza, per fare in modo che mantengano questo minimo di
struttura che deve essere portata avanti, altrimenti potrebbero
anche avere la convenienza a smantellare tutto.
L'unica potenzialità d'incremento di questo ipotetico traffico
dal 1° gennaio, è stato da tempo ed è tutt'ora legato all'ipotesi
di sdoganare presso l'autoporto di Pollein le automobili, quindi
all'ipotesi che avevamo individuato nella Mercedes.
In che modo questo può avvenire? In diversi modi. Uno può essere
il trasferimento della sede legale della Mercedes Italia in Valle
d'Aosta. Un'ipotesi che, da quello che io avevo potuto appurare,
allo stato attuale non è possibile. L'altra ipotesi può essere
quella di un accordo che preveda il passaggio di questi veicoli
Mercedes anziché lungo la direttrice comunitaria, attraverso la
Svizzera, per cui ci sarebbe l'obbligo di sdoganare in Valle, cosa
che comporterebbe un traffico più limitato, perché sappiamo quali
sono le leggi svizzere sui transiti. Il terzo modo, che va
verificato sul piano tecnico dai commercialisti, consisterebbe
nella possibilità di sdoganare queste autovetture attraverso una
società intermediaria che abbia l'esclusiva dell'importazione da
parte della Mercedes e che abbia la sede legale in Valle d'Aosta:
questo era il caso previsto con la convenzione della SDS.
Questo è il motivo della prima domanda che rivolgo alla Giunta
sapere a che punto sono: le trattative con la SDS-Mercedes.
Io devo confessare che non ho ancora capito bene qual è la
posizione della Giunta regionale e della maggioranza regionale in
ordine a questo problema.
Forse non sono il solo a non aver capito, perché ogni volta che
il Presidente della Giunta fa delle dichiarazioni, poi i
giornalisti ne ricavano un'interpretazione diversa e a livello
nazionale rimbalzano delle voci che il Presidente della Giunta è
poi costretto a smentire con altri comunicati; è successo la
settimana scorsa, durante l'assemblea dei lavoratori
dell'autoporto. Il Presidente ha detto alcune cose, il giorno dopo
è rimbalzata la voce che la Mercedes abbandonava la Valle d'Aosta
ed in un nuovo comunicato del 18 settembre il Presidente della
Giunta ha dovuto chiarire esattamente quale era la posizione della
Regione in merito alla questione.
Devo dire comunque che questo comunicato del 18 settembre non
dice nulla di nuovo rispetto a quanto era già stato detto a luglio.
Spiega infatti che la convenzione con la SDS, bloccata a livello di
comunità europea, pone dei problemi e deve essere abbandonata,
bisogna andare ad una ridefinizione dei rapporti, ad una nuova
convenzione e la Giunta intende muoversi in questo senso. Sono
esattamente le cose che erano contenute nella delibera del 4 luglio
e che ci eravamo detti nella seduta del 16 luglio. Mi pare di
capire che da luglio ad oggi non ci siano state delle grosse
novità, ma su questo vorrei sentire il parere del Presidente della
Giunta.
Una cosa è certa. L'unica risposta chiara che il Presidente ha
dato all'assemblea dei lavoratori è che la zona dell'autoporto è
un'area strategica per gli interessi regionali, per cui pare che la
Regione voglia comprare l'area autoportuale. A mio avviso non è una
risposta soddisfacente.
A parte il fatto che oggi l'ottica non è di acquisire proprietà
pubbliche, ma semmai di privatizzare. In questa fase non è
importante sapere chi è il proprietario dell'area autoportuale, ma
che cosa si vuole fare all'interno di quest'area, dal 1993 in poi.
Se si vuole mantenere un'attività prevalentemente di sdoganamento,
cioè l'attività che viene svolta attualmente, allora è necessario
che si addivenga ad un accordo con la Mercedes, perché solo questo
può essere il nucleo portante per la continuazione di questa
attività.
Se non c'è questa ipotesi, dato che il traffico possibile è
molto ridotto e può essere ristretto ad un piccolo edificio accanto
a quello doganale, allora bisogna pensare ad un progetto di
riconversione della stessa struttura e prevedere altre
attività.
Queste sono le due ipotesi. Con conseguenze diverse tra di loro.
Nel primo caso avremo ancora consistenti flussi finanziari, nel
secondo caso non li avremo più e non mi pare una differenza da
poco.
Quindi la prima domanda riguarda lo stato delle trattative, se
si è intenzionati a portarle avanti con la Mercedes e con la SDS,
che attualmente è il braccio operativo della Mercedes, o con un
altro intermediario, se la SDS non piace. Il problema è di fare in
modo che tutti i veicoli Mercedes destinati al mercato italiano
possano essere sdoganati a Pollein e pagare l'Iva in Valle d'Aosta,
perché questo ci permetterebbe di avere ancora dei flussi di
entrate consistenti con i quali procedere a tutti gli altri
progetti di riconversione.
Se non c'è questa ipotesi bisogna procedere ad un progetto di
riconversione totale dell'area.
La seconda domanda riguarda proprio questo: ho sentito diverse
voci, dall'autogrill, ai servizi per autotrasporti; ci sono dei
progetti di riconversione totale della struttura autoportuale? In
questo caso, quali sono, verso quale progetto la Giunta è
orientata, tenendo presente che questi progetti, come prevede il
programma Interreg, vanno presentati urgentemente, perché ci sono i
fondi comunitari a disposizione.
Certo che se si va nella direzione di una riconversione
dell'intera struttura bisogna anche tener conto che il periodo sarà
lungo; io credo che ci vorranno almeno cinque anni per riconvertire
la struttura, forse anche di più, se si tengono presenti gli esempi
del passato; per riconvertire l'area di Pont Saint Martin
dell'Ilssa Viola ci sono voluti un bel po' di anni.
Quindi si pone in maniera anche drammatica il problema
dell'occupazione. Non mi riferisco ai dipendenti pubblici, perché i
dipendenti pubblici non possono perdere il posto; chiaro che ci
sarà un grande esubero a livello di dipendenti della dogana, ma si
sta già profilando un accordo, che prevede il passaggio di questo
personale agli uffici finanziari della regione.
La preoccupazione esiste per i dipendenti privati della case di
spedizione, che sono nell'ordine di 120/130 e che attualmente non
hanno neanche la previsione della cassa integrazione, perché per
queste categorie non è prevista.
La richiesta delle società di spedizione, che hanno attuato già
un primo sciopero la settimana scorsa e ne annunciano un altro il
1° ottobre a livello nazionale, è proprio quella di avere i
benefici della legge 223, l'estensione della cassa integrazione per
trovare una soluzione per questi dipendenti.
Bisogna tener presente che ci sono almeno due Case di spedizione
con sede legale in Valle d'Aosta e meno di 15 dipendenti che non
potrebbero usufruire di questo ammortizzatore nel caso il governo
lo concedesse. Se non c'è questo, noi dobbiamo comunque avere un
piano per queste persone che tanto hanno dato all'Amministrazione
regionale negli ultimi anni, contribuendo fattivamente a quelle
entrate regionali e che il 15 ottobre riceveranno la lettera di
licenziamento, perché queste sono le modalità previste dalle loro
categorie, per la disdetta dal posto di lavoro. Questo è il terzo
problema sul quale chiederei dei chiarimenti alla Giunta
regionale.
Presidente
Ha chiesto la parola il Presidente della
Giunta, Lanivi.
Lanivi (GM)
Prima di dare la risposta ai quattro
quesiti che mi ha posto il Consigliere interpellante, vorrei fare
alcune premesse, perché una volta per tutte sia chiara la posizione
della Regione in merito a questa questione.
Nella premessa si parla di rapporti Mercedes-SDS. Proprio in
quell'incontro io ho cercato di far ben capire che sono due cose
distinte; uno è il rapporto con la Mercedes, altra cosa il rapporto
con la SDS. Ho documenti ufficiali in cui la Mercedes chiede che
sia chiarita questa differenza, le dichiarazioni ufficiali sono a
disposizione dei consiglieri interessati.
Quindi lo ripeto perché non vi siano dubbi: uno è il rapporto
SDS, rapporto convenzione tra Regione e SDS, e altro è il rapporto
con la Mercedes.
Ancora sulle premesse, a proposito dell'acquisto di aree
strategiche: indubbiamente questa Giunta ha fatto due scelte che
riguardano il futuro di questa regione e si appresta a definirle
con chiarezza. Nell'ambito di questo discorso di proprietà delle
aree da parte dell'ente pubblico queste scelte si riferiscono
all'area Cogne 1.100.000 mq. e all'area autoportuale.
La scelta politica di questa Giunta è stata di ritenere che
queste due aree per la loro funzione economica, per le attività che
sopra si svolgono, per la loro ripercussione sugli assetti
occupazionali e come strumenti di pianificazione urbanistica siano
da ritenere aree fondamentali.
Ecco perché è importante, pur trattandosi di due situazioni
diverse da valutare diversamente, che la Regione svolga un ruolo
fondamentale, nel senso che possa disporre o con l'acquisto o con
altri mezzi, del destino di queste aree ritenute strategiche.
La filosofia politica rispetto a questa scelta è
fondamentalmente questa: la Regione è proprietaria dell'area, i
privati portano la loro capacità gestionale.
È differente da una tendenza che la storia cancellerà in breve
tempo, che è quella di andare verso la liberalizzazione selvaggia,
cioè di assegnare queste aree a chi ha possibilità di utilizzarle
come vuole, tendendo poi a recuperare un dato contrattuale forte
con l'Amministrazione regionale, nel caso in cui le cose non
andassero bene.
La filosofia di questa Giunta destina alla Regione il ruolo di
proprietaria, ed i privati in rapporto con la Regione per la
gestione delle attività che si possono svolgere su queste aree.
Seconda considerazione su quest'area. Il discorso è di metodo: o
optiamo per delle scelte rapide accettando poi per gli anni
successivi tutti i costi di questa rapidità non sufficientemente
valutata, oppure si predispone un disegno complessivo
sufficientemente organico, sicuramente con metodo
interdisciplinare, per definire delle linee che evitino tutti i
problemi che certe scorciatoie sembrerebbero risolvere prima.
Sarò in grado poi di definire quali possano essere scelte
improvvisate che scaricano successivamente i loro effetti negativi
nel momento in cui si passa all'attuazione dei piani stessi.
Queste sono le premesse per indicare con una certa chiarezza e
precisione le volontà politiche ed il quadro della situazione.
Vengo alle risposte puntuali, alle domande poste dal Consigliere
Liborio Pascale.
Ritengo talmente importante la presenza del Consigliere Gremmo,
che risponderò separatamente, per non mescolare due cose, in quanto
mi pare egli abbia puntato molta della sua attenzione sulla
realizzazione del piano Interreg, che in questa risposta è più
sintetizzato. Se il Consigliere ritiene insufficienti le risposte
che darò gli trasmetterò eventualmente copia delle
precisazioni.
Ripeto: le trattative con SDS e con Mercedes sono da
considerarsi tra loro distinte. In ordine alla trattativa
Regione-SDS la Giunta, con deliberazione 62/80 del 4 luglio 1992,
ha stabilito di ridefinire su nuove basi compatibili con la
normativa comunitaria la convenzione oggetto di procedura di
infrazione, ex articolo 93 punto 2, trattato CEE, pubblicato sulla
Gazzetta Ufficiale CEE C 208 il 15 agosto scorso.
In tal senso sono in corso trattative con la SDS, si stanno
predisponendo i necessari atti amministrativi da notificare alla
CEE e si è provveduto a rimuovere gli ostacoli alla base delle
interruzioni degli sdoganamenti all'autoporto di Pollein.
Con riferimento alla trattativa Regione-Mercedes per
l'insediamento di un centro professionale in Valle d'Aosta, sono in
corso degli approfondimenti, in attuazione della delibera di Giunta
7251 del 7 agosto 1992, che fissa gli specifici criteri di
riferimento, sui contenuti della proposta di convenzione elaborata
dalla società. Riassumo brevemente i contenuti: compatibilità tra
le richieste Mercedes, mi riferisco alla localizzazione e la
concreta possibilità di realizzare il centro e ancora i contenuti
dell'attività formativa e la compatibilità con le esigenze della
Valle in termini di formazione. Terzo punto i contenuti economici
della convenzione. Tra breve dirò quali sono i costi e come quella
bozza di convenzione prevedeva la ripartizione dei rispettivi
oneri.
Per quanto riguarda lo stato dei lavori della trattativa con SDS
e lo stato dei lavori della trattativa con Mercedes sono stati
avviati contatti con le case di spedizione operanti nell'autoporto
di Pollein, in occasione dello svolgimento da parte dell'Agenzia
del lavoro di apposita ricerca commissionata dalla Giunta.
La ricerca, ultimata nella prima quindicina di settembre, è
propedeutica all'elaborazione di due proposte progettuali da
notificare entro la fine del corrente mese alla Commissione mista
italo-francese nel quadro del programma comunitario Interreg.
Contatti con le case di spedizione e con le organizzazioni dei
lavoratori saranno stabiliti in preparazione di una riunione
fissata dal Ministero degli Esteri per il 30 settembre, al fine di
individuare sul piano tecnico le misure da adottare a livello
nazionale. Nel corso di tale contatto saranno altresì illustrati e
verificati i contenuti delle sopra indicate proposte
progettuali.
Entro il 30 settembre noi saremo quindi in grado di fornire
questi quadri e di avere quei contatti di cui si era già parlato.
In una prima fase le case di spedizione sono state interpellate
soprattutto per verificare la consistenza, la quantità e la qualità
delle persone interessate. Risulterebbero 111, non 130 come
indicato.
Prima del 30 settembre incontreremo le case di spedizione per
riferire anche a loro possibili ed eventuali progetti di
sviluppo.
La Giunta considera la ristrutturazione o riconversione
dell'area autoportuale strategica ai fini dello sviluppo regionale
e ritiene pertanto che i singoli progetti siano da inquadrare in un
piano organico di interventi. In tal senso in una delle due
proposte finalizzate ad ottenere i finanziamenti nell'ambito
dell'Interreg Italo-francese, si prevede di destinare le risorse
disponibili, circa 6 miliardi di lire, all'effettuazione di:
1) entro il termine di 4 mesi di un piano di dettaglio per
l'organizzazione economica, produttiva e spaziale dell'area in
funzione del potenziamento e sviluppo di attività legate al
traffico commerciale e turistico;
2) ad avvenuta adozione del piano sopra indicato degli
investimenti necessari alla reinfrastrutturazione dell'area, in
aggiunta agli investimenti, circa 5 miliardi di lire, recati dal
programma operativo Interreg Italo-svizzero, in funzione della
disaggregazione dei flussi di traffico extracomunitari da quelli
intracomunitari; si tratta della realizzazione, già progettata
direi in termini esecutivi, di un collegamento stradale e
l'individuazione all'interno dell'area autoportuale di un'apposita
area destinata agli scambi extracomunitari, cioè per i traffici che
provengono dalla Svizzera. Alcuni giornalisti hanno riportato
questa notizia come rapporti tra la Regione e la confederazione
elvetica, anziché parlare di programma Interreg Italo-svizzero.
Nel contempo si provvederà a progettare e realizzare con altre
fonti di finanziamento anche di provenienza comunitaria e statale
da individuare le strutture economico-produttive previste dal
piano, ivi comprese quelle per lo stoccaggio delle merci.
La seconda proposta di finanziamento nell'ambito dell'Interreg
Italo-francese, lire 1,6 miliardi, riguarda:
1) l'istituzione di un'unità operativa ad hoc nell'ambito
dell'Agenzia del lavoro. Ciò vuol dire che due o tre persone
dell'Agenzia del lavoro saranno destinate stabilmente nell'area
autoportuale per seguire i problemi occupazionali delle persone
interessate dal progetto di riconversione dell'area.
2) Lo sviluppo di azioni di supporto alla riconversione di
imprese locali da cui dipende il personale a rischio, 111 persone
di cui 69 dipendenti da aziende con sede il Valle d'Aosta.
3) La realizzazione d'interventi con garanzia di parte del
reddito per i partecipanti, di interventi di orientamento, di
formazione professionale, di tirocinio guidati per la
riqualificazione professionale del personale. Tali interventi sono
svolti in funzione sia della nuova attività di cui al punto
precedente, sia di altre attività dipendenti o autonome.
Per far fronte ai problemi occupazionali che credo fossero
l'ultima parte accennata dall'interpellante, si prevede d'integrare
le iniziative suddette con altre previste nell'ambito delle
attività istituzionali dell'Agenzia del lavoro, cioè di utilizzare
tutta la tastiera che l'Agenzia del lavoro ha attualmente a
disposizione per quanto concerne questi problemi occupazionali; di
chiedere ai competenti organi di Stato, lo abbiamo già fatto,
d'intesa con le altre Regioni interessate l'estensione ai
lavoratori in questione delle provvidenze di cui alla legge n. 223
del 1991; di ricorrere alle eventuali ulteriori misure attualmente
allo studio della Commissione CEE e del Governo italiano.
Per concludere, sempre a disposizione anche del Consigliere
interpellante che segue da vicino questo tipo di problema, credo
sia giusto da parte del Presidente della Giunta accogliere tutti i
suggerimenti e le proposte che possono venire da chi ha a cuore
questo tipo di problema. Allo stato attuale su temi e materie
specifiche che interessano la Regione, sul bilancio regionale
decisioni certe non ce ne sono; è certo che il Governo dovrà
fornire delle risposte certe nel giro di poco tempo, perché la
scadenza del 1 gennaio 1993 con tutto ciò che implica, a
prescindere dall'approvazione o meno del trattato di Maastricht, è
molto vicina.
Presidente
Ha chiesto la parola il Consigliere
Pascale.
Pascale (PSI)
Vorrei cominciare proprio con quella
dizione che volutamente nell'interpellanza è stata posta così:
Mercedes- SDS, perché lo so che sono due società diverse e due
fascicoli diversi, ma non volevo parlare della trattativa con la
Mercedes, perché so che la trattativa che viene svolta
esclusivamente con la Mercedes riguarda il problema del centro di
formazione di Châtillon, e non ha niente a che vedere con la
soluzione dei problemi che riguardano l'autoporto nel 1993.
Quello che riguarda l'autoporto, cioè la possibilità di
sdoganare tutti i veicoli Mercedes diretti in Italia è legata a
questa trattativa, che è una trattativa congiunta e deve
probabilmente continuare ad esserlo Mercedes-SDS.
C'erano due trattative in corso: una con la Mercedes per il
centro di formazione ed io non ne ho fatto cenno
nell'interpellanza, e l'altra con Mercedes-SDS; la SDS è una
società collegata alla Mercedes perché si occupa dello sdoganamento
dei veicoli della marca stessa. Non ho ancora capito se nella
trattativa riguardante l'autoporto il Presidente della Giunta vuole
tenere conto della SDS oppure se vuole creare un'altra società
intermediaria, in accordo con la Mercedes che sostituisca la
SDS.
Non costituisce certo questo un problema, mi sta bene, la
sostanza è se si vuole operare attivamente e fattivamente per far
sì che questa soluzione dello sdoganamento di tutti i veicoli
Mercedes possa realizzarsi. Nel frattempo, in parte, il problema è
stato risolto con l'emendamento alla legge finanziaria
nell'adunanza del Consiglio di luglio, legge che tra l'altro non mi
pare stia dando grossi risultati, perché manca chiarezza in questo
rapporto tra Amministrazione regionale e Mercedes su quello che si
vuol fare dopo.
È necessaria una convenzione che stabilisca la prospettiva,
altrimenti ho paura che non si possa fare niente.
Sono favorevole ai programmi Interreg, l'utilizzo dei 9 miliardi
di lire, il programma Italo-svizzero, ma ho l'impressione che la
Giunta regionale e probabilmente anche la popolazione,
sottovalutino quello che potrebbe succedere dal 1° gennaio 1993 se
si realizzasse quello scenario che ho ipotizzato prima e che a
questo punto ritengo probabile al 90 percento.
Non si sono ancora capite quali possono essere le conseguenze
per la Valle d'Aosta se questa ipotesi si realizzasse, sia essa
Mercedes o Mercedes-SDS. Su questo devo dire che non sono ancora
soddisfatto, perché la posizione della Giunta è la stessa posizione
espressa nella delibera del 4 luglio. Da allora ad oggi sono
passati tre mesi e non c'è stata nessuna novità. Non c'è neanche un
inizio di trattativa che faccia intravedere il superamento doveroso
della convenzione che è bloccata alla Commissione CEE, ma neanche
una volontà precisa costante dell'Amministrazione regionale di
andare in questa direzione.
Mancano cento giorni. Ci potrà anche essere la proroga di
qualche mese, ma io ho l'impressione che tra cento giorni saremo
ancora qui a discutere di questo problema. Ieri il Presidente della
Giunta ha fatto tutta un'introduzione sul modo di operare della
Giunta, la prudenza, la cautela e ancora oggi ha detto che bisogna
stare attenti a quello che si decide di firmare, perché poi
potremmo sopportare le conseguenze negli anni futuri; il Presidente
della Giunta ha anche detto però che la storia corre in fretta.
Mi pare che a furia di riflettere si corra anche il rischio di
perdere un treno. Se perdiamo questo della Mercedes le conseguenze
saranno gravissime per il futuro della Valle d'Aosta.
Presidente
Ha chiesto la parola il Consigliere
Gremmo.
Gremmo (UAP)
Io ho la sensazione che al di là del
merito della mia richiesta specifica, ci sia stata, da parte degli
Uffici, un minimo di attivazione per il progetto dell'Interreg. È
un progetto a cui tutte le zone di confine tendono in qualche
maniera ad attingere ed è evidente che di fronte a questa
possibilità la si utilizzasse.
I problemi, lo ha già annunciato il collega che mi ha preceduto,
sono più generali. Una riflessione su cui vorrei attirare
l'attenzione è che malgrado il fatto che a luglio si sia deciso di
raddoppiare la percentuale di tenuta IVA per la società autoporto
dall'1 al 2 percento, l'introito è arrivato a soli 8/9 miliardi a
fronte dei 35 dello stesso periodo dell'anno scorso. Questo vuol
dire che malgrado tutto, gli inni di tranquillità e sicurezza che
vengono dati, lo sdoganamento viene fatto in gran parte da un'altra
parte. Allora la pacatezza e la tranquillità dimostrate mi sembrano
fuori luogo.
Direi che un po' più di cautela nel merito dovrebbe esserci.
Prendo atto che viene fatta questa acquisizione, questo ingresso
ai fondi dell'Interreg, bisognerà vedere nel merito il progetto
come verrà stabilito.
La data di fine mese è una data imperativa, nelle disposizioni
comunitarie, quindi non è un merito se lo si fa entro quel periodo,
se non lo si faceva entro il 30, si perdeva la possibilità di
accedere al contributo, quindi era logico che gli uffici dovessero
attivarsi entro quella data.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK