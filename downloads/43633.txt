Consiglio Regionale della Valle d'Aosta - Oggetto del Consiglio n. 854 del 22 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 854 del 22 settembre 2021 - Resoconto
OGGETTO N. 854/XVI - Interrogazione: "Tempistiche per la
nomina del nuovo Assessore all'ambiente, trasporti e mobilità
sostenibile".
Bertin (Presidente) -
Possiamo passare al punto n. 11
dell'ordine del giorno. Risponde il Presidente della Regione, ne ha
facoltà.
Lavevaz (UV) -
Si chiede con questa interrogazione, come
dice già il titolo, quando verrà nominato il nuovo assessore
all'ambiente, trasporti e mobilità sostenibile della Valle d'Aosta.
Non nascondo che sono il primo a voler arrivare quanto prima alla
risoluzione di questa questione e avere di nuovo la Giunta al
completo, quindi con il nuovo assessore competente in materia di
ambiente, trasporti e mobilità sostenibile. Questo non perché i
temi che mi trovo a seguire, in quanto titolare dell'
interim
non mi appassionino: tutt'altro. La questione è legata più che
altro al fatto che i due dipartimenti, il Dipartimento trasporti e
il Dipartimento ambiente, si trovano proprio in questo frangente,
in questo momento particolare della legislatura, a dover affrontare
in tempi molto stretti dei dossier assolutamente importanti, di
orizzonte e di prospettiva molto lunga; parlo, ad esempio, di tutti
gli strumenti pianificatori che sono in scadenza e che da qua a
fine anno dovranno essere rivisti.
Devo dire che in qualche modo ho rivisto le priorità, da questo
punto di vista, perché abbiamo alcuni dossier, ad esempio quello
del piano rifiuti, che è assolutamente urgente e che deve essere
chiuso per evitare tutta una serie di problematiche, anche a
livello di sanzioni europee, entro fine anno; lo sapete, ne abbiamo
discusso in Commissione, è stato fatto il primo passaggio formale,
è stata attivata la procedura di VAS e da qua a fine anno si dovrà
chiudere.
Un altro tema importantissimo sul quale si sta discutendo
parecchio in queste settimane è invece l'attuazione del servizio
idrico integrato, quindi l'attivazione dell'ambito unico per la
gestione del servizio idrico e soprattutto l'individuazione del
soggetto, che poi dovrà essere soggetto attuatore del servizio
stesso. Questo in particolare, il piano d'ambito, va approvato
entro fine anno, quindi in queste settimane, e ci sono stati
diversi incontri con gli enti locali per cercare di dirimere la
questione. Devo dire che sono stati fatti passi avanti e prese di
coscienza, anche da parete del BIM
in primis
e degli enti
locali, molto importanti in prospettiva futura.
Ma questo è soltanto per dire che l'assessorato è comunque
presidiato, nel senso che non è abbandonato a sé stesso. La
questione legata invece all'interrogazione, quindi alla
sostituzione dell'assessore, o meglio alla nomina del nuovo
assessore, ovviamente è legata in maniera indissolubile alla
situazione politica e alla verifica, che sarà poi oggetto di
un'altra interpellanza della collega Spelgatti. È legata dunque a
problematiche di ordine politico, quindi che stiamo cercando di
risolvere per ridefinire, se sarà il caso, quale sia il confine
della maggioranza; questo sarà fatto e lo stiamo facendo in queste
settimane con i diversi gruppi. Quando sarà definito questo
confine, il passaggio successivo naturale sarà la nomina del nuovo
assessore.
Presidente -
Per la replica la consigliera Spelgatti.
Spelgatti (LEGA VDA) -
Vede Presidente, sono molto
perplessa perché, mi raccomando: con calma! Vedo che la calma, la
tranquillità e la non fretta caratterizza la sua azione di governo
e quella di tutta la sua maggioranza. E quando lei mi dice
"cercheremo di risolvere quanto prima", il "quanto prima" mi
preoccupa non poco.
Prendo un articolo di una testata giornalistica, 13 maggio, "Si
riapre il confronto politico, nel primo pomeriggio arriva anche la
reazione del Presidente della Regione Erik Lavevaz alle dimissioni
della consigliera Minelli. Prendo atto della scelta dell'assessora
Minelli, che negli scorsi giorni ha espresso posizioni in
disaccordo con il resto della maggioranza e del gruppo politico di
cui ha fatto parte fin qui. Eravamo coscienti fin dall'inizio",
meno male che almeno ne eravate coscienti quando avete costituito
questa maggioranza, "di questo percorso che su alcuni temi, come
quello dell'Ospedale,", mi sembra che ce n'è un altro che è appena
stato trattato e ce ne sono tantissimi altri ancora, "le posizioni
all'interno della maggioranza fossero distanti tra loro. Non
avrebbe però avuto senso tergiversare e non affrontarle, perché il
nostro compito di amministratori è anche quello di decidere". Di
decidere? Non abbiamo visto decisioni fino adesso. "L'instabilità
politica degli ultimi anni ha bloccato alcuni dossier che hanno
invece bisogno di un'azione che non può attendere oltre", e per
fortuna, perché è passato un anno da quando vi siete insediati e di
decisioni non ne abbiamo vista una sola. Vado avanti: "Ora si apre
nuovamente il tavolo politico nelle prossime settimane", 13 maggio,
"il confronto tra le forze politiche di maggioranza permetterà di
ricomporre il quadro". Quindi se il 13 maggio ha detto che in
qualche settimana avreste risolto il problema, siamo a settembre e
non è successo assolutamente niente.
Ma attenzione: lei parla dell'instabilità politica che ha
bloccato alcuni dossier su cui bisogna decidere. Facciamo un passo
indietro, perché le elezioni sono state a settembre. 21 gennaio
2021, ANSA: "Regione, iniziata verifica di maggioranza, acceso
confronto". Non avete fatto in tempo a insediarvi che eravate già
in crisi. "Con un confronto serrato e a volte acceso è iniziata la
verifica all'interno della maggioranza che guida la Regione Valle
d'Aosta, la discussione tra autonomisti e progressisti è durata due
ore e mezza, si è conclusa..." eccetera.
Sostanzialmente noi viviamo da un anno in continua verifica di
maggioranza. Ci sono state almeno due crisi dichiarate importanti,
una a gennaio e l'altra a maggio, non si è risolto assolutamente
nulla. Quando lei dice "cercheremo di risolvere": alla faccia,
cercheremo di risolvere oggi, cercavate di risolvere a novembre, a
dicembre, a gennaio, a febbraio, marzo...! Mi parla di priorità, e
poi affronteremo ancora dopo il problema.
Non le abbiamo viste, è un anno che siete completamente fermi.
Di fronte all'immobilismo più totale in piena crisi pandemica,
assistiamo a un quadro che fa veramente paura, ma fa ancora più
paura la nonchalance con cui sostanzialmente lei tiene le deleghe
di un assessorato. Ci dice che l'Assessorato è comunque presidiato,
perché ci sono delle problematiche importantissime che dobbiamo
affrontare. L'Assessorato è presidiato? Meno male che almeno è
presidiato
, però lei contemporaneamente deve svolgere un
ruolo pesantissimo e importantissimo come quello di Presidente, in
un momento tra l'altro come questo, e sono contenta che
l'assessorato venga presidiato. Il problema è che bisogna dare
risposte e in un anno queste risposte non le abbiamo viste, ma su
nessun tema! Perché il problema è che cosa avete fatto in un anno e
soprattutto pensate veramente che si possa andare avanti in questa
situazione di crisi perenne in un anno?
Noi come Lega abbiamo fatto la nostra parte in quest'anno, siamo
stati silenziosi, propositivi, assolutamente collaborativi, perché
in un momento di crisi come questo era importante cercare di dare
delle risposte e, siccome il nostro ruolo è quello di opposizione,
non potevamo decidere al posto vostro. Abbiamo solo potuto cercare
di fare proposte e di continuare a non mettere il dito di fronte a
tutte le inadempienze, perché la Valle d'Aosta ha bisogno comunque
di poter lavorare. Abbiamo cercato di mettervi nelle condizioni
migliori per poter lavorare. Avete fatto tutto da soli: una
continua discussione da settembre in avanti, continue discussioni
tra di voi, comunicati stampa, scene in Consiglio, di tutto...
Presidente -
Consigliera concluda.
Spelgatti (LEGA VDA)
- Sì, chiudo, dicendo che così
stiamo veramente andando nel baratro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK