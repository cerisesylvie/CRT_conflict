Consiglio Regionale della Valle d'Aosta - Oggetto del Consiglio n. 3327 del 21 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3327 del 21 febbraio 2024 - Resoconto
OGGETTO N. 3327/XVI - Interpellanza: "Inserimento del tratto
di strada della statale 26 in corrispondenza dell'accesso alla SR 6
di Champdepraz tra gli interventi di riqualificazione programmati
come prioritari".
Bertin (Presidente) -
Punto n. 35. Consigliere Brunod, a
lei la parola.
Brunod (RV) -
Facendo riferimento all'articolo pubblicato
su Aostasera l'8 febbraio 2024 riportante le seguenti informazioni:
"Contratto Ministero - Infrastrutture - Anas 14 milioni di euro per
le strade valdostane. I soldi destinati alla nostra regione
consentiranno, come spiega in una nota il Ministero delle
Infrastrutture, la riqualificazione degli incroci sulla statale
26".
Tenendo conto anche delle notizie riportate sempre l'8 febbraio
2024 sul sito istituzionale della Regione Valle d'Aosta, dove si
apprendono i contenuti sotto riportati: "Interventi Anas,
l'assessore Sapinet incontra il responsabile per un aggiornamento
del programma lavori".
Richiamata l'interpellanza presentata in Consiglio regionale il
26 ottobre 2023, avente per oggetto le modalità e tempistiche di
risoluzione delle criticità che interessano il tratto di strada
statale 26 in corrispondenza dell'accesso alla strada regionale 6
di Champdepraz, e ricordata la risposta fornita allora
dall'Assessore competente, riteniamo che tale punto della strada
statale 26 è strategico e funzionale per l'accesso, oltre che al
Comune di Champdepraz, anche al Comune di Montjovet, al Comune
d'Issogne, al raggiungimento del Parco naturale del Mont Avic e
soprattutto anche come possibile strada alternativa in casi di
chiusura della strada statale 26 per incidenti o altri imprevisti
che possono accadere.
Evidenziamo che a oggi, sul tratto di strada citato nelle
premesse, continuano ancora a persistere delle criticità per quanto
riguarda la sicurezza e la viabilità.
S'interpella quindi l'Assessore competente per conoscere quali
siano i futuri interventi che s'intendono programmare attraverso le
nuove risorse destinate dal Ministero alla nostra regione e se vi
sia l'intenzione d'inserire, tra gli interventi definiti come
prioritari, anche il tratto di strada statale 26 in corrispondenza
dell'accesso alla strada regionale 6.
Presidente -
Assessore Sapinet per la risposta.
Sapinet (UV) -
Torniamo a parlare di questo tratto di
strada statale. Solo per fare un po' di chiarezza, c'è da dire che
l'incontro con Anas era un incontro che noi avevamo già fissato
nelle settimane precedenti; l'abbiamo svolto il 6 febbraio, oltre
che per fare un'analisi generale, l'oggetto del confronto era in
particolar modo la rotatoria sul Comune di Nus che dà verso il
Comune di Fénis, della quale abbiamo già parlato più volte e che
volevamo sollecitare la concretizzazione dell'iter.
Ovviamente con Anas poi ci si confronta a 360 gradi e ci è stata
data poi la notizia il giorno successivo, ma parliamo di un
comunicato, dei famosi 14 milioni. A oggi abbiamo un comunicato ma
sappiamo che probabilmente nella prossima settimana il
provvedimento si concretizzerà e avremo contezza delle risorse e se
saranno quattordici, come sembra.
Venendo invece alla sua iniziativa, come già ricordato in sede
di risposta lo scorso ottobre, il tema relativo al miglioramento
degli accessi delle strade regionali e delle strade comunali sulla
strada statale 26 è da anni un aspetto che è attenzionato
dall'Amministrazione regionale, oggetto di incontri, ma non solo,
oggetto anche d'interventi, come abbiamo parlato questa mattina
relativamente alla rotatoria de la Grenade.
In passato, l'incrocio tra la strada statale 26 e la regionale
n. 6 è stato oggetto di numerosi sopralluoghi e incontri tra
Amministrazione regionale, amministrazioni comunali e
rappresentanti di Anas che negli anni si sono succeduti,
finalizzati a una valutazione su due possibili interventi di
miglioramento d'intersezione stradale alternativi tra loro, quindi
la realizzazione di un impianto semaforico o di una rotatoria.
Come avevamo già detto, l'incrocio è compreso tra la Dora Baltea
e un importante fronte roccioso in un sito dove sono presenti anche
numerose testimonianze storiche, pertanto non risulta possibile
prevedere l'inserimento di una rotatoria per un miglioramento
dell'incrocio stesso, rotatorie che hanno dimensioni importanti
come ben sa.
L'accesso alla strada regionale n. 6 di Champdepraz comunque
rimane attenzionato dall'Amministrazione regionale e dai Comuni
interessati; proprio il comune di Champdepraz, in accordo con
quest'Assessorato, sta approfondendo con l'amministrazione comunale
di Verrès, sul cui territorio ricade lo svincolo posto alla
sinistra orografica della Dora, possibili modalità di sviluppo
della progettazione d'interventi di miglioramento dello
svincolo.
Per quanto attiene alla specifica richiesta dell'interpellante,
evidenzio che, come detto e confermato da Anas stessa, al momento
non abbiamo ancora note le specifiche modalità, le tempistiche e le
caratteristiche del finanziamento annunciato.
Si presume che nelle prossime una o due settimane il tutto, come
dicevo, verrà concretizzato. Quando ci sarà questa formalizzazione
e gli atti attuativi di questa decisione, ecco che avrà seguito
l'accordo di procedere insieme ad Anas, che è ovviamente la
destinataria dei fondi, ad aggiornare la programmazione degli
interventi sulle strade statali con le relative priorità e con una
specifica attenzione alla messa in sicurezza degli incroci con la
viabilità locale; questo fa seguito anche alle riunioni della
scorsa primavera, dove noi avevamo elencato una serie di priorità
senza però avere conoscenza di quali fossero poi le cifre. È chiaro
che, una volta definite le cifre, si possono di nuovo ribadire
quelle che sono le priorità.
Proprio Anas, alla luce dei finanziamenti che lei ha citato, ha
comunicato lo scorso 16 febbraio che, per quanto concerne la
pianificazione e l'individuazione degli interventi prioritari, è a
disposizione per un utile confronto che è già stato programmato, ma
aspettiamo la nota ufficiale.
Presidente -
Consigliere Brunod.
Brunod (RV) -
Ringrazio l'Assessore per la risposta che
all'80% è la medesima risposta che abbiamo già avuto con la
precedente iniziativa.
Ovviamente noi volevamo mettere l'attenzione e capire meglio se
- in merito a queste nuove risorse che verranno destinate in modo
ufficiale a breve - questo intervento rientra nelle priorità,
perché, come molte volte dico, siamo concreti: è giusto dare delle
risposte molto ben complete ma alla fine poi è il succo della
risposta quello che conta, quindi capire se vi è concretamente la
volontà di risolvere in modo definitivo questa criticità, pur
essendo consapevoli che vi sono diverse difficoltà.
È ovvio che quando ci sono delle difficoltà in vari settori non
è la cosa migliore metterle da parte e magari cercare di portare
avanti altre priorità che magari sono più semplici da gestire, ma
sicuramente per una struttura come quella regionale crediamo che
sia giusto, per quanto riguarda la sicurezza stradale, prendere in
mano anche le problematiche più complesse, perché sicuramente
abbiamo tanti professionisti e persone competenti all'interno
dell'Amministrazione regionale per affrontare anche quei problemi
più complessi.
Questa è la nostra opinione in merito a questa cosa.
È giusto fare qualche passaggio, lei ha detto che è
attenzionato, vi è l'attenzione; già nella risposta precedente,
guardandomi quanto era stato risposto quella volta scorsa, abbiamo
notato in un passaggio, dove si dice: "A tal proposito nel 2005
venne siglato un accordo tra Anas e Amministrazione regionale per
la messa in sicurezza degli incroci lungo la strada statale 26
mediante la realizzazione di rotatorie", poco sopra si dice, quando
lei mi rispondeva: "Per ritornare al Comune di Champdepraz, in
particolare a quanto da lei segnalato, il miglioramento degli
accessi alle strade statali, regionali e comunali, sulla strada
statale 26, è comunque da anni un aspetto che è all'attenzione
dell'Amministrazione regionale".
Poco più avanti: "L'accesso alla strada regionale 6 di
Champdepraz è comunque stata e lo è ancora all'attenzione degli
uffici competenti di quest'Assessorato e oggetto di varie
interlocuzioni tutt'ora in corso con Anas e con l'Amministrazione
regionale".
Poi sotto vi è: "Le numerose e ulteriori priorità che hanno
interessato le infrastrutture sulla rete regionale in questi ultimi
anni non hanno consentito a oggi di procedere con questo dossier
che è comunque rimasto all'attenzione dei competenti uffici, in
accordo con l'amministrazione comunale di Champdepraz".
Questo è solo per dire: va bene l'attenzione - indipendentemente
che riguardi il suo Assessorato - a un tema che noi, con il nostro
ruolo di minoranza, poniamo all'attenzione di quest'Aula;
dall'altra parte ci si aspetta che ci sia anche l'impegno di poter
vedere, ovviamente compatibilmente con le risorse a disposizione,
l'inserimento anche di questi progetti più difficoltosi ma che alla
fine poi vanno a risolvere definitivamente e concretamente le
criticità che noi evidenziamo attraverso queste iniziative.
Noi ci auguriamo che quando si concluderà ufficialmente questo
iter, nei prossimi giorni o nelle prossime settimane, si riesca
finalmente a prendere in mano questo progetto e vedere
concretamente di trovare una soluzione definitiva alle criticità,
in collaborazione ovviamente con i Comuni interessati, come lei ha
ben detto.
Noi speriamo vivamente che si riesca a fare questo sforzo,
nonostante siamo consapevoli che vi siano queste difficoltà a
livello tecnico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK