Consiglio Regionale della Valle d'Aosta - Oggetto del Consiglio n. 2967 del 19 settembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
NOMINE E INCARICHI DI CONSULENZA E SPECIALI
Nomine
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2967 del 19 settembre 2007 - Resoconto
OGGETTO N. 2967/XII - Nomina ai vertici dell'Osservatorio
economico e sociale della Regione. (Interpellanza)
Interpellanza
Preso atto che con DG n. 2207 del 10 agosto 2007, viene
scelto il capo dell'Osservatorio Economico e Sociale nell'ambito
del Dipartimento Sistema Informativo della Regione;
Ricordato che:
- tale figura dirigenziale di natura fiduciaria è stata
introdotta, unitamente ad altre, con l.r. n. 31/2005 con l'intento
- come ricordato dallo stesso Presidente della Regione nella
commissione consiliare competente - di dotare la Regione di una
"cabina di regia per il reperimento di tutti dati";
- e che, sempre in tale sede, era stato indicato nella
persona del dott. Ceccarelli il destinatario di tale incarico, in
quanto - sempre riprendendo le parole dello stesso Presidente - si
tratta di "una persona di grandissima competenza";
Verificato che la persona cui è stato affidato tale
importante incarico, con la succitata delibera, è invece il dott.
Francesco Chiofalo;
la sottoscritta Consigliera regionale
Interpella
Il Presidente della Regione e l'Assessore competente per
sapere:
1) quali sono i motivi per cui non si è più ritenuto
opportuno nominare il dott. Ceccarelli come capo dell'Osservatorio
Economico e Sociale;
2) se la scelta fatta dalla Giunta si è basata sull'analisi
di curricoli personali e quali sono le esperienze e competenze
professionali che hanno fatto preferire il dott. Chiofalo al dott.
Ceccarelli;
3) come si intende organizzare l'Osservatorio Economico e
Sociale e in quali altri ambiti si pensa di utilizzare la
"grandissima competenza" del dott. Ceccarelli.
F.to: Squarzino Secondina
Président
- La parole à la Conseillère Squarzino
Secondina.
Squarzino (Arc-VA)
- Con questa interpellanza ritorniamo
su un argomento che avevamo già affrontato oltre un anno fa, un
argomento che è nato perché è la stessa Giunta che lo ha messo sul
tavolo della discussione politica. La storia di questa vicenda
inizia con ottobre 2005, quando in Commissione consiliare viene
esaminata la "legge omnibus" e il Presidente Caveri viene in
Commissione e illustra i cambiamenti che intende fare. Fra l'altro,
il primo articolo di quella legge, la legge n. 31/2005, diceva che
si voleva modificare la legge n. 45 che riguarda i dirigenti, il
personale e l'organizzazione dell'Amministrazione regionale per
quanto riguarda le figure fiduciarie, nel senso che voi sapete che
ci sono alcuni dirigenti che possono essere assunti dalla Regione
tramite un rapporto fiduciario e queste figure sono state
aumentate. Le figure di Capo Gabinetto, Vice Capo Gabinetto, Capo e
Vice Capo Ufficio stampa, queste c'erano già, è stato inserito il
Capo Ufficio della rappresentanza a Bruxelles e quello dell'Ufficio
di rappresentanza di Roma, è rimasto il Capo Ufficio informazione
stampa della Presidenza del Consiglio, il Direttore dell'Agenzia
del lavoro, è stato aggiunto anche il Capo dell'Osservatorio
economico e sociale. Trattandosi di un ufficio nuovo, la
sottoscritta aveva chiesto al Presidente Caveri in che rapporto
stava questo Osservatorio economico-sociale rispetto a tutti gli
osservatori già esistenti per capire la funzione di tale nuovo
ufficio. Il Presidente Caveri risponde - cito dal verbale di quella
Commissione, da cui ho stralciato alcune frasi che ho inserito
nell'interpellanza a maggior chiarimento - alla mia domanda: qual è
la funzione di questo nuovo ufficio, l'Osservatorio economico e
sociale?:
"questo è un nuovo ufficio"
e aggiunge:
"credo sia un segreto di Pulcinella dire anche che è il dott.
Ceccarelli che se ne dovrebbe incaricare; riteniamo che sia una
persona di grandissima competenza, abbiamo bisogno di una cabina di
regia per il reperimento di tutti i dati, oggi siamo estremamente
deboli a differenza di altre realtà autonome come la Provincia di
Bolzano e la Provincia di Trento, che sono realtà in cui il sistema
statistico funziona perfettamente e soprattutto esiste qualcuno che
se ne occupa, centralizzando su di sé la responsabilità, quindi
questo non è un osservatorio in più rispetto agli altri che già
esistono, è semplicemente un ufficio di coordinamento che si
intesta sull'Ufficio statistica già esistente, che ormai è ridotto
ai minimi termini, ormai è un ufficio quindi non è più neanche
soggetto a capo servizio. Ritengo invece che questa figura
professionale ridarà dignità all'insieme della documentazione
statistica, che è necessaria per poter decidere, quindi è un
coordinatore di tutti questi settori"
.
Questa è la spiegazione che il Presidente Caveri diede in
Commissione il 24 ottobre 2005, illustrando il primo articolo della
"omnibus": la legge n. 31/2005. Dato che ritengo importante dotare
la Regione di un ufficio in grado di elaborare i dati che ci sono,
per offrire ai politici anche elementi di decisione, un anno fa...
quindi ad ottobre 2005 c'è questa affermazione, settembre-ottobre
2006 ripropongo il problema in Consiglio regionale e dico: insomma,
avete nominato il Responsabile di Bruxelles, il Responsabile degli
altri uffici e di questo che ve ne fate? Questa volta non risponde
il Presidente Caveri, ma risponde l'Assessore Marguerettaz, che
dice:
"stiamo cercando di individuare come organizzare questo
ufficio"
e io aspetto pazientemente che tale ufficio sia
organizzato per capire qual è la sua funzione. Poche settimane fa
vedo che il 10 agosto con la deliberazione n. 2207 la Giunta
sceglie quello che ritiene essere, affidando un incarico
fiduciario, la persona più adatta per svolgere il ruolo di Capo
dell'Osservatorio economico e sociale nell'ambito del Dipartimento
sistema informativo, il nome di questa persona è un certo dott.
Francesco Chiofalo. Visto che non conoscevo le competenze di questa
persona e visto che questo nome non era stato fatto dal Presidente
Caveri, che aveva elogiato un altro esperto, ho cercato di capire
un po' di più. Mi sono chiesta quali fossero i motivi per cui si
era ritenuto più opportuno nominare il dott. Chiofalo al posto del
dott. Ceccarelli; sicuramente credo che la Giunta, che è formata da
persone adulte, responsabili e consapevoli, abbia fatto una scelta
ben motivata. Vado a vedermi la deliberazione, ma non vedo i motivi
di questa scelta, non sono indicati, si dice solo:
"visto che
c'è una nota con cui viene richiesto di affidare al dott. Chiofalo
l'incarico di livello dirigenziale di Capo dell'Osservatorio
economico e sociale e visto che questa persona ha superato l'esame
di francese, si ritiene pertanto di conferirgli l'incarico
fiduciario"
, nulla sulle competenze, sul curriculum, né sulle
sue capacità rispetto al lavoro che deve svolgere.
Ho anche chiesto con l'articolo 116 di avere la documentazione
relativa sia alla nota con cui l'Assessore al bilancio chiede che
venga nominato questa persona come Capo dell'Osservatorio economico
e sociale, sia il curriculum, perché credo che sicuramente questi
documenti ci sono. Li ho chiesti il 28 agosto, è vero che il mese
non è ancora trascorso, ma ad oggi - 19 settembre - non sono ancora
arrivati, credo che dall'ufficio del primo piano del Palazzo
regionale all'Ufficio dei gruppi lo spazio non sia così grande da
non poterlo coprire in 20 giorni. Non solo, non si tratta neanche
di cercare dei dati, ma di fare la fotocopia di 2 foglietti: uno,
la nota con cui si chiede di nominare questa persona e il
curriculum; questo non c'è ancora... allora io credo sia opportuno
che oggi la Giunta, o chi per essa spieghi i motivi per cui è stata
fatta questa scelta, sulla base dell'analisi di quali curricula
personali, come è stato fatto il confronto fra tali varie
competenze, questo mi sembra importante e utile... che tutti lo
sappiamo in un'ottica di trasparenza delle decisioni
politico-amministrative!
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Noi adesso, oltre alle norme, ai
regolamenti e alle leggi, dovremmo inserire un codice etico scritto
dalla collega Squarzino, che decide se è presto, se è tardi, se i
30 giorni sono sufficienti o non sono sufficienti. O ci si appella
ad un principio di legalità e nel rimanere all'interno di queste
norme si fanno le domande e si aspettano le risposte, oppure tutto
diventa soggettivo e sottoposto al giudizio della collega
Squarzino, che, interprete del bene e del male, dà consigli e si
sostituisce a chi deve prendere le decisioni.
La modifica della legge n. 45 introduce un carattere di
fiduciarietà nella nomina di determinati soggetti e nell'introdurre
questo elemento fiduciario introduce la figura di cui stiamo
parlando nell'ambito delle figure che sono di nomina del Governo
regionale, specificatamente su proposta dell'Assessore
competente... e non ha nessun'altra necessità di avere
argomentazioni. Tuttavia, proprio nella logica di questa
trasparenza, collega Squarzino, non ho alcun tipo di problema a
dare evidenza ai ragionamenti fatti, quindi prendo atto
sicuramente, al di là delle volontà del dott. Ceccarelli... che lei
in modo quasi spudorato si permette di fare delle raccomandazioni e
dice: "dovete prendere Ceccarelli", quale sarà la fine di
Ceccarelli... non so, è stata investita... qui siamo di fronte a un
caso più unico che raro dove un Consigliere regionale fa una
raccomandazione tramite un'interpellanza, è una cosa fuori da ogni
logica!
Si chiede:
"quali sono i motivi per cui non si è più ritenuto
opportuno nominare il dott. Ceccarelli..."
, non è che noi
abbiamo messo in competizione il dott. Ceccarelli con il dott.
Chiofalo, ma il discorso viene fatto in totale autonomia e in
totale discrezionalità del Governo regionale, che, in virtù degli
obiettivi e delle strategie, definisce le persone che possono
proporre delle prestazioni che siano adeguatamente e
professionalmente indicate. Il dott. Ceccarelli, per quanto mi
concerne e in sintonia con quanto ha espresso il Presidente Caveri,
è un'ottima persona, un professionista con cui abbiamo sempre avuto
modo di confrontarci, è una professionalità che è assunta a tempo
indeterminato con un contratto di diritto privato dal 1999 presso
l'Agenzia del lavoro.
Nella terza domanda la collega Squarzino di fatto manda un
messaggio subliminale chiedendo:
"come si intende organizzare
l'Osservatorio economico e sociale..."
- e poi ci torno -
"... e in quali altri ambiti si pensa di utilizzare la
"grandissima competenza" del dott. Ceccarelli"
, ma già oggi è
utilizzato in modo importante nell'ambito dell'Agenzia del lavoro,
che mi pare, fino a prova contraria, è una struttura regionale,
quindi non è che dobbiamo inventarci qualcosa, oppure la collega
Squarzino ci propone di fare qualcos'altro? E tutto questo
coinvolgimento che la Squarzino ha nei confronti del dott.
Ceccarelli è dovuto a cosa? Quali sono i meriti particolari? Noi la
professionalità l'abbiamo riconosciuta, è adeguatamente e
proficuamente impiegato nell'Agenzia del lavoro e credo che lì
potrà continuare a dare il suo contributo. Il dott. Chiofalo, al di
là del carattere di fiduciarietà, è una persona che ha una laurea
specifica in materie economiche, ha superato esami di statistica
economica, matematica economica, storia dell'economia, economia
politica, politica economica e finanziaria, diritto dell'economia,
diritto commerciale ed internazionale. È un laureato in materie
tecniche e giuridiche, in più - probabilmente anche la collega
Squarzino non sa - ha l'abilitazione da dottore commercialista dal
2000, quindi mi pare che abbia non solo i requisiti di cui abbiamo
parlato, per cui c'è un rapporto fiduciario, ma ha tutti i
requisiti anche per fare il dirigente non fiduciario, perché
iscritto ad albo professionale da 7 anni, laurea e attività
specifica nel settore.
Sicuramente quindi la collega Squarzino non era a conoscenza del
curriculum, ma è un curriculum che può tranquillizzare questi
sentimenti di incertezza che invadevano l'opposizione. La sua
attività svolta fino ad oggi era un'attività all'interno
dell'Amministrazione statale ed era impiegato presso
l'amministrazione finanziaria... l'Agenzia delle dogane e
attualmente in servizio presso l'Ufficio delle dogane che, fra
l'altro, redige ed elabora periodicamente tutta una serie di dati
di natura fiscale e di natura commerciale. Da quel punto di vista,
quindi credo che la deliberazione abbia non solo la legittimità
formale, ma con i dati che vi ho detto... tutti elementi che
possono tranquillizzare. Nell'ambito dell'organizzazione
dell'ufficio la collega Squarzino probabilmente non ha raccolto
l'invito che le feci il 5 ottobre 2006 quando, nel rispondere
all'interrogazione, le consigliai, anzi mi misi a disposizione
della collega Squarzino nel darle copia di un documento che sotto
la voce "analisi organizzativa del sistema informativo statistico",
con un breve indice, dava tutti gli elementi che potevano già
soddisfare parte della terza domanda. Questo documento di lavoro
dava la situazione attuale, dava il nuovo scenario organizzativo e
dava anche un piano di massima del progetto, quindi con una breve
lettura del documento, che avevo già consigliato allora, avrebbe
potuto capire qual era l'intendimento dell'Amministrazione
nell'organizzare questo servizio. Da un certo punto di vista
abbiamo fatto un'opera meritoria, non abbiamo indebolito nessuna
parte dell'Amministrazione regionale, ma abbiamo acquisito una
professionalità che fino ad oggi non era al servizio
dell'Amministrazione regionale, ma era al servizio
dell'Amministrazione statale, non abbiamo indebolito
l'Amministrazione regionale e l'Agenzia del lavoro che ha un'ottima
professionalità nella persona del dott. Ceccarelli, anzi credo che
nell'ambito di questa attività di regia il dott. Ceccarelli potrà
collaborare, come ha sempre fatto, con le altre strutture.
Si dà atto che dalle ore 17,19 presiede il Vicepresidente
Tibaldi.
Presidente
- La parola alla Consigliera Squarzino
Secondina.
Squarzino (Arc-VA)
- Vede, lei mi ha dato tanti di quei
suggerimenti che ne prendo solo uno degli ultimi. Volevo sentirmelo
ripetere da lei com'è fatto questo ufficio organizzativo, quindi
era anche utile sentire lei che ne riferisce, non solo a me per
iscritto, ma a tutti quanti.
A parte questa battuta, vorrei prendere i vari aspetti. Lei ha
usato alcune espressioni che io ritengo offensive e vorrei
rispondere a tutte queste. L'articolo 116 dice che le risposte
vanno date entro 30 giorni, non il 29° giorno, ma entro 30 giorni,
quindi - e ho ripetuto - capisco che, quando si tratta di grossi
documenti, uno ha bisogno di molto tempo per "costruirli", ma in
questo caso 2 foglietti bastavano e non sono arrivati. Oggi
qualcosa ci ha detto, ma io mantengo ancora la richiesta in base
all'articolo 116 perché voglio questi 2 documenti, che potevano
arrivare molto prima dei 30 giorni, come molte volte gli uffici
fanno rispettosi delle richieste dei Consiglieri.
Seconda osservazione: lei parla di spudoratezza da parte mia; io
ho iniziato, ripetendo le parole del Presidente Caveri, c'era 2
anni fa un progetto chiaro e preciso che il Presidente Caveri ha
portato qui, ufficialmente, pubblicamente, neanche su domanda mia
precisa. Io ho chiesto: cosa fa questo servizio, lui non solo mi
dice cosa fa, ma mi dice anche la persona che andrà a ricoprirlo,
dicendo:
"è un segreto di Pulcinella, lo sanno tutti, proprio
lei non lo sa!"
. Io allora mi fermo, prendo atto e dico: "non
lo sapevo" e prendo atto della cosa. Io allora chiedo adesso come
mai questo cambiamento, cosa è successo? Cosa c'è all'interno della
Giunta per cui un progetto che il Presidente Caveri porta avanti 2
anni dopo viene smantellato e c'è un altro progetto che porta
avanti l'Assessore Marguerettaz? Sarebbe stato interessante capire
questo, ma non lo abbiamo capito. Mi dice che io raccomando, ma
come? Io faccio un'iniziativa dopo che è stata fatta la nomina di
questa persona, che non conosco, non so chi sia... come raccomando?
Io chiedo informazioni, avessi voluto raccomandare, avrei preso il
telefono e avrei fatto pressione politica, ma io queste cose non le
faccio. Io chiedo informazioni sulle scelte che fa il Governo, è il
Governo che deve scegliere e spiegare il perché! È vero che è una
nomina fiduciaria, ma la nomina fiduciaria... dice la legge n. 45
quando parla di questi dirigenti che per detti incarichi non si
applicano le disposizioni di cui agli articoli 16-17, ma non quelle
dell'articolo 18. L'articolo 18, che riguarda anche questi, dice
chiaramente che gli incarichi in posti ed in funzioni dirigenziali
di secondo e terzo livello come questo sono conferiti con
provvedimento motivato della Giunta regionale; per tale motivo ho
chiesto quali sono le motivazioni, il provvedimento deve essere
motivato! Se voi mi dite che la motivazione è:
"considerato che
c'è una richiesta da parte dell'Assessore, visto che questa persona
ha superato l'esame di francese... pertanto si conferisce
l'incarico"
; tutta la motivazione è in quel
"pertanto"
.
Volevo capire qual è la motivazione, ma non solo voglio capirlo io,
posso anche non capirlo, ma questo è un atto pubblico! La Giunta
deve rendere conto ai cittadini di come amministra e di come
utilizza i soldi, i costi della politica o, meglio, la sfiducia che
i cittadini hanno nei politici molte volte dipende dal fatto che
non c'è trasparenza o chiarezza: perché fa quella scelta su quella
persona e non su quell'altra? Quali sono le motivazioni? Ci venga a
dire chiaramente che ha verificato le varie competenze e ha scelto
quello più competente: questo i cittadini chiedono! Certo che c'è
una fiducia, nel senso che non si fa un concorso, ma la fiducia non
vuol dire non motivare i criteri in base ai quali si sceglie. Lo so
che ormai non si fa più così, è fiducia, basta che sia nell'ambito
politico o di interessi, o familiare, non mi importa come, di una
certa persona e quello ha diritto ad entrare: questo è quello che
pensa la gente, perché questo è vero... se non dà tante
motivazioni, questo è vero... Ancora: quando si parla dei costi
della politica, voglio vedere come vengono scelte queste persone,
perché noi continuiamo a mettere persone scelte in modo fiduciario
che quando sono lì devono ricorrere a una serie di consulenze, di
esperti per svolgere lavori, ricerche che loro avrebbero potuto
svolgere se avessero avuto le competenze necessarie, ma non sono
stati scelti per le competenze, sono stati scelti per altri motivi!
Questo sono anche i costi della politica, queste sono le azioni che
costruiscono quel rapporto di sfiducia che c'è fra i cittadini e
chi amministra, su queste cose uno viene valutato.
Sarà che ogni tanto utilizzo gli strumenti efficaci che ci sono
dati, allora, quando ho visto quel nome, sono andata a vedere in
"Google" e il nome Francesco Chiofalo non appare per niente.
Provate invece a vedere Dario Ceccarelli, ci sono almeno 7 pagine
di attività, di esperienza, di competenza, di ricerche fatte. Cosa
c'entra questo? C'entra perché, quando parlo di costo della
politica, parlo anche del non utilizzo delle risorse esistenti,
questo è il costo della politica! Noi abbiamo delle risorse che
valgono in tanti campi, non parlo solo di questo, persone che hanno
delle competenze e che non sono riconosciute e allora il costo
della politica è sperperare tale grosso patrimonio.
Credo che sarebbe un'opera meritoria per la trasparenza della
politica e per voi che siete lì al Governo quella di esplicitare,
spiegare i motivi chiaramente perché uno sì e l'altro no, i motivi
delle scelte. Se vi sono dei motivi reali, si dicono, non c'è
niente da vergognarsi. Se non si dicono, comincio a preoccuparmi e
a dire magari non sanno cosa dire e non sanno come giustificare le
proprie scelte. Credo che non è forse illegittima questa
deliberazione, ma è una deliberazione in cui non vi sono le
motivazioni che dovrebbero essere espresse e non vi sono
chiaramente i presupposti per capire i criteri della scelta. Ci
sarà anche un problema di tipo politico che vi vedrete voi rispetto
alla decisione di cambiare persone su cui puntare per un lavoro
interessante ed importante per questa Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK