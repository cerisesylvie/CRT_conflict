Consiglio Regionale della Valle d'Aosta - Oggetto del Consiglio n. 2543 del 7 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Radiotelecomunicazioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2543 del 7 giugno 2023 - Resoconto
OGGETTO N. 2543/XVI - Interrogazione: "Informazioni
riguardanti la diffusione della fibra ottica sul territorio
regionale".
Bertin (Presidente) -
Punto n. 13. Risponde l'assessore
Caveri.
Caveri (AV-VdA Unie) -
Mi riferisco alla prima delle
domande, cioè la campagna informativa; come avevo detto la scorsa
volta, nel rispondere a un'altra iniziativa sul tema della fibra
ottica, ho avuto un incontro una prima volta il 12 maggio e una
seconda volta il 30 di maggio con Open Fiber per fare il punto
sull'avanzamento del progetto di realizzazione della rete di
accesso in fibra ottica nell'ambito del Piano nazionale Banda Ultra
Larga, lamentando i ritardi che si stanno manifestando e cercando,
soprattutto nel secondo incontro, di fare con loro il punto della
situazione su alcune problematiche che avevano sollevato e che
speriamo, in qualche modo, di poter risolvere. In contemporanea
avremmo con il CELVA un incontro in cui descriveremo gli altri
progetti - in particolare "1 giga" - che riguardano le zone della
Valle d'Aosta che non saranno coperte da Open Fiber.
In tale occasione, viste le limitate richieste di connessione
avanzate nelle zone già servite dalla nuova infrastruttura in fibra
ottica, è stato avviato l'approfondimento che serve per
quest'intervento di comunicazione strutturato, che servirà a
informare la potenziale utenza residenziale, ma anche professionale
e industriale, per la disponibilità delle nuove infrastrutture.
In particolare il problema che emerge è che molti hanno già
delle connettività, che non è così facile ottenere la connettività,
come dirò nella risposta al 2; io immagino che lei abbia ricevuto
la lettera di un utente della sua vallata che ha scritto anche
all'Assessore, e una delle cose che pensiamo di fare è anche quella
di un incontro, non solo con i Comuni ma anche con le grandi scuole
della Regione, per informare gli alunni già nativi digitali sulla
fibra ottica, perché molte volte le persone si accontentano del
collegamento che hanno, non avendo piena contezza di che cosa sia
la fibra ottica e la differenza di velocità e anche di
utilizzazione.
In effetti sono stato informato di alcune lungaggini
amministrative che si sono presentate, prevalentemente dovute alla
necessità di consolidare le nuove procedure che Open Fiber ha
dovuto implementare su tutto il territorio nazionale per il
rilascio dei collegamenti richiesti da parte degli operatori di
telecomunicazioni che commercializzano il servizio all'utenza
finale. Questo avviene perché non è Open Fiber che fa il
collegamento finale, ma ci vuole uno degli operatori di
telecomunicazioni, perché Open Fiber è un operatore all'ingrosso,
che vende i propri servizi non direttamente al cittadino ma agli
operatori di telecomunicazioni.
Per ottimizzare l'iter amministrativo necessario per la
realizzazione sul territorio di rete di comunicazione elettronica
in fibra ottica, l'Amministrazione regionale ha predisposto la
legge regionale 28 ottobre 2021 n. 30. Con tale disciplina, che è
stata integrata nel febbraio del 2022 con una delibera di
attuazione, si è provveduto a prevedere, laddove non ci siano
interferenze con normative sovraordinate - archeologia, beni
culturali, demanio, tutela ambientale - la presentazione della
documentazione necessaria, tramite segnalazione certificata
d'inizio attività, che permette all'impresa di procedere alla
realizzazione della rete senza ulteriori aggravi autorizzativi e
che consente l'avvio dei lavori direttamente con l'atto di
presentazione.
Buon testimone è il collega Sapinet, che ha partecipato alla
riunione: anche con i responsabili delle strade regionali, così
come lo faremo con i Sindaci, abbiamo fatto un ragionamento sulla
fibra ottica: molto spesso, soprattutto nel corso dell'inverno, non
si consente o non si consentiva di fare alcuni lavori e questo
portava a dei rallentamenti e a delle frustrazioni da parte dei
pochi che domandavano i collegamenti. La SCIA è stata introdotta
come elemento di semplificazione per la realizzazione di
collegamenti degli utenti finali, quello che tecnicamente si chiama
il Delivery, in sintesi per collegare la rete di accesso
disponibile sul suolo pubblico verso le proprietà private degli
utenti che, di norma, si trovano a 20-40-50 metri di distanza da
dove si trova - chiamiamolo così - il pozzetto dove esiste la
fibra.
Da precisare che la massima semplificazione implementata quale
autorizzazione alla realizzazione della rete in fibra ottica non
esime l'operatore di telecomunicazione che la realizza rispetto
comunque a delle normative vigenti di cui parlavo prima: ambito
ambientale, urbanistico e della sicurezza.
Infine sono state concertate modalità di velocizzazione delle
pratiche burocratiche.
La delibera 128/2022 di attuazione della legge regionale 30/21
ha approvato le linee guide di modulistica, documenti elaborati a
corredo della SCIA e anche lo schema di disciplinare per la
presentazione d'istanze e delle segnalazioni per la realizzazione
sul territorio regionale di reti di comunicazione elettronica in
fibra ottica.
Le linee guida e la modulistica sono state redatte d'intesa con
uno specifico gruppo di lavoro che coinvolgeva il CELVA e sono
state approvate, come dicevo, dal CELVA il 2 febbraio del 2022.
Concludo con un'osservazione che riguarda la necessità di
maggiori informazioni che lei poneva come uno degli elementi
importanti e sul quale condivido la sua osservazione. Abbiamo detto
delle scuole, abbiamo detto dei Comuni, una delle idee che
realizzeremo - io credo non prima comunque della fine dell'estate -
è quella di avere degli incontri territoriali, ovviamente nelle
zone già fornite di fibra ottica di Open Fiber, per spiegare ai
cittadini la situazione e soprattutto per ascoltare le
problematiche che eventualmente si siano registrate, perché il
paradosso sarebbe quello di aver portato la fibra ottica e poi
rendere difficile al cittadino la possibilità di collegarsi.
Devo dire che sia Open Fiber, ma anche i primi contatti che
abbiamo avuto con le società di telecomunicazioni che si occupano
dell'ultimissimo pezzo per collegare le abitazioni e le imprese,
segnalano che esiste una coscienza collettiva, e in certi casi
naturalmente è anche un vantaggio economico per le società, per cui
sono convinto che in tempi relativamente rapidi si troveranno delle
soluzioni per rendere tutto più veloce.
Presidente -
Per la replica, la consigliera Minelli.
Minelli (PCP) -
Non so se le persone che ci hanno
contattato sono le stesse, io non ho ricevuto delle lettere ma ho
ricevuto numerose segnalazioni e, segnatamente, nella mia vallata,
che è quella che conosco meglio e che, da quanto mi dicono, è
andata incontro a delle criticità non da poco. Se ho capito bene
state mettendo a punto quest'informazione, perché ho capito che è
stato avviato un approfondimento per poi fare la comunicazione,
quindi siamo ancora a uno stadio embrionale per questa
comunicazione - che, condivido, ci vuole - però si presentano delle
situazioni molto particolari e curiose, anche su come è stato
scelto di cablare le varie zone.
Faccio un esempio: la Piana di Gressoney è cablata, ci sono
parecchie case ma ci sono pochi residenti stabili; nella zona della
Stella, dove invece c'è una forte densità di residenza, non c'è il
cablaggio. Quindi questo è un primo controsenso, portiamo la fibra,
ovviamente la Regione ha fatto un investimento molto
importante...
(intervento di un Consigliere, fuori microfono)
...sì, d'accordo, dallo Stato, poi per il tramite della Regione,
però sono sempre soldi pubblici. A me pare che la decisione su come
cablare sia stata fatta a tavolino su delle mappe, cosa che può
funzionare in una città dove più o meno la densità residenziale è
la stessa, ma nelle zone più periferiche non è così.
Io ho parlato anche con dei tecnici che si occupano delle
installazioni e anche con tecnici che fanno invece da consulenti
informatici, e il dato emerso nelle settimane scorse che mi ha un
po' sconcertata è stato questo: in quella zona che le dicevo, a
fronte di cento persone contattate cinquanta non sono ancora
raggiunte dalla fibra, e questo è un primo ordine di problema;
l'altro, che poi anche lei ha evidenziato, è quello della
burocrazia.
Il sistema funziona così: si firma un contratto che va a Open
Fiber, Open Fiber si occupa dei permessi; ovviamente, per ottenerli
c'è una questione anche legata al territorio: si devono
attraversare delle strade, ci sono dei passaggi anche privati
eccetera eccetera e queste pratiche poi le gestisce il SUEL.
Quando arrivano i permessi concessi a Open Fiber, s'incarica -
come lei diceva - una ditta perché poi c'è chi deve fare l'ultimo
pezzettino del percorso. I tempi sono veramente molto lunghi.
Chi ha segnalato a me ha parlato di un primo preventivo firmato
con la ditta - che è incaricata poi dell'esecuzione dei lavori - al
14 di marzo e al 31 di maggio non se ne sapeva più nulla, quindi i
tempi sono davvero lunghi, ma questa è solo una delle
segnalazioni.
L'altra, che premetto non ho avuto modo di verificare - quindi
la prendo anche con beneficio d'inventario - era di Issime, e lì
invece i tempi arrivavano a due anni.
Ora se la situazione è questa, al di là dell'informazione che è
necessaria, io ho fatto la domanda di allacciamento, adesso poi
vedremo che cosa succederà, perché io, fortunatamente, sono in una
zona che è cablata e l'ho fatta anche un po' a seguito di problemi
che ho avuto con la linea tradizionale, ma anche dopo aver letto di
queste questioni, però se i tempi sono questi - e il costo non è
indifferente comunque, anche per chi poi fa l'allacciamento finale
- i cittadini sono scoraggiati.
Il motivo per cui io chiedevo nella mia terza domanda se sono
state concertate con i Comuni e con altri enti delle modalità per
velocizzare le pratiche burocratiche, discendeva da questo; poi lei
mi ha detto che la delibera del 2022 è stata approvata dal CELVA ed
è stato fatto comunque un percorso concordato, però la situazione
oggettiva, la situazione reale, è questa.
Quindi non so se - e mi riferisco a dove non sono ancora stati
completati i lavori - forse occorre operare una revisione e
scegliere di andare a cablare le zone non dove ci sono più
abitazioni ma dove ci sono più residenti, e questa è una cosa che,
se non dipende dalla Regione, però la Regione deve segnalare in
qualche maniera.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK