Consiglio Regionale della Valle d'Aosta - Oggetto del Consiglio n. 879 del 23 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 879 del 23 settembre 2021 - Resoconto
OGGETTO N. 879/XVI - Interpellanza: "Prospettive in merito
all'attuazione di una completa autonomia della scuola
valdostana".
Bertin (Presidente) -
Alla presenza di 32 Consiglieri,
possiamo dare inizio ai lavori del Consiglio di questa mattina.
Siamo arrivati al punto n. 40 all'ordine del giorno. Per
l'illustrazione si è prenotato il consigliere Perron, ne ha
facoltà.
Perron (LEGA VDA) -
Ripartiamo con il tema della scuola,
che già ieri è stato in parte affrontato con l'iniziativa del
collega Manfrin, al quale sono già state date alcune risposte;
domande che in realtà sono contenute anche in questa mia iniziativa
che era un po' doppia.
La prima appunto si riferisce alla questione "scuola" riguardo
ai tamponi salivari che sono una novità delle ultime settimane e
l'altra parte è relativa alla norma di attuazione di cui
l'Assessore ha parlato a mezzo stampa, per la quale questo tema è
certamente più antico e per il quale chiederemo informazioni.
Ripartiamo dalla prima parte: come ho scritto nelle premesse
della mia iniziativa, riguardo alla questione della scuola che
riguarda il Green Pass, dibattuto a livello nazionale, che - non è
certo un mistero questo - crea spaccature, ho scritto che, a mio
avviso, è importante non confondere il fine con il mezzo, cioè
certamente il Green Pass, abbiamo visto è stato utilizzato per
spingere le persone a vaccinarsi ma allo stesso tempo, almeno per
quanto riguarda la scuola, il Green Pass e anche tutte le
vaccinazioni che sono state fatte - e abbiamo i dati - non
consentiranno di per sé al 100% una scuola che può essere
considerata libera da quella che è stata croce e delizia dei mesi
passati, cioè la didattica a distanza. Infatti purtroppo come
abbiamo visto, dopo già cinque giorni di scuola, avevamo circa 200
classi in quarantena preventiva in Italia e alcune anche in Valle;
ovviamente ho fatto l'iniziativa la scorsa settimana, i dati sono
vecchi di qualche giorno.
Quindi purtroppo non potremo evitare la DAD, secondo me bisogna
essere estremamente onesti su questo, una parte di DAD sarà
possibile, sarà inevitabile, in quanto i contagi se aumenteranno
con i mesi autunnali, ci porteranno a una parte di DAD.
Quindi dire "Eviteremo la DAD completamente"... non è così, la
potremo circoscrivere il più possibile.
Sui dati che io avrei portato, in generale, appunto, la campagna
vaccinale italiana è andata bene; questi sono i dati: a inizio
settembre eravamo davanti sia alla Germania che alla Francia.
Parlando del mondo della scuola, a livello nazionale - questi
sono i dati che io ho preso anche dal gruppo della Lega a livello
nazionale con il collegamento diretto - al 12 settembre eravamo
attorno al 93% del personale scolastico che aveva già ricevuto la
prima dose, restavano esclusi coloro che non possono sottoporsi
all'iniezione.
Dall'altra parte a livello regionale invece, ho visto i dati che
forniva anche l'Assessore: al 20 agosto, siamo un po' indietro,
comunque si apprendeva che, tra docenti e personale non docente,
sono 4.442 in regola con la copertura vaccinale; eravamo attorno al
76%.
Il dato risulta in effetti più basso rispetto alla media
nazionale ma siamo comunque attorno all'80% di insegnanti e 70% del
personale non docente, compreso che ci sarà anche qualcuno che in
realtà poi ha l'immunità acquisita con la malattia.
Ora su questo quadro si inserisce la questione dei tamponi
salivari: ieri già l'assessore Barmasse ci ha dato qualche notizia
in merito, le richiediamo all'Assessore competente per il campo
scuola.
Io sulla stampa avevo trovato il dato di 30 mila tamponi
salivari rapidi, sappiamo che questi non consentono di avere il
Green Pass, ma potranno essere utilizzati per lo screening, quindi
le chiediamo informazioni su questo.
Riguardo alla nostra posizione, già espressa ieri dal
capogruppo, noi riteniamo che se è possibile arrivare a una scuola
in sicurezza rispettando anche le libertà individuali - e
soprattutto cercando di non finire nell'alimentare ancora di più la
conflittualità che purtroppo su questo tema è fortissima, ce ne
rendiamo conto tutti - questo sia un obiettivo che possiamo
raggiungere o ci auguriamo che venga fatto.
Anche in questo contesto - vado alla seconda parte della mia
iniziativa che poi ha dato il titolo - s'inseriva la questione
della norma di attuazione, cioè di quanto la nostra scuola
regionale possa essere portata a quella che era la visione già
dello statuto che lasciava una possibilità di completa
regionalizzazione in futuro per la scuola valdostana.
Ovviamente questo è un tema estremamente complesso e gravido di
moltissime implicazioni; se, e ci dirà l'Assessore, questa è
l'intenzione, dovremo tenere ben presente le motivazioni della
scelta, gli obiettivi che essa si pone e le difficoltà della sua
attuazione, compreso il fatto che, come si sa, ad esempio, è
avversata mediamente da larga parte del mondo dei docenti; a
ragione o a torto, quello ovviamente è tutto da discutere.
È da un anno che se ne parla di questa questione, quindi
richiedo all'Assessore la sua visione e se ci sono già interventi
in questa direzione: se n'è parlato per quanto riguardava il
reclutamento dei docenti, anche questo tema decisamente complesso,
affrontato a livello nazionale e sul quale potremmo - dico potremmo
perché giustamente è stata fatta una Commissione su questo, anche
qua il tema è complicato e tecnico - potremmo avere delle
possibilità di muoverci sempre grazie a una norma di
attuazione.
Quindi questi sono i temi della scuola sui quali chiediamo
delucidazioni in merito all'Assessore.
Presidente -
Risponde l'assessore Caveri ne ha
facoltà.
Caveri (VdA Unie) -
Il tema del Covid nella scuola, o del
Green Pass nella scuola, è un tema molto delicato rispetto al quale
io penso si debba essere fermi e solidi, perché devo dire che
persiste una minoranza aggressiva e militante, quando dico
aggressiva e militante basta dare un'occhiata su alcune chat di
queste organizzazioni No-vax che ci sono anche in Valle d'Aosta, e
talvolta c'è veramente da mettersi le mani nei capelli.
Bisogna reagire facendo capire che la vaccinazione nella scuola
è l'unico vero antidoto al rischio che lei giustamente ha
evidenziato del ritorno massiccio della DAD, perché questo
meccanismo è un meccanismo infernale, anche se, come ricordato
opportunamente ieri dal collega Barmasse, la speranza è che nelle
prossime ore anche oggi c'è un interessante articolo sul tema - se
ricordo bene sul Corriere della Sera - si riesca a far capire alle
autorità sanitarie che bisogna trovare delle formule diverse da
queste della quarantena, dove basta un malato per bloccare la
classe.
Sono arrivati questi tamponi salivari molecolari - quindi vuol
dire che devono poi essere processati, come si dice in termine
tecnico - e vengono adoperati per lo screening ministeriale, che
comincia questa settimana, che prevede dei test condotti su base
volontaria, perché il problema di fondo è che, voi sapete, che fra
i 12 e i 17 anni si può essere vaccinati ma ci deve essere
l'autorizzazione parentale, e questo molto spesso diventa un grosso
ostacolo su alunni appunto tra 6 e 14 anni delle scuole primarie
secondarie di primo grado.
Noi abbiamo 116 campioni - questo è stato calcolato sulla base
della popolazione scolastica - da prelevare ogni 15 giorni su
alunni che si sottoporranno a rotazione nei quattro plessi
scolastici individuati d'intesa con la Sovrintendenza agli studi e
con le autorità sanitarie. Sono definite le scuole "sentinella"e
sono in Alta Valle, Aosta e Bassa Valle. Sono la scuola primaria e
la scuola secondaria di primo grado di Morgex, la Emile Lexert di
Aosta, primaria e secondaria di primo grado, l'Unité des Communes
Mont-Rose A, Pont-Saint-Martin, solo scuola secondaria di primo
grado, la Elio Reinotti di Pont-Saint-Martin, solo scuola primaria,
e l'Eugenie Martinet di Aosta, scuola primaria e scuola secondaria,
però a partire da gennaio 2022 in eventuale sostituzione della
Lexert.
L'azienda, come ricordava ieri il collega Barmasse, ha anche
ricevuto i primi 5 mila tamponi salivari antigenici - sono quelli
rapidi - che potranno essere utilizzati per la sorveglianza
sanitaria delle classi quando emerga un caso di positività. Sarà
valutata la possibilità d'impiegarli al fine di evitare la
quarantena a tutta la classe, eseguendo dei test nei giorni
successivi, così come già deciso dalla Regione Marche, e su questo
bisogna essere chiari, cioè è del tutto evidente che è necessario
che ci sia una regia nazionale rispetto a questi comportamenti,
perché altrimenti s'innescano delle situazioni di confusione.
Questa soluzione servirebbe rispetto all'alta percentuale di
popolazione docente e scolastica già vaccinata, nonché alla
circostanza che anche per quest'anno scolastico sarà obbligatorio
l'utilizzo della mascherina.
Questi tamponi potranno essere utilizzati anche per il
monitoraggio periodico dei soggetti esenti dalla campagna vaccinale
sulla base d'idonea certificazione medica, rilasciata secondo i
criteri definiti con circolare del Ministero della Salute. L'Unità
concorda sull'opportunità di approfondire queste soluzioni che sono
già state sottoposte alla conferenza delle Regioni; è molto
importante che questo avvenga, perché altrimenti il rischio è che
dopo aver affermato tutti - e in primis il Ministro della Pubblica
Istruzione Bianchi -, che noi quest'anno non chiuderemo le scuole e
saremo tutti in aula, o si spezza questo meccanismo della
quarantena obbligatoria oppure il rischio è che ci si ritrovi
allegramente di nuovo in DAD.
Cambio scenario e parliamo delle norme di attuazione. La
questione delle norme di attuazione è una vecchissima questione che
trasciniamo sostanzialmente da decenni e alla fine alla Commissione
paritetica di recente rinata non abbiamo mai portato come Regione
dei testi che in qualche maniera sancissero una serie di questioni
che riguardano la scuola, soprattutto lo status giuridico degli
insegnanti, ma anche la questione concorsuale che lei
segnalava.
Poi ci sono altre questioni che riguardano sempre il settore per
così dire scolastico, per esempio la connotazione giuridica del
Conservatoire: anche questo è un tema che probabilmente manderemo
avanti in fretta dopo le norme di attuazione attualmente in
discussione sull'idroelettrico, perché questo non dovrebbe
comportare particolari polemiche.
Per quanto riguarda invece la revisione, per così dire, delle
norme di attuazione "Viglino" del '75, lei ha già messo il dito
nella piaga: la realtà è che questo sarà un tema politico di grande
rilevanza, perché inspiegabilmente, a mio avviso, per una parte
largamente maggioritaria delle forze sindacali - quindi ad
eccezione del Savt - i sindacati della scuola sono contrari a
questa forma di regionalizzazione, a mio avviso per ragioni
abbastanza irrazionali, credo che il ragionamento sia quello
solito, che è: meglio avere un guinzaglio lungo con Roma piuttosto
che un guinzaglio corto con Aosta. Tesi per me non convincente,
soprattutto perché il caso di provincializzazione avvenuta nella
Provincia Autonoma di Trento dimostra che una regionalizzazione può
significare - dico "può" significare - una maggiore efficienza.
Perché dico "può"? Perché non sempre nei procedimenti di
passaggio di funzioni e competenze in Valle d'Aosta siamo stati
all'altezza: io penso al caso, che seguii personalmente, di
regionalizzazione della Motorizzazione Civile - effettivamente in
questi anni abbiamo avuto dei guai non indifferenti - o al
passaggio delle strade dall'Anas alla Regione, oggi vediamo che
l'Anas sembra avere più risorse per l'asfaltatura delle strade di
quante ne abbia la Regione.
Quindi, al di là di queste osservazioni che ineriscono alla
nostra capacità autonomistica, io credo che non ci possano essere
dubbi almeno su un aspetto fondamentale: chi paga deve in qualche
maniera poter decidere.
Oggi noi siamo veramente fra "color che son sospesi", nel senso
che, quando dobbiamo assumere delle decisioni che riguardino la
scuola valdostana, noi ci rendiamo conto di essere in realtà servi
di due padroni, cioè da una parte ci sono delle cose che possiamo
decidere noi e dall'altra dobbiamo aspettare le circolari, i
decreti ministeriali, questo per quanto la Sovrintendenza agli
studi dal punto di vista funzionale dipenda direttamente dalla
Regione, è tutto personale regionale.
Io credo che si debba uscire da questo equivoco, credo che si
debba aprire un tavolo serio di discussione con le forze sindacali.
Il mondo della scuola è un mondo difficile, credo che chi ci vive,
come il consigliere Perron lo sappia perfettamente: è un mondo
difficile perché è un mondo di continue negoziazioni e continue
contrattazioni.
Io mi auguro che in tempi rapidi... anche sulla base delle
risultanze della famosa Commissione da lei citata, che ha chiarito
definitivamente che, se noi vogliamo avere una serie di possibilità
vere di avere dei concorsi su base regionale, dobbiamo
definitivamente rompere il cordone ombelicale che ci lega ancora a
quelle decisioni che vengono assunte a Roma per cui noi facciamo i
concorsi quando li fanno a Roma perché non potremmo fare
altrimenti.
Questa questione dello status giuridico è dunque essenziale e
bisogna far capire ai sindacati - ma anche all'insieme della scuola
valdostana - che non si tratterebbe né di un salto nel buio né nel
far venir meno elementi di libertà, didattica o d'insegnamento.
Si tratterebbe invece di chiudere un cerchio: oggi ne parliamo
per la scuola, domani probabilmente ne parleremo anche per il
settore della sanità perché, ripeto, il paradosso è che tu non puoi
interamente pagare un settore e poi in realtà non poterlo regolare
rispetto alle particolari necessità che ci sono in una regione come
la nostra.
Presidente -
Per la replica, il consigliere Perron.
Perron (LEGA VDA) -
Grazie, Assessore, per la risposta.
Sulla questione dei tamponi, anche salivari, ci ha chiarito quale
potrebbe essere il loro uso; in effetti il tema è proprio questo,
io l'avevo ritrovato anche a mezzo stampa qualche giorno fa, mi
pare fosse il Ministro delle Pari Opportunità che aveva già parlato
d'interrompere le quarantene per i vaccinati. Allora quello
potrebbe essere certamente un effetto proprio estremamente
funzionale, che ha un effetto immediato.
Allo stesso tempo però la nostra posizione, come già espressa
ieri - e ne parlavamo poi ieri anche all'assessore Barmasse - per
noi è anche importante, anche se giustamente a qualcuno non
piacerà, che si possa trovare il modo di avere degli strumenti, dei
tamponi - e poi di questo se ne parlerà ancora - di modo che la
percentuale residuale per quanto a molti non possa piacere che
qualcuno non si vaccina... noi riteniamo che anche questa tutela
delle libertà individuali possa essere importante; quindi se ci
sono delle modalità di avere dei tamponi anche per coloro che non
li vogliono o non li possono fare, che si possa trovare un
approccio pragmatico per portare avanti questa cosa e non arrivare,
tra l'altro, al 15 ottobre poi su tutti i settori e ritrovarci con
l'acqua alla gola.
Quindi, pragmatismo, anche se posso capire la posizione di
qualcuno che governa che dice: "Hanno solo che da fare quello che
gli viene detto" però non c'è un obbligo a livello nazionale, come
sappiamo, non c'è un obbligo, e quindi sulla percentuale residuale
chiediamo un approccio pragmatico che possa risolvere i problemi
quando ce li ritroveremo tra venti giorni. Questo chiediamo.
Riguardo alla norma di attuazione - poi comunque se ne parlerà
ancora in seguito su alcune questioni della scuola valdostana -
ovviamente, come lei dice, il discorso è complesso. Poi noi abbiamo
politicamente - e più volte l'ho rilevato - un imprinting
federalistico, quindi per noi la questione in linea di principio ha
certamente il suo senso, bisogna vedere come, in quale modalità,
declinarle e valutare bene ogni aspetto.
In questo quindi chiediamo che si porti il tema più volte negli
organismi competenti per avere una discussione il più possibile
ampia, che porti a delle valutazioni e poi a delle scelte, ma
valutazioni estremamente precise su quello che può essere.
Torneremo ancora sul tema scuola e sulle altre iniziative,
quindi non mi dilungo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK