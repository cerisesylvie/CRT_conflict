Consiglio Regionale della Valle d'Aosta - Oggetto del Consiglio n. 2276 del 14 novembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FINANZA REGIONALE E LOCALE
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2276 del 14 novembre 2001 - Resoconto
OGGETTO N. 2276/XI Situazione finanziaria e produttiva della
società partecipata dalla Regione Saiform S.p.A.
(Interpellanza)
Interpellanza Premesso che in data 12/6/2001 è stata
depositata alla Procura della Repubblica presso il Tribunale di
Aosta una denuncia - querela sporta dal Sig. Paracchi Antonio
Maria, nei confronti dei componenti del Consiglio di
Amministrazione e del Collegio Sindacale della Saiform S.p.A.,
società operante nel settore degli agugliati, per truffa ed altri
reati previsti dalla legge fallimentare, con la richiesta di
sequestro degli archivi elettronici contabili ed amministrativi
della suddetta società, quali mezzi utili alla ricerca della prova
in ordine ai fatti delittuosi denunciati;
Considerato che nella denuncia - querela si fa riferimento a
presunti comportamenti omissivi da parte della Regione Autonoma
Valle d’Aosta, la quale pur detenendo una rilevante
partecipazione, 35% attraverso Finaosta, nella Saiform S.p.A., e
pur conoscendo la grave crisi finanziaria e produttiva della
medesima sin dal 1990, come peraltro risulta anche da
un'interpellanza presentata alla Giunta della Regione Valle
d’Aosta in data 21.11.1990, non avrebbe mai
esercitato alcun controllo sulla reale corretta e gestione della
società;
i sottoscritti Consiglieri regionali
Interpellano
il Presidente della Giunta al fine di conoscere:
1) se sia a conoscenza dei suesposti fatti;
2) quali siano stati gli interventi adottati nei confronti di
Finaosta dopo l’interpellanza del 21.11.1990;
3) se e quali iniziative intenda adottare in relazione ai fatti
sopra richiamati.
F.to: Lattanzi - Frassy
Presidente
La parola al Vicepresidente Lattanzi.
Lattanzi (FI)
L’interpellanza si è resa
necessaria quando siamo venuti a conoscenza di una denuncia/querela
esposta da un imprenditore torinese nei confronti del Consiglio di
amministrazione della Saiform S.p.A., società che è fallita nel
1996-1997, denuncia/querela che faceva riferimento a gravissimi e
presunti comportamenti omissivi da parte della Regione autonoma
Valle d’Aosta, la quale deteneva una rilevante
partecipazione, un 35 percento, attraverso la Finaosta, in questa
Saiform S.p.A..
Si diceva in questa denuncia/querela che Finaosta, pur
conoscendo la grave crisi finanziaria e produttiva della società
sin dal 1990 - come fra l’altro evidenziato anche in
un'interpellanza che all’epoca, nel 1990, il gruppo
dell’Union Valdôtaine presentò in questo Consiglio e
che portava in evidenza la crisi di questa azienda -, non avrebbe
mai esercitato alcun controllo, o l’avrebbe fatto in
maniera molto omissiva, sulla reale, corretta gestione della
società di cui ricordiamo Finaosta, e quindi la Regione, erano soci
al 35 percento.
Abbiamo presentato questa interpellanza con certa preoccupazione
perché i fatti descritti sono gravissimi: mascheratura di
situazione fallimentare della società già nel 1990; ricerca di un
acquirente allettato da situazioni infrastrutturali non veritiere
nel 1991; falsificazioni del bilancio di cessione nel 1991;
inadempienze contrattuali sulla prosecuzione delle forniture fra il
1992 e il 1993; il rifiuto da parte della Finaosta ad esaminare le
irregolarità man mano emerse; la campagna diffamatoria a difesa dei
bilanci 1990-1991 che la stessa Regione e Finaosta fecero fra il
1993 e il 1994; addirittura la sospetta, se non quasi accertata,
forzatura di questa società al fallimento, naturalmente prima di
questo essendosi Finaosta e la Regione tutelate sotto gli aspetti
patrimoniali, prendendo di mezzo questo imprenditore.
Noi abbiamo ritenuto opportuno che il Consiglio regionale
analizzasse questa vicenda, abbiamo posto tre quesiti molto precisi
alla Giunta regionale: se questa Giunta e
l’Assessore competente o il Presidente siano a
conoscenza di questi fatti (il Presidente immagino di sì perché fu
uno dei firmatari dell'interpellanza nel 1990); quali siano stati
gli interventi che vennero adottati nei confronti di Finaosta dopo
l’interpellanza del 1990 visto che si evidenziano
omissioni e irregolarità gravissime; soprattutto qual è
l’atteggiamento di questa Giunta regionale e quali
iniziative intenda adottare in relazione ai fatti che abbiamo testé
presentato.
Attendo la risposta della Giunta e mi riservo di replicare.
Presidente
La parola all’Assessore
all’industria, artigianato ed energia, Ferraris.
Ferraris (GV-DS-PSE)
Per quanto posto da questa
interpellanza, premetto che i giornali li abbiamo letti tutti e che
però non siamo a conoscenza di atti formali nei confronti della
Amministrazione regionale relativi alla vicenda Saiform e che
contemporaneamente non risultano condanne in sede penale oppure in
sede civile emesse dai tribunali nei confronti degli amministratori
della società.
D’altronde il richiamo all'interpellanza del
1990, fatta dal Consigliere Agnesod, faceva riferimento ad una
difficoltà collegata all’attività dello
stabilimento, alla crisi del settore auto e nella replica il
Consigliere si dichiarava soddisfatto per la risposta data, ma in
ogni caso non riguardava i fatti che vengono citati
nell'interpellanza del Consigliere Lattanzi.
A me fa piacere una cosa da questo punto di vista: che Forza
Italia, che ha operato in questo Paese per depotenziare il reato di
falso in bilancio, si ricordi che questa è una questione
importante. Credo che questo può essere visto come un ravvedimento,
ma non è questo il problema?
(interruzione del Vicepresidente Lattanzi, fuori
microfono)
? io lo conosco bene, l’ho detto, non
c’è altro da aggiungere.
Vengo all'interpellanza - questa era solo una considerazione a
latere che mi sembra abbastanza evidente di per sé stessa -: farò
il punto della situazione rispetto a tutta la vicenda.
È una vicenda del 1991, come veniva ricordato, quindi una
vicenda assai lontana nel tempo che, come potremo verificare nel
suo svolgersi, risponde a un'esigenza che molte volte ci viene
ricordata da Forza Italia ed è che Finaosta, nel momento in cui
concede dei mutui e nel momento in cui questi non vengono onorati,
operi di conseguenza per tornare in possesso di quanto erogato,
facendo valere le fideiussioni e le garanzie che vengono rilasciate
dall’imprenditore: nel caso della Saiform ci
troviamo esattamente in questa situazione.
Ora la vicenda Saiform - scusatemi se vado un po' indietro nel
tempo, ma si tratta di fare un lavoro, suscitato
dall'interpellanza, di "archeologia industriale" - nasce con una
delibera della Giunta regionale del marzo 1983 in cui sono stati
concessi dei finanziamenti in gestione speciale, esattamente una
partecipazione azionaria di 430 milioni, pari al 34,95 percento del
capitale della società, che ammontava allora a 1.230 milioni,
sottoscritta nel luglio 1983. In base ai patti parasociali a
Finaosta è stata riservata la nomina di un consigliere di
amministrazione e di un sindaco effettivo e di un sindaco
supplente. A copertura delle perdite il capitale è stato azzerato
con un verbale dell’assemblea straordinaria
dell’aprile del 1994.
È stato anche erogato un mutuo per 1.720 milioni, per 400
milioni in data 24 novembre 1983, per 1.320 milioni in data 21
giugno 1984. Entrambi i mutui sono stati estinti. A valere sulla
gestione ordinaria, e veniamo ad una situazione più vicina, sono
stati concessi i seguenti finanziamenti: una locazione finanziaria
del giugno 1988 e questo leasing è stato estinto; un mutuo di 500
milioni stipulato il 13 luglio 1988 e il mutuo è stato estinto; un
mutuo, e veniamo alla vicenda che viene citata nell'interpellanza,
di 2 miliardi stipulato in data 11 maggio 1994 da rimborsare in
cinque anni, finalizzato al pagamento di fornitori e banche,
garantito da ipoteca di primo grado su porzione immobiliare
costituita da autorimesse, locali commerciali e appartamenti
facenti parte del complesso edilizio sito in Torino, in via
Sondrio, di proprietà della società immobiliare Quartieri via di
Sondrio S.r.l.
La prima rata di ammortamento di questo mutuo scaduto a gennaio
1995 è stata corrisposta, la rata era di 228,527 milioni e, in
seguito al mancato pagamento della seconda rata che era scaduta al
1° luglio 1995, il mutuo è stato risolto il 4 settembre 1995. Con
atto trascritto alla Conservatoria di Torino a gennaio 1996 la
Finaosta ha sottoposto a pignoramento gli immobili ipotecari a
garanzia del mutuo stipulato in data 11 maggio 1994.
Successivamente all'esecuzione immobiliare gli immobili pignorati,
in seguito allo scioglimento anticipato della società immobiliare
Quartieri via di Sondrio, società datrice di ipoteca, sono stati
assegnati al Sig. Antonio Maria Paracchi.
Con sentenza del 19 febbraio 2001 - adesso torniamo un po' più
vicini nel tempo - il Tribunale di Torino ha respinto la domanda di
opposizione all'esecuzione avviata da Finaosta presentata dal Sig.
Antonio Maria Paracchi.
Nell’ambito del procedimento di cui sopra il 18
aprile 2001 sono stati venduti all’asta 8 lotti per
un ammontare complessivo di 1.174 milioni e in ordine ai restanti 8
lotti è stata fissata una seconda vendita all’asta
per il giorno 30 novembre 2001. Per quanto riguarda poi una
partecipazione azionaria, questa era stata sottoscritta per 874
milioni a giugno del 1994, successiva alla partecipazione
sottoscritta nel 1983 di 430 milioni, che valeva sulla gestione
speciale.
La partecipazione è stata sottoscritta a titolo di quota parte
dell’aumento del capitale sociale di 2,5 miliardi,
deliberato dall’assemblea straordinaria del 29
aprile 1994. Il capitale sociale, aumentato a 2,5 miliardi il 31
dicembre 1994, risultava sottoscritto per circa il 65 percento dal
gruppo Paracchi e per il 34,96 da Finaosta. La società Saiform è
stata dichiarata fallita dal Tribunale di Aosta il 15 novembre
1996, il credito vantato da Finaosta, costituito da capitale
residuo e dalla rata scaduta il 1° luglio 1995, interessi di mora,
è stato ammesso al passivo per 2.198 milioni. Come vedete, si è
trattato di un'opera di recupero di crediti da parte di
Finaosta.
Alla domanda posta al fine di sapere quali iniziative intendiamo
adottare, rispondo che indubbiamente, in una situazione in cui non
ci sono comunicazioni ufficiali nei confronti della Regione, non
vedo quali iniziative, oltre a quelle che ho già indicato, debbano
essere attuate dall’Amministrazione regionale.
Presidente
La parola al Vicepresidente Lattanzi.
Lattanzi (FI)
Assessore, intanto dovrei esordire offrendo
anche a lei la consulenza che il mio collega, Avvocato Frassy, ha
dato a me per quanto riguarda la norma di falso in bilancio. Vorrei
solo ricordarle quello che lei forse conosce - ma credo che lo
abbia detto in buona fede, lei non lo conosce proprio
l’ultimo decreto che elimina come problematica il
falso in bilancio - e cioè che il falso in bilancio c'è quando crea
un danno agli azionisti, quando non lo crea, non ha senso di
esistere e siamo proprio in una situazione di questo tipo: qui,
caro Assessore, il falso in bilancio ha provocato un danno
gravissimo agli azionisti. Gli azionisti di cui parliamo sono due:
per il 35 percento Finaosta e per il 65 percento Paracchi,
imprenditore, che nel 1991 ha rilevato la quota del gruppo
Radici.
Lei si è dilungato nello spiegarci come il ruolo di Finaosta in
quanto finanziatore sia corretto nella misura in cui, avendo
prestato dei soldi per un'operazione di sviluppo economico non
andata a buon fine, tenti di recuperare i suoi denari. Così dicendo
credo abbia anche avallato politicamente il comportamento di una
finanziaria che ha come unica problematica il recupero del proprio
denaro investito visto che si tratta di denaro pubblico. Ma vede,
Assessore, la motivazione per cui abbiamo presentato questa
interpellanza non è una preoccupazione solo rivolta al recupero di
un finanziamento di 2 miliardi dato da Finaosta perché quest'ultima
non è stata solo finanziatore di questa operazione industriale, è
stata un socio, come lei ricordava, con tanto di rappresentanza nel
consiglio di amministrazione, una rappresentanza che per molti anni
non si è accorta che i bilanci erano falsi. C’erano
rappresentanze della Regione Valle d’Aosta, prima
dirette e poi con Finaosta nel collegio sindacale, che non si sono
accorte come dirigenti della Regione, rappresentanti del danaro
pubblico, che questa azienda fino al 1991 per un certo periodo?,
perlomeno così come accertato dalla CTU (consulenza tecnica
d’ufficio), richiesta dal giudice istruttore del
fallimento, che nel 1990 e nel 1991 i bilanci presentati,
certificati, e sui quali sono state fatte tutta una serie di
operazioni finanziarie ed economiche, erano falsi.
Per questo motivo c’è una causa
dell’imprenditore torinese - credo a ragion veduta -
perché ritiene di essere stato coinvolto in una vera e propria
truffa, truffa della quale vorremmo capire se Finaosta, in qualità
di socio, è vittima o carnefice in quanto se è una vittima, cioè
non si è accorta in qualità di socio che c’era
l’altro socio che falsificava i bilanci, ci sarà la
responsabilità oggettiva e tecnica di qualche sindaco e di qualche
consigliere di amministrazione che non sa leggere i bilanci e tutto
è circostanziato alle responsabilità individuali e alle incapacità
professionali, viceversa, se in questo consiglio non solo non
"dormiva", ma si attivava per uscire da una situazione di crisi di
quell’azienda trovando qualcuno a cui accollare i
debiti, la sua posizione è quella del truffatore.
Non sappiamo come finirà la causa tuttora in corso fra
l’imprenditore Paracchi e il gruppo Radici - che lei
fa finta di non conoscere e che non ha assolutamente menzionato
nella sua cronistoria -, una causa, dove
l’imprenditore Paracchi accusa il cedente del 65
percento delle azioni del gruppo Radici di truffa, che vedrà
probabilmente il prossimo anno, fra il 2002 e il 2003 la sua
conclusione e che non può essere assolutamente scollegata dalla
posizione di Finaosta quale, quella che lei citava, finanziatore
esterno perché, ripeto, Finaosta era finanziatore esterno e quindi
potrebbe avere tutto il suo sacrosanto diritto di tentare di
recuperare i suoi soldi alla meno peggio? ma
dall’altra parte, con il suo doppio ruolo anche di
socio, o carnefice o vittima, ha il dovere etico-morale - e io
ritengo voi come Giunta anche politico - di definire chi sono stati
i truffatori e chi sono stati i truffati.
Alla terza domanda in cui si chiedeva alla Giunta quali erano
gli atteggiamenti?, lei ha risposto che:
"non avendo
comunicazioni ufficiali, la nostra informazione è che la nostra
finanziaria debba normalmente recuperare il suo credito"
.
Penso di poterla smentire, Assessore, perché lei è venuto a
conoscenza in maniera formale di questa situazione in quanto ha
ricevuto l’imprenditore in oggetto.
Il Presidente della Regione e quindi la Giunta ha saputo che
l’imprenditore giustamente chiedeva che la Regione,
nel suo doppio ruolo di socio fallito e di finanziatore accanito in
questo momento al recupero del denaro, sospendesse
l’azione esecutiva per poter concludere la vicenda
della causa fra l’imprenditore torinese e il gruppo
Radici.
La sua "non risposta" e la sua omissione o la sua "non presa in
considerazione" di questa opportunità ci preoccupa molto e non
sotto l’aspetto formale, Assessore - perché sotto
tale aspetto probabilmente ci sono due questioni: una, gravemente
rilevata, che è il falso in bilancio, e l’altra di
presa d’atto perché se la finanziaria deve
recuperare i suoi due miliardi, deve fare quello che deve, come lei
sostiene -, ma qui c’è un altro aspetto determinante
e, per quanto ci riguarda, assolutamente devastante: che la Regione
Valle d’Aosta deve dimostrare, in assoluta
correttezza, di non essere dalla parte dei carnefici e per fare
questo deve analizzare i comportamenti dei dirigenti Finaosta in
quegli anni e in quelli successivi, deve verificare se il
comportamento dei dirigenti regionali e della finanziaria regionale
siano stati coerenti con l’etica con la quale questa
Giunta, ma qualunque amministrazione, deve gestire i processi di
finanziamento dello sviluppo delle imprese.
Altrimenti riteniamo che sia gravissimo che la Regione Valle
d’Aosta, chiunque sia al governo, si faccia
partecipe di operazioni economiche e finanziarie di questo tipo e,
nella misura in cui queste operazioni non funzionino, diventi
carnefice delle vittime alle quali si rivolge per recuperare i suoi
soldi in toto senza che nulla sia rimesso in discussione.
Riteniamo che sia un comportamento assolutamente inaccettabile
che va chiarito, non stiamo dicendo che è avvenuto, stiamo dicendo
che abbiamo il dovere come Amministrazione di verificare che questo
atteggiamento dell’Amministrazione regionale non sia
assolutamente frainteso, quindi è necessario, prima di andare a
recuperare i soldi da chi potrebbe non essere - e dalle consulenze
tecniche del magistrato sembrerebbe non esserlo - il responsabile
vero di quel fallimento?, ripeto: non farsi protagonista di
un'azione, non solo sotto l’aspetto
tecnico-dirigenziale e amministrativo-finanziario, ma soprattutto
dal punto di vista etico-politico, incoerente con quello che è il
suo mandato.
Riteniamo che la Regione abbia tutto il diritto/dovere -
qualunque Giunta sieda a quei banchi - di sostenere, avviare e
sviluppare imprese, ma che non possa in alcun modo attuare dei
comportamenti che siano male interpretati. Assessore, credo che sia
suo compito preciso, che sia suo dovere, prima che
l’esecuzione di questi atti avvenga nelle prossime
settimane - la comunicazione ufficiale lei l’ha
ricevuta oggi, è qui di fronte a lei?, un consigliere regionale le
ha esposto una situazione -, prendere coscienza di queste
situazioni e di procedere affinché l’Amministrazione
regionale e la finanziaria regionale si pongano nelle condizioni di
assoluta trasparenza rispetto a questi eventi. Non è possibile che
nessuno pensi che la finanziaria regionale e
l’Amministrazione regionale possano essere, ripeto,
partecipi di una situazione di questo tipo.
Presidente
La parola all’Assessore
all’industria, artigianato ed energia, Ferraris, per
fatto personale.
Ferraris (GV-DS-PSE)
Il Consigliere Lattanzi ha testé
dichiarato che l’Assessore era a conoscenza o di
dichiarazioni o ha ricevuto comunicazioni o ha incontrato Radici o
Paracchi. Qui posso smentire in modo più categorico questo. Sulla
base delle affermazioni del Consigliere Lattanzi, che sostiene che
Finaosta può essere vittima o carnefice - a parte il fatto che
nell’esperienza di Finaosta abbiamo visto che non ha
mai rivestito il ruolo di carnefice, comunque ognuno è libero di
pensare quello che vuole -, vorrei sottolineare che ci sono
percorsi che sono seguiti dalla Magistratura, altri che vengono
seguiti sul piano politico.
Se c’è qualcuno che pensa che bisogna unificare
il piano politico con quello giudiziario, forse questi può essere
Forza Italia - e vediamo che alcuni provvedimenti stanno andando
avanti in quella direzione -, ma sarebbe gravissimo. Per quanto ci
riguarda, lasciamo che la Magistratura segua il suo corso e
l’intervento politico avverrà nel momento in cui
sarà necessario farlo, ma questo ora è un fatto che è in mano alla
Magistratura e noi attenderemo serenamente che questo si
concluda.
Presidente
La parola al Vicepresidente Lattanzi, per fatto
personale.
Lattanzi (FI)
Guardi, Assessore, le dichiarazioni che lei
ha fatto sono gravissime, intanto perché riteniamo che sia stata la
Sinistra che in questi anni ha dimostrato di creare una connivenza
e una connessione fra politica e Magistratura, ma queste sono
dichiarazioni politiche che lascio ad altri ambiti e che non avrei
voluto fare in questo, ma ce le ha portate lei. Sicuramente né
Massimo Lattanzi né il gruppo regionale di Forza Italia hanno
nessuna intenzione di mescolare i due aspetti: un conto sono i
procedimenti giudiziari, un conto sono i comportamenti politici
amministrativi di questa Amministrazione, fra
l’altro un'amministrazione di cui lei non ha neanche
responsabilità perché stiamo parlando di fatti risalenti agli anni
'90, dove né lei né il Presidente della Regione erano
implicati.
Quello che sosteniamo è che è assolutamente doveroso, visto che
lei oggi conosce queste posizioni, che la Giunta si metta in
condizioni di far sì che la Finaosta abbia un comportamento di
assoluta trasparenza per cui non ci sia nessuna possibilità che
Finaosta, organo regionale, possa essere confuso per carnefice e
l’unica possibilità che questo avvenga è che si
sospenda l’atto esecutivo, in attesa che il
procedimento penale - quello va sì nei tribunali - si concluda,
dopodiché è giusto che l’Amministrazione recuperi i
suoi soldi. Ricordo che il posticipare di un anno o un anno e mezzo
l’attesa della sentenza non fa venir meno i diritti
di questa Amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK