Consiglio Regionale della Valle d'Aosta - Oggetto del Consiglio n. 2885 del 25 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2885 del 25 ottobre 2023 - Resoconto
OGGETTO N. 2885/XVI - Interrogazione: "Rinnovo della
concessione della funicolare di Saint-Vincent".
Bertin (Presidente) -
Punto n. 18. Risponde l'assessore
Bertschy.
Bertschy (AV-VdA Unie) -
L'interrogante chiede al Governo
regionale per conoscere se la legge 20/2008 dà facoltà alla Giunta
regionale di rinnovare la concessione alla funicolare dopo la
decadenza della stessa o se, invece, sarà necessario adottare uno
specifico atto normativo ad hoc del Consiglio. Si tratta
dell'interrogazione del rinnovo della concessione funicolare di
Saint-Vincent.
Una piccola precisazione: l'impianto di trasporto non è più una
funicolare, ma dal 2005 è un ascensore inclinato che si chiama KA01
Fons Salutis 564-636.
Per quanto riguarda invece la domanda, la concessione non deve
essere rinnovata in quanto vigente e non decaduta. Noi approveremo
con una delibera il rinnovo adesso che il Comune ha fatto la
richiesta per la revisione generale; tra l'altro il contributo è in
corso di erogazione. Non avendo dichiarato decaduta la concessione,
si procederà con apposita delibera, come è successo già per un
altro impianto.
La legge chiede, nei casi d'inadempimento da parte del
concessionario indicati dal Comune all'articolo 16 della legge
20/2008, "Il medesimo decade dalla concessione solo se la Giunta
decide di deliberare la decadenza", quindi se non si delibera,
rimane valida fino alla sua naturale scadenza.
Presidente -
Per la replica, consigliera Minelli.
Minelli (PCP) -
Riascolterò, quando ci sarà la
registrazione, la risposta dell'Assessore perché non ho ben capito
la questione della delibera.
Sull'impianto che è un ascensore inclinato, bene, recepisco la
precisazione; preferisco in ogni caso chiamarla funicolare perché
da tutti è conosciuta come tale e l'interrogazione è stata
presentata con lo scopo di sollevare l'attenzione sulla funicolare
di Saint-Vincent, che da troppo tempo è inutilizzata ma che, a
nostro avviso, merita un convinto rilancio e una valorizzazione.
Questo sia perché rappresenta un elemento interessante e
caratteristico di quel Comune, sia perché è un mezzo di trasporto
per accedere alle terme, sia ancora perché costituisce un unicum
nel sistema del trasporto valdostano.
Nella legge 20/2008, quella che lei ha citato, all'articolo 16
si legge che: "la decadenza della concessione è dichiarata dalla
Giunta con propria deliberazione qualora il concessionario
interrompa per più di tre anni l'esercizio, salvo giustificati
motivi".
Ora lei, se ho capito bene, mi ha detto che non c'è stata una
delibera di decadenza e quindi non ci deve essere un rinnovo.
L'articolo di legge però mi sembra abbastanza chiaro, cioè "la
decadenza è dichiarata qualora ci siano più di tre anni
d'interruzione dell'esercizio".
Ora, stando alle date, la concessione risulterebbe con i tre
anni scaduta nell'aprile del 2023, anche se giustamente non c'è - e
lei l'ha confermato - un atto formale della Regione che lo
certifica, cosa che invece si legge nella normativa.
Leggendo poi la deliberazione n. 70 del Consiglio comunale di
Saint-Vincent, si evince che il Comune ha chiesto alla Regione una
proroga della concessione ma la stessa ha ritenuto di non
formalizzare con uno specifico atto tale proroga, considerato che,
avendo il Comune presentato tutta la documentazione necessaria alla
richiesta di contributo per la revisione, si dà per scontato -
questo dice il Sindaco - che il decadimento non avvenga. In quella
deliberazione, però, non è citata - e non l'ha citata neanche lei
adesso - alcuna norma che consentirebbe alla Regione di rinnovare
la concessione dopo la decadenza, perché comunque il mese di aprile
del 2023 è comunque passato, quindi a noi sembra che ci sia
un'anomalia, anche perché valutando una circostanza analoga da un
punto di vista tecnico, (e mi riferisco alla concessione per la
seggiovia e lo skilift del Col de Joux che sarebbe naturalmente
decaduta il 31 dicembre del 2022, sempre ai sensi della legge
regionale, come si evince dalla delibera regionale 1633 del
28.12.2022), il Comune aveva inviato preventivamente alla Regione,
in data 14 novembre, la richiesta di mantenimento della concessione
per entrambi gli impianti. Questa richiesta era stata poi integrata
da due successive comunicazioni del 23 novembre e del 19 dicembre,
indirizzate appunto alla Giunta che, in quel modo, aveva potuto
rinnovare la concessione tre giorni prima della sua scadenza, il 28
dicembre rispetto alla scadenza che era del 31.
È per questo che abbiamo posto nell'interrogazione la domanda
specifica, cioè se è facoltà rinnovare la concessione dopo la
decadenza della stessa, perché, come ha detto lei, non c'è un atto
ma la concessione comunque aveva una data di scadenza che era
quella di aprile del 2023.
A questo punto mi viene da dire che la legge regionale 20/2008
non sembrerebbe chiarissima per quanto riguarda la questione dei
giustificati motivi per ottenere il mantenimento della concessione
anche oltre i 3 anni d'inattività dell'impianto.
A Saint-Vincent sembrano rassicurati dal semplice fatto di aver
presentato la richiesta di rinnovo prima della decadenza, però mi
sembra che non si sia centrato il problema perché, dopo tre anni
d'inattività, o ci sono i giustificati motivi... e nel caso del Col
de Joux erano stati prodotti, tant'è vero che il rinnovo c'è stato,
e qui invece non capiamo bene.
La preoccupazione sostanzialmente è questa e cioè che non ci
vorremmo poi dover trovare più avanti a vedere un atto che in
qualche modo vada a sanare quest'anomalia.
D'altra parte sembra un po' inverosimile che una legge fissi un
termine di tre anni d'inattività per decretare la decadenza della
concessione se poi si può "tirare per le lunghe" senza che ci siano
tutti i motivi giustificativi.
Abbiamo anche visto che nel bilancio del Comune ci sono 31 mila
euro per le pratiche di avvio della revisione della funicolare,
però non abbiamo visto la concessione da parte della Regione. Non
ho ben chiaro tutto l'iter.
Presidente -
Sono le ore 19:54, se siete d'accordo
interrompiamo? Una puntualizzazione, un minuto per l'Assessore.
Bertschy (AV-VdA Unie) -
Non sono stato preciso: la
concessione non è decaduta e noi con una delibera approveremo il
mantenimento della concessione per i giustificati motivi. È uguale
alla situazione che è avvenuta al Col de Joux, quindi in questi
termini si lavora ma voi la domanda che fate è: "...
dà facoltà
alla Regione di rinnovare la concessione della funicolare dopo la
decadenza della stessa
".
Per noi non è decaduta la concessione, non si tratta di
rinnovarla, non è decaduta; poi immagino che l'obiettivo di tutti
sia quello di andare avanti.
Questa è l'interpretazione che diamo noi con il nostro ufficio
legale, però intanto l'obiettivo politico è comune.
Presidente -
Un minuto.
Minelli (PCP) -
Ho capito, Assessore, lei dice che non è
decaduta e mi dice che la situazione è la stessa che c'era stata
per la questione del Col de Joux. Non è la stessa, perché lì la
concessione scadeva il 31 dicembre del 2022.
La delibera di Giunta è del 28 dicembre a seguito della
presentazione dei "giustificati motivi"; qui la scadenza era ad
aprile 2023. I "giustificati motivi" entro quella data non li
abbiamo visti e comunque, da allora, non c'è stato nessun atto e
quindi le due situazioni sono un po' diverse.
Poi concordo che l'obiettivo di tutti è quello che si possa
andare avanti con l'ascensore inclinato, ma le due situazioni non
sono uguali da un punto di vista tecnico.
Presidente -
Con quest'interrogazione interrompiamo i
lavori del Consiglio della giornata di oggi che riprenderanno
domani alle ore 09:00.
---
La seduta termina alle ore 19:56.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK