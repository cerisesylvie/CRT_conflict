Consiglio Regionale della Valle d'Aosta - Oggetto del Consiglio n. 1349 del 7 giugno 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 1349 del 7 giugno 2000 - Resoconto
OGGETTO N. 1349/XI Segnaletica stradale presso l'aeroporto di
Torino-Caselle. (Interrogazione)
Interrogazione Rilevato che uscendo
dall’aeroporto di Torino-Caselle non
c’è alcuna indicazione stradale relativa alla Valle
d’Aosta, ad Aosta o all’autostrada
A/5;
Ritenuto opportuno che gli utenti dell’aeroporto
e i turisti in particolare abbiano indicazioni precise per
raggiungere la nostra Regione;
Il sottoscritto Consigliere regionale
Interroga
La Giunta regionale per sapere:
1) se sono stati presi contatti con gli enti interessati (ANAS,
Provincia di Torino, eccetera) affinché vengano apposti dei
cartelli stradali idonei a consentire il raggiungimento agevole
della nostra Regione a coloro che utilizzano
l’aeroporto di Torino/Caselle.
F.to: Curtaz
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Premesso che i giudizi sull'idoneità,
sufficienza e coerenza della segnaletica sono quelli espressi dai
tecnici della Direzione viabilità, che hanno esaminato con il loro
occhio tecnico la questione dopo aver fatto un sopralluogo,
documentato anche con fotografie, deduco, dall'esame di quanto loro
mi riferiscono, che il Consigliere Curtaz doveva essere stanco e
non ha trovato le indicazioni sufficienti per la Valle d'Aosta.
Infatti, all'interno dell'area aeroportuale la segnaletica
verticale presente indica agli utenti la via per raggiungere il
raccordo Torino-Caselle, cioè la tangenziale.
Essendoci una sola strada per raggiungere il raccordo stradale
Torino-Caselle, la segnaletica appare coerente e sufficiente e
infatti non ci sono riferimenti ad alcuna località.
Usciti dall'area aeroportuale ci si immette sul raccordo
Torino-Caselle, gestito dal compartimento per il Piemonte
dell'ANAS, e le varie indicazioni presenti lungo il percorso fanno
genericamente riferimento alle arterie principali che dal raccordo
stesso si possono raggiungere. Anche in questo tratto non esiste
nessuna indicazione di località o destinazione turistica
particolare.
Nel dettaglio, dopo un primo segnale che indica il percorso per
rimettersi sulle autostrade A5, A4 e le altre, vengono ripetute in
modo chiaro e frequente le indicazioni che portano alla tangenziale
e alle autostrade.
Lungo i circa 7 km che si percorrono prima di imboccare la via
per Aosta, dopo la prima indicazione sopra richiamata, sono
segnalate varie uscite per Caselle centro, Borgaro, Rivarolo,
Ceresole.
Infine, si arriva, all'incirca al km 4 del raccordo
Torino-Caselle, allo svincolo che porta alla tangenziale e alle
autostrade. Da questo punto in poi vengono esplicitate in modo
chiaro le località e le direzioni che si possono raggiungere, tra
le quali risulta anche l'autostrada per Aosta, per il Monte Bianco
e per il Gran San Bernardo.
Invece, il raccordo stradale Torino-Caselle prosegue fino alla
città di Torino.
In conclusione, si può sostenere che la segnaletica stradale è
stata posizionata in maniera logica, chiara e leggibile, e non pare
quindi necessario prendere contatto con nessuno degli enti citati
nell'interrogazione.
Président
La parole au Conseiller Curtaz.
Curtaz (PVA-cU)
Sono totalmente insoddisfatto della
risposta dell'Assessore e cercherò di spiegare perché.
Quando si esce dall'aeroporto di Torino-Caselle, effettivamente
per il primo tratto, come ha rilevato l'Assessore con un po' di
ironia, non c'è possibilità di equivoco perché la via è obbligata,
e ovviamente la mia richiesta non si riferiva a questo tratto di
strada. Poi però per raggiungere l'autostrada Torino-Aosta, ci sono
due possibilità di percorso: uno più lungo, che è quello attraverso
la tangenziale di Torino, ed è quello a cui ha fatto riferimento
l'Assessore, e un'altro assai più breve, che è quello attraverso
Caselle-Leinì-Volpiano.
Apprendiamo proprio dai dati dell'Assessore, per quanto riguarda
il primo percorso, quello più lungo, l'Assessore mi ha detto che i
primi cartelli sono a 4 km dall'aeroporto. Ma per quanto riguarda
il percorso più breve, assicuro l'Assessore - che mi può portare
tutte le fotografie dei tecnici del mondo - che fino alle porte di
Volpiano non c'è un cartello, dico uno, che indichi la Valle
d'Aosta o Aosta e l'autostrada A5. Tant'è che i primi svincoli,
uscendo da Caselle, e quelli che lei ha menzionato sono tre,
Caselle, Borgaro, Leinì, sono tutti uguali e non c'è un cartello,
per cui è facilissimo sbagliarsi!
Quindi chiedo all'Assessore che faccia un supplemento
d'istruttoria, eventualmente mandi dei tecnici che facciano anche
l'altra strada, perché visto che le strade sono due, sarebbe meglio
farle tutte e due, e verifichino se quello che ho testé sostenuto è
vero o non è vero!
Ritengo opportuno, soprattutto per i turisti, per coloro che
vengono in Valle d'Aosta per la prima volta, che ci siano delle
indicazioni chiare, perché prendendo la strada - ritengo sia una
strada di carattere provinciale - che tocca gli abitati di Caselle,
Leinì e Volpiano, è facilissimo perdersi visto che non ci sono
cartelli indicanti la A5.
Se poi l'Assessore ritiene che uno debba obbligatoriamente
percorrere la strada più lunga e trovare cartelli dopo 4 km,
evidentemente non siamo d'accordo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK