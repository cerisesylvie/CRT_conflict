Consiglio Regionale della Valle d'Aosta - Oggetto del Consiglio n. 2926 del 20 settembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2926 del 20 settembre 2017 - Resoconto
OGGETTO N. 2926/XIV - Interpellanza: "Regolamentazione e
controllo dei benefits erogati ai manager della Casino de la
Vallée".
Rosset (Presidente) -
Punto n. 15 dell'ordine del giorno.
Per l'illustrazione, ha chiesto la parola il consigliere Cognetta,
ne ha facoltà.
Cognetta (M5S) -
Con questa interpellanza vorrei avere
qualche chiarimento rispetto a ciò che accade all'interno della
Casino de la Vallée, e in particolare all'interno del Billia. Ho
letto con attenzione i
curricula
e i contratti, gli accordi
di collaborazione fatti tra la Casino de la Vallée e il
manager
che fa il direttore dell'albergo (il signor Giusti).
Lo stesso vale per chi si occupa delle risorse umane (il dottor
Canepa). Hanno entrambi un contratto da 118 mila euro lordi, hanno
entrambi la possibilità di avere dei
benefit
nella misura
forfettaria del 10 percento rispetto all'importo del compenso per
una serie di servizi quali il vitto, l'alloggio, la lavanderia e
uno dei due anche l'uso promiscuo di un'automobile, e volevo capire
come vengono contabilizzati questi servizi aggiuntivi rispetto al
compenso, e se per caso questi benefit si estendono anche a
familiari o amici degli stessi. Inoltre vorrei capire in che modo
vengono addebitate, quali sono state le spese fino adesso sostenute
dalla Casino de la Vallée per questi servizi extra, e quindi vorrei
capire se poi l'amministratore Di Matteo sta tenendo sotto
controllo questa situazione.
Chiaramente la mia non è semplice curiosità, io sono a
conoscenza del fatto che questi benefit di fatto non sono
conteggiati: qualunque spesa venga fatta rispetto al vitto,
l'alloggio e il servizio lavanderia, o altre cose, di questi due
manager, vengono comunque computati a zero. Di conseguenza, non
capendo come mai accada questo, sono qui per capire se
effettivamente sia così. Io spero che mi venga detta la verità,
visto che non parlo a caso. E, soprattutto, quant'è l'importo
preciso? Vorrei poi capire esattamente (e lo chiederò attraverso un
accesso agli atti) come è stato calcolato, perché dai riscontri che
ho io, fino a una certa data, almeno fino a che ho scritto questa
interpellanza, era comunque tutto quanto a zero. Mi riservo poi di
valutare la risposta, che ovviamente non riguarda direttamente lei,
Assessore. Lei avrà chiesto agli uffici e all'amministratore, che
di seguito avrà risposto.
Però prima di darmi la risposta, le vorrei dare un suggerimento.
È vero che rispondono gli uffici, ma lei in quanto Assessore con la
delega al Casinò, ha comunque delle responsabilità perlomeno
politiche. Se non crede a quanto dico, le posso far vedere con
precisione e cognizione di causa perché lo dico. Di conseguenza,
qualche provvedimento comunque avrà preso, al di là delle questioni
ufficiali che dibattiamo in quest'aula, perché altrimenti se no
veramente stiamo facendo del semplice teatrino. E non vorrei dover
poi dover dire cose spiacevoli.
Presidente -
Per la risposta, ha chiesto la parola
l'assessore Chatrian, ne ha facoltà.
Chatrian (ALPE) -
Risponderò puntualmente alle singole
domande poste da lei, riferendo quanto mi è stato relazionato dalla
società Casino de la Vallée.
Per quanto riguarda la prima domanda, la società riferisce che
l'importo complessivo dei
benefit
accordati dalla società ai
due collaboratori (Massimo Canepa e Santino Giusti), sono stabiliti
dai contratti stipulati in data 1 agosto 2017, nel pieno rispetto
delle norme nazionali e regionali e sono individuati nella misura
del 10 percento del compenso. I contratti le sono stati trasmessi a
seguito della sua richiesta ex 116 in data 22 agosto 2017. Con i
due collaboratori sono stati stipulati contratti a termine con
inquadramento diverso. Per quanto riguarda Massimo Canepa, come
libero professionista iscritto all'albo con compenso soggetto a
fattura, e per Santino Giusti come collaboratore continuativo con
contribuzione previdenziale alla cassa separata INPS, con il
rilascio del relativo cedolino paga. Il loro ingresso in servizio è
avvenuto in tempi brevissimi, per far fronte a tutte le
problematiche di rilancio dell'attività produttiva alberghiera e di
gestione delle relazioni sindacali presso la Casa da gioco
individuate nel piano industriale, anche perché - secondo quanto
dichiarato dalla società - la grave destrutturazione aziendale
ereditata aveva fatto registrare un preoccupante rallentamento
delle iniziative in programma. Le due figure erano state inserite
all'interno del piano di ristrutturazione approvato a maggio 2017.
Fra le figure da reperire Nelle prime settimane di agosto, anche a
causa dell'assenza di alcune professionalità aziendali ?
amministrativi e fiscalisti ? per la società non è stato possibile
definire nel dettaglio il necessario e il corretto inquadramento
delle nuove tipologie di rapporto nonché le modalità di calcolo
delle singole voci di retribuzione in natura, che non devono
superare il 10 percento annuo, nei rispettivi documenti fiscali.
Questo lavoro è stato ripreso nell'ultima settimana di agosto,
quando sono rientrati i responsabili della parte legale, e ha
portato alla redazione di una bozza di disposizione operativa che
regolamenta i
benefit
e l'uso delle strutture dei servizi
aziendali per tutti i dipendenti e collaboratori, organi
amministrativi, dirigenti, dipendenti e loro familiari, nel
dettaglio. Anche nel rispetto della legge regionale n. 20 e del
TUSP, la bozza di procedura, in fase di condivisione anche con
consulenti fiscali esterni per la sua complessità, sarà varata a
breve e farà chiarezza su tutti gli aspetti a cui fa riferimento
nella prima domanda.
Per quanto riguarda la seconda domanda, la società riferisce che
i due collaboratori (Giusti e Canepa) hanno trascorso in azienda
tutto il mese di agosto alle prese con le complesse attività di
riorganizzazione previste dal piano e ricadenti sotto la loro sfera
di responsabilità, in ossequio all'oggetto del contratto che ne
disciplina il rapporto di lavoro, dove si richiede ai collaboratori
la presenza assidua in sede, senza l'osservazione degli orari di
lavoro al fine di assicurare il perseguimento degli obiettivi, come
avrà avuto modo di leggere nei contratti che già possiede. I due
collaboratori, proprio per la loro assidua presenza in azienda,
hanno ricevuto come ospiti per alcuni brevi periodi le rispettive
signore. La gestione amministrativa e fiscale di tale ospitalità è
in corso di definizione attraverso la disposizione operativa in
fase di approvazione, a cui ho fatto cenno. In linea di massima,
per quanto riguarda l'alloggio, sarà ricompreso tra i benefit
concessi ai collaboratori come da contratto, nella misura del 10
percento massimo annuo della retribuzione lorda onnicomprensiva,
essendo le signore state ospitate nelle stesse stanze occupate dal
collaboratore. Pertanto il controvalore sarà assoggettato
fiscalmente e dal punto di vista previdenziale, nell'ambito del
rapporto con il collaboratore. Viceversa, per quanto riguarda i
costi del vitto delle rispettive signore (colazione, pranzo e cena)
eventualmente fruite, essi saranno addebitati direttamente alle
signore fruitrici sulla base delle tariffe corporate, in fase di
definizione, unitamente alla relativa disposizione operativa.
Per quanto riguarda la terza domanda, la risposta non può che
essere "no" per i motivi che ho illustrato poc'anzi.
La quarta risposta praticamente è contenuta nelle precedenti,
poiché ho già riferito che la società ha provveduto a redigere la
disposizione operativa sull'uso dei benefit onnicomprensivi massimi
annui per le strutture dei servizi della Casa da gioco, attualmente
in visione a un consulente fiscale esterno che regolerà l'intera
materia, che sarà inviata alla competente Commissione consiliare,
ai sensi e in ossequio alla legge n. 20/2017 e alle relative norme
di attuazione.
Per quanto mi riguarda, questo è quanto l'azienda ha risposto in
merito e nel dettaglio alle sue domande. Se lei ha della
documentazione che invece dimostra diversamente da quanto mi è
stato riferito dall'azienda, la faccia pervenire nelle sedi
opportune.
Presidente -
Per la replica, ha chiesto la parola il
consigliere Cognetta, ne ha facoltà.
Cognetta (M5S) -
Sicuramente lo farò avere nelle sedi
opportune. Parliamoci in maniera più semplice, così magari ci
capiscono tutti: sono stati nominati dei
manager
, è stata
fatta una selezione pubblica e poi è stata fatta la nomina, è stato
fatto un contratto, un contratto molto chiaro, preciso. Questo è
stato fatto all'interno di un'azienda con dei grossi problemi
finanziari; tra l'altro, in un momento in cui nelle tasche dei
dipendenti di questa azienda è stato fatto un bel prelievo.
Arrivano questi nuovi manager, devono risolvere il problema e a
qualcuno all'interno dell'azienda, come
agrément
, danno da
mangiare e da bere gratis, e anche alle loro mogli. Adesso facciamo
un esempio: qui dentro siamo trentaquattro, siamo in un'azienda in
cui ci hanno appena tagliato lo stipendio, arriva qualcuno da
fuori, bello si siede al ristorante, mangia, beve e non paga
niente. Tutti contenti? Siamo felici? Il clima aziendale migliora?
Abbiamo voglia di fare ulteriori sacrifici? Sì? Ora io non so da
dove vengano questi signori, però non penso ci voglia un
master
per capire che forse certi atteggiamenti non
andrebbero tenuti. Tra l'altro, vede Assessore, la cosa più triste
è che poi, quando si chiedono precisazioni, si scopre che ne hanno
beneficiato, ma non abbiamo ancora contabilizzato come.
Sinceramente, chi la governa quell'azienda, Assessore? Assessore,
perché certi personaggi stanno ancora lì che governano e non li
abbiamo ancora mandati a casa? Ma cosa aspettiamo? Che incrocino
tutti quanti le braccia e se ne vadano? Cosa aspettiamo, Assessore?
Assessore, mi faccia capire una cosa: lei come me è a conoscenza di
questa cosa (ce ne sono milioni di altre molto più importanti, però
vi voglio parlare di questa, perché è emblematica), è vero che sono
quattro soldi e su quaranta e passa milioni di perdita fa quasi
ridere, però lei capisce che manda lì dei manager che come
biglietto da visita fanno questo? Si presentano a mangiare e bere e
non pagano. Scusatemi, ma come si può pensare poi di sistemare le
cose? Come si può pensare? Io vorrei per un momento togliermi la
cravatta, la giacca e ragionare come un normale cittadino, magari
usare un linguaggio meno forbito e meno elegante, e dire
esattamente quanto questa cosa mi faccia uscire dai gangheri, per
non dire altro. E vedo al tempo stesso l'immobilismo di chi
dovrebbe governare.
Guardi, non ci siamo proprio, perché lei ha in mano tutti gli
strumenti per poter fare qualsiasi cosa in questo caso, e non basta
dire: si rivolga alle autorità competenti. Anche lei è un'autorità
competente, lo sa? Lei dovrebbe prenderli per le orecchie, visto
che stanno ancora nel periodo di prova, e dirgli di andarsene a
casa. Perché se è questo il modo di fare, se ne devono solo andare
a casa! Non c'è una giustificazione, capisce? Non c'è! Ero lì a
fare una colazione e c'era una persona seduta al tavolo accanto che
mangiava tranquillamente. Ma io ho pagato, come è giusto che sia.
Capisce? Ed è questo che mi fa andare fuori di testa, perché non ci
vuole nulla, non deve riservare nulla a nessuno, sono persone che
non sono neanche valdostane, non hanno neanche fatto l'esame di
francese, se proprio volessimo dircelo tra di noi. Abbiamo fatto
una legge per assumere le persone, fargli l'esame di francese, e
questi sono stati assunti come consulenti perché forse non
passavano l'esame di francese! Forse, non lo so. Di sicuro, non
gliel'hanno fatto. Questo per dire che su centotrentacinquemila
persone non ne abbiamo trovate due da mettere dentro quell'azienda.
E si presentano così. Poi fanno gli accordi con i sindacati come
vogliono loro, e vediamo cosa sta succedendo. Ma di questo ne
parleremo quando affronteremo il bilancio: ne ho di cose da dire su
quello. Restiamo sul punto dell'interpellanza. Quindi io ritengo
che lei e il Governo dovreste a un certo punto prendere il coraggio
a quattro mani (se ce l'avete) e dare una volta per tutte qualche
segnale definitivo su come gestire quell'azienda, così la smettiamo
di fare determinate schifezze.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK