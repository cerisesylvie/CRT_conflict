Consiglio Regionale della Valle d'Aosta - Oggetto del Consiglio n. 1328 del 24 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1328 del 24 febbraio 2022 - Resoconto
OGGETTO N. 1328/XVI - Reiezione di mozione: "Impegno ad
avviare un'indagine preliminare per l'individuazione di un percorso
legislativo volto alla definizione di criteri di realizzazione di
bacini di medie, piccole e micro dimensioni per lo stoccaggio
dell'acqua per il contrasto all'inaridimento del suolo e per una
più efficace attività antincendio".
Bertin (Presidente) -
Possiamo riprendere l'analisi
dell'ordine del giorno con il punto n. 45. Per l'illustrazione
della mozione, ha chiesto la parola il consigliere segretario
Distort, ne ha facoltà.
Distort (LEGA VDA) -
Sono diverse le organizzazioni che
riferiscono sui vari problemi in atto o a breve, medio termine
inerenti la disponibilità di un bene primario come l'acqua. Nelle
premesse della nostra mozione ci siamo focalizzati sul rapporto
dell'European Drought Observatory, cioè l'Osservatorio europeo
sulla siccità, secondo cui risulta un quadro chiaro e preoccupante
ottenuto combinando tre indicatori di siccità: il primo, confronto
con le precipitazioni annuali e quelle degli anni passati nello
stesso periodo; il secondo, l'anomalia di umidità del suolo; il
terzo, la valutazione dell'impatto di siccità sulla vegetazione. La
combinazione di questi indicatori evidenzia il rischio di
desertificazione che classifica in arancione - e noi in questo
periodo storico siamo abbastanza avvezzi alla definizione di colori
- una vasta porzione del Piemonte, la costa romagnola, territori
sparsi di Toscana e Umbria ma intacca sorprendentemente anche zone
alpine tra le quali spicca la Valle d'Aosta. Questo rapporto
associato alla constatazione sul nostro territorio regionale di una
stagione invernale alla quale stiamo assistendo con il più basso
livello di precipitazioni e innevamento registrato negli ultimi
decenni non può non generare preoccupazione, soprattutto in vista
di stagioni estive che registrano puntualmente innalzamenti delle
temperature e della relativa evaporazione al suolo. Il vento,
l'altro elemento che subiamo ormai da mesi, ha prodotto su buona
parte della neve depositata quello che in fisica - ed entro
nell'ambito accademico del Presidente della Regione - si chiama
sublimazione, ovvero il passaggio diretto dallo stato solido a
quello aeriforme, senza passare attraverso la fase liquida, vuol
dire che buona parte della neve non si è sciolta ed è penetrata nel
terreno ma si è direttamente dissolta nell'aria. In più gli incendi
ai quali abbiamo assistito nelle settimane scorse hanno dimostrato
l'estrema vulnerabilità delle nostre risorse forestali e
sicuramente hanno posto alcuni spunti di riflessione sui sistemi
più idonei a svolgere le operazioni di spegnimento.
Tutto questo non vuole essere da parte nostra una lettura
catastrofica della realtà, però vuole aprire i nostri occhi ai
problemi per poter essere all'altezza della loro gestione. Per
aprire gli occhi, spesso è necessario il passaggio attraverso la
preoccupazione, nel senso etimologico del termine, cioè nel senso
di derivazione latina prefisso "pre" e verbo "occupare", vale a
dire occuparsi prima, vale a dire prevenire. In quest'aula queste
semplici parole sono la sintesi esatta del compito del Governo
regionale che potremmo riassumere interamente in ordine di urgenza
in gestire e prevenire. La parola d'ordine in tutti i settori della
Pubblica Amministrazione, quindi del buon governo, è
programmazione. È esattamente questa la natura e l'intenzione della
nostra mozione, richiamando quanto riferito dal presidente ANBI,
Francesco Vincenzi, che dice: "il fenomeno della siccità pone
l'urgenza dell'avvio di un piano di invasi medio-piccoli, a
iniziare dalle zone più a rischio, perché più si aspetta più sarà
difficile invertire la tendenza verso l'inaridimento del suolo". In
conseguenza a tale osservazione l'ANBI ha definito un piano per la
realizzazione di duemila laghetti artificiali sul territorio
nazionale, da nord a sud, e il PNRR, acquisendo tale progetto, si
propone di raddoppiarne il numero.
Nell'ottica del gruppo Lega Valle d'Aosta è chiaro che per
ragioni tecniche immaginiamo bacini di stoccaggio idrico
finalizzato all'irrigazione, ricordiamoci che l'irrigazione occupa
tra il 60 e il 70 percento del consumo complessivo di acqua, così
come abbiamo già in mente accorgimenti esecutivi sia dal punto di
vista finanziario che geotecnico, paesaggistico, così come
botanico, inteso anche come coltivazione botanica all'interno dei
bacini per garantire un ecosistema che eviti l'effetto stagno,
l'imputridimento e anche manutentivo. Noi queste idee le abbiamo,
su queste idee stiamo studiando ed è proprio per questo che noi, a
questo punto dello studio e dell'approfondimento del lavoro che
stiamo svolgendo come gruppo Lega, abbiamo voluto condividere,
vogliamo condividere con voi, con l'intera Aula, in particolar modo
con il Governo della Valle d'Aosta questo progetto estremamente
importante per il bene comune.
Possiamo assistere ad esempi in altre Regioni su come si è
operato in tale linea; a onor di cronaca con approfondimenti
minori, forse più immediati, rispetto a quanto stiamo svolgendo noi
come lavoro di approfondimento e di studio. Altre Regioni, come
l'Emilia Romagna, a seguito dell'estate 2017, considerata una delle
più torride e avare di pioggia, leggo un articolo del 2018:
"investe sul potenziamento delle infrastrutture irrigue al servizio
dell'agricoltura, mettendo sul piatto 18 milioni di euro per
incentivare la realizzazione e/o l'ampliamento di bacini di
raccolta dell'oro blu a uso irriguo di piccole e medie dimensioni.
Questo per citare un esempio.
In linea alle premesse esposte, il nostro gruppo Lega Valle
d'Aosta propone con questa mozione al Governo regionale "di
avviare, entro il termine di sessanta giorni, attraverso gli uffici
regionali - quindi chiarisco non attraverso l'affidamento di un
incarico, uno studio di fattibilità, che presuppone impegno
economico, ma attraverso le nostre risorse, il nostro personale
tecnico inquadrato nella Pubblica Amministrazione, quindi
attraverso gli uffici regionali - un'indagine preliminare per
l'individuazione di un percorso legislativo che conduca alla
definizione dei criteri di realizzazione di bacini di medie,
piccole e micro dimensioni per lo stoccaggio dell'acqua e delle
relative misure di incentivazione per privati e aziende, al fine di
contribuire con immediatezza al contrasto dell'inaridimento del
suolo e per dotare altresì la nostra Regione di idonei bacini
opportunamente distribuiti sul territorio nell'ottica di una più
efficace attività antincendio". Un lavoro grande, ambizioso, che
non è scevro di sfide importanti e impegnative, si tratta di saper
programmare e gestire un tema immenso e delicato che abbraccia
l'intero ecosistema, sia in riferimento agli ambiti ambientali,
naturalistici, paesaggistici, oltre quelli economici, scientifici,
tecnici e normativi. Si tratta di una sfida imponente ma, a
proposito di sfide, ricordo in conclusione di questa presentazione
quanto ha detto Martin Luther King: "la vera misura di un uomo non
si vede nei suoi momenti di comodità e convenienza, bensì tutte
quelle volte in cui affronta le controversie e le sfide". Grazie
per l'attenzione.
Presidente -
A questo punto apriamo la discussione
generale. Ha chiesto la parola la consigliera Minelli, ne ha
facoltà.
Minelli (PCP) -
Nell'ambito della discussione di questa
mozione credo che ci sia anzitutto da notare che il problema
dell'aridità dei suoli in Valle d'Aosta non è da oggi, non è un
problema che riscontriamo soltanto oggi, tant'è che fin dal
Medioevo si realizzarono delle opere imponenti per l'irrigazione
dei suoli. Si pensi, per esempio, anche soltanto al
R?
Courthoud, un'opera colossale lunga 25 chilometri realizzata tra il
1393 e il 1433; è il lavoro di un'intera generazione per quelle
successive, per portare le acque dal Vallone delle Cime Bianche
alle colline di Émarèse, di Saint-Vincent, di Challand.
Relativamente ai cambiamenti climatici, fra i dati certi che
riguardano in modo significativo la nostra Regione abbiamo
sicuramente l'accelerazione del riscaldamento medio più che in
altre zone e la conseguente diminuzione delle riserve di acqua
rappresentate dai ghiacciai; secondariamente il verificarsi di
eventi meteo estremi, che abbiamo avuto modo tutti di vedere, le
piogge violente, i lunghi periodi di siccità come quello che stiamo
affrontando, anche trombe d'aria e temperature massime da
record.
Rispetto alle precipitazioni annue complessive, non abbiamo
ancora i dati certi di riduzione delle piogge, sono certamente più
concentrate maggiormente sotto forma di pioggia anche però alle
quote elevate. Il problema quindi di trattenere le acque e di
limitare l'inaridimento del suolo è un problema che esiste e che va
sicuramente affrontato. La soluzione però, a nostro avviso, non è
quella di consentire dei prelievi o degli invasi a ditte, a società
private com'è anche previsto nella mozione, che non c'entrano
direttamente con il problema prospettato nella mozione stessa,
infatti si offre con quest'impegno una possibilità a privati di
utilizzare l'acqua pubblica secondo le loro intenzioni e anche,
perché è previsto questo, di incentivarli. Non è una manovra che ci
sembra corretta, le acque - lo sappiamo - sono regionali, esistono
delle norme ben precise per il rilascio delle concessioni che
devono essere rispettate. Diversa sarebbe invece l'idea che sia la
Regione a effettuare un censimento degli invasi naturali e
artificiali già presenti sul territorio regionale e a verificare la
possibilità di crearne di nuovi, questa è una cosa che si potrebbe
fare a mo' di studio, anche probabilmente - è da verificare -
utilizzando i soldi del PNRR. In pratica noi crediamo che, se ci
sono dei soldi a disposizione anche per effettuare eventualmente
interventi in questo senso, sia più opportuno che li gestisca
direttamente la Regione.
Presidente -
Sempre in discussione generale, ha chiesto
la parola al consigliere Distort per secondo intervento, ne ha
facoltà.
Distort (LEGA VDA) -
Mi brucio già subito il mio
intervento ma vorrei rispondere immediatamente alla collega Minelli
innanzitutto con una soddisfazione immensa nell'aver citato la
nostra storia medievale e la lungimiranza che noi abbiamo saputo
mettere in atto, nelle generazioni che ci hanno preceduto nel
periodo medievale per quanto riguarda la formazione di reti
idriche; tra l'altro, da buon credente e buon cattolico ricordo che
tra i committenti in massima parte compaiono organi ecclesiastici.
Questa quindi è la storia del nostro Paese, del nostro
territorio.
Tengo a precisare comunque che, riguardo alla sua precisazione:
"converrebbe che ci fosse un lavoro dal punto di vista regionale,
quindi dell'ente pubblico, per il censimento, per l'individuazione,
per l'approfondimento dei bacini esistenti anziché lavorare sugli
interventi singoli", io le dico che una non esclude l'altra, perché
abbiamo inserito entrambe nell'impegnativa. L'impegnativa vuole
creare esattamente uno studio preliminare, capire qual è lo stato
dell'arte e capire in che modo ci si può muovere. Per quanto
riguarda i bacini, lei ha citato l'azione di prelievo verso i corsi
d'acqua, io mi sono ben guardato da parlare di prelievo, voglio
rassicurarla. Nella formulazione, negli approfondimenti in corso
l'utilizzo di bacini vuole essere non tanto una disseminazione del
territorio di punti di strutture deputate alla sottrazione
dell'acqua rispetto alle aste torrentizie, ma noi sappiamo, proprio
per le modificazioni climatiche in atto, che saremo esposti a
eventi piovosi abnormi; vuol dire probabilmente periodi di siccità
che si alternano a periodi di forti cadute. Nei periodi di intense
precipitazioni meteorologiche sotto forma di pioggia e non certo di
neve noi ci troviamo di fronte al problema di piene in qualunque
tipo di asta torrentizia, a qualunque livello. Il pensiero,
l'occupazione di una sana amministrazione quindi è aver cura e
prevenzione rispetto al territorio esattamente in questa linea. Noi
rendiamoci conto che le dighe svolgono varie funzioni e noi
dobbiamo arrivare a questa visione del concetto di diga, del
concetto di bacino, nelle varie funzioni, anche la funzione di
laminazione delle piene,che è fondamentale. Questo è un elemento
assolutamente da prendere in considerazione, qui si vorrebbe che
arrivasse l'approfondimento da parte degli uffici. Ho evitato di
esporre un'intera attività di approfondimento per evitare di
trasformare in un momento accademico quella che è semplicemente la
proposta di avviare un lavoro di approfondimento.
Aggiungo un altro elemento: è vero che noi siamo dotati in buona
copertura del nostro territorio di sistemi di irrigazione
attraverso l'attività dei consorzi, che però prevedono l'erogazione
dell'acqua soltanto in un certo periodo dell'anno, dovuto
ovviamente anche ai rischi di gelivazione e degli effetti di ovvi
problemi manutentivi, ma tra marzo e ottobre, se va bene, riusciamo
ad avere una copertura del servizio di irrigazione attraverso i
consorzi. Nel periodo tra ottobre e marzo - e non vuol dire dal 31
ottobre al 1° marzo, a volte succede dai primi di ottobre alla fine
di marzo - si instaura questo periodo in cui, come, ad esempio,
nell'inverno in corso, ci troviamo con una forte siccità. Le devo
confidare, non per citazione della storia della mia famiglia, che
devo ringraziare il mio bisnonno che ha costruito a fine
dell'Ottocento un invaso per la captazione di un'acqua di sorgente
che comunque sarebbe defluita in un ruscello, un invaso di circa 30
mila litri che permette alla frazione in cui abito e agli aventi
diritto di poter usufruire di questa risorsa idrica. Questo
permette - glielo posso assicurare - di irrigare le parti di
terreno sia per mantenere un discreto inerbimento ma anche per
attività di coltura di alberi.
Questo problema, così come si pone nel mio caso, si pone in
tantissimi altri casi, allora ecco che la realizzazione di questi
bacini può diventare interessante. Le dico di più, perché io
conosco il suo approccio ideologico, che, pur essendo diverso dal
mio, arriva forse paradossalmente allo stesso risultato: io
immagino che ci sia da parte sua una preoccupazione, che è un
proliferare di opere strutturali relative alla realizzazione di
bacini che possa andare a deformare e a incidere negativamente
sull'assetto del paesaggio ed è proprio per questo che io le voglio
dire che lo studio, nel momento in cui noi chiediamo di
approfondire i criteri, dovrà tener conto anche del concetto di
inserimento nel paesaggio, perché qualunque opera, qualunque
intervento edilizio a carico del paesaggio lo può sì disturbare, ma
anche migliorare. Ho ritenuto opportuno intervenire per effettuare
questi chiarimenti non certo per svolgere un'azione di persuasione
occulta nei suoi confronti ma lei mi ha dato l'occasione di poter
effettuare ulteriori approfondimenti rispetto ai contenuti di
questa mozione.
Presidente -
Altri vogliono intervenire in discussione
generale? Invito chi lo volesse fare, a prenotarsi. Non vedo
richieste di prenotazione, chiudiamo la discussione generale. Per
il Governo, ha chiesto la parola l'assessore Sapinet.
Sapinet (UV) -
Qualche minuto per una prima parte di
risposta, un po' per cogliere anche l'occasione per illustrare
quanto già in nostro possesso nell'ambito dell'antincendio
boschivo. La Regione è dotata sin dal 1984 di un piano regionale
per la programmazione delle attività di previsione, prevenzione e
lotta attiva contro gli incendi boschivi, tutto previsto dalla
legge regionale n. 85/1982: "Norme per la difesa dei boschi dagli
incendi", dalla legge nazionale 353/2000. Il piano è stato oggetto
di numerose revisioni, l'ultima risale al 2017, con l'approvazione
del decreto n. 101/2018. Il piano è predisposto e curato dal Nucleo
antincendio boschivo del Corpo forestale della Valle d'Aosta e
affronta in maniera sistematica le attività di programmazione,
previsione e lotta agli incendi boschivi nella nostra regione. Il
piano individua anche al suo interno azioni di prevenzione
indiretta, quali, ad esempio, le attività di divulgazione
ambientale, di educazione presso le scuole, ma soprattutto
individua quelle dirette come la realizzazione di viabilità
forestale, qui mi associo al collega Distort, certi interventi non
vanno sicuramente a deturpare ma sicuramente aiutano la
salvaguardia di un territorio, lo abbiamo visto anche in questi
giorni durante l'incendio di Fontainemore in una zona priva appunto
di dette viabilità, soprattutto prevede la realizzazione e la
manutenzione di riserve idriche antincendio, oggetto puntuale della
mozione in argomento. Il piano inoltre individua puntualmente le
principali criticità rilevate in ogni distretto antincendio
analizzando il rischio locale, elenca gli interventi e le attività
ad attivare, come, ad esempio, la necessità di migliorare appunto
la copertura di viabilità o la necessità di affrontare manutenzioni
su rete di distribuzione dell'acqua, ancora di eseguire interventi
selvicolturali per diminuire il carico di incendio, infine
l'opportunità di costruire punti di approvvigionamento. Nelle
valutazioni effettuate vengono chiaramente presi in considerazione
anche gli altri usi e le altre finalità, ad esempio, in qualche
caso, laddove è possibile, le vasche di carico hanno
contemporaneamente finalità antincendio rurale a servizio di
impianti agricoli di irrigazione, ciò al fine di razionalizzare sia
la disponibilità delle risorse idriche esistenti ma anche per
contenere il costo finanziario di tali infrastrutture. In
particolare, nel capitolo attività di previsione e prevenzione e
approvvigionamento idrico del piano sono esattamente definiti i
criteri di realizzazione di bacini di medie e piccole e micro
dimensioni per lo stoccaggio dell'acqua in ottica di un'efficace
attività antincendio boschivo, in linea con quanto suggerito dalla
mozione.
Queste sono alcune considerazioni che mettono in evidenza gli
strumenti in nostro possesso in materia di antincendio boschivo;
l'attenzione ovviamente è alta anche sul fronte agricoltura, dove
congiuntamente ai consorzi di miglioramento fondiario coinvolti
stiamo lavorando al fine di sviluppare e supportare gli iter
progettuali avviati al fine di poter accedere alle varie
opportunità di finanziamento.
Presidente -
Ha chiesto la parola il Presidente della
Regione, ne ha facoltà.
Lavevaz (UV) -
Per completare un po' la risposta, intanto
va detto che l'argomento che è portato in Consiglio con questa
mozione è di grande interesse, in particolare in questo momento
storico, e non lo è solo per la Valle d'Aosta, anche se la Valle
d'Aosta ha sicuramente degli aspetti da un lato delle opere che
sono legate in maniera molto stretta con la nostra storia, sono
stati ricordati poc'anzi, in particolare per le opere di grande
ingegneria del passato potrebbe essere un museo per quanto riguarda
l'uso delle acque in ambiente montano, e su questo credo che siamo
tutti consci dell'importanza della valorizzazione di questi aspetti
storici, quindi mi fa piacere che siano stati ricordati. Dall'altro
lato la Valle d'Aosta è anche una sorta di laboratorio, lo abbiamo
ricordato in queste settimane in diverse occasioni, in diversi
incontri anche di alto livello scientifico, e lo è, sempre parlando
di acque, per la sua geologia, per la sua idrologia, per gli
aspetti nivologici legati al fatto di avere, da un lato, le vette
più alte d'Europa e, dall'altro, un territorio completamente
montano, con una gestione sicuramente molto complessa dal punto di
vista della gestione delle acque come dicevamo prima, cosa che
secoli di storia ci hanno in qualche modo insegnato.
Quello che richiama la mozione, in particolare l'Osservatorio
sulla siccità, ho approfondito un po' la questione... in realtà
l'Osservatorio si occupa - d'altronde il titolo "Osservatorio" in
buona sostanza lo dice - di una fotografia della situazione, di un
sistema di allertamento meteo, di monitoraggio però in tempo reale
della situazione e non studia tanto la tendenza climatica in
prospettiva, questo viene fatto da altri studi. Ci troviamo di
fatto su due livelli temporali che sono ben distinti e che hanno la
difficoltà a essere confrontati su un ragionamento di prospettiva,
però è fuori di dubbio il fatto che gli scenari futuri sono
indubbiamente quelli che lei ha citato. La stessa ARPA in questi
giorni aveva diffuso i dati in cui si evidenzia la situazione in
particolare di questa stagione invernale, in cui abbiamo un
territorio che è assolutamente povero di neve e questo anche in
prospettiva, loro hanno degli indici che usano per calcolare in
buona sostanza, in base alla quantità di neve, il corrispettivo poi
in fase di scioglimento in metri cubi di acqua, questo denota a
livello di stoccaggio di acqua per le prossime stagioni, in
particolare per la fine dell'estate, una situazione molto pesante
da questo punto di vista. Si è parlato di progetti anche di PNRR,
fra l'altro, proprio nello specifico noi abbiamo presentato due
progetti nell'ambito di progetti presentati a ottobre scorso, due
progetti proprio di invasi che hanno questa funzione, una funzione
sia di stoccaggio per uso irriguo e anche eventualmente
antincendio.
L'Assessore ha fatto una disamina molto puntuale sulla
situazione, la rete di sistemi antincendio, quelli che invece i
nostri piani hanno messo a punto sono dei documenti un po' più
generici, in particolare abbiamo il
plan climat
che concerne
la definizione dei futuri scenari del nostro territorio in scala
più regionale e poi abbiamo la strategia regionale di adattamento
al cambiamento climatico di cui abbiamo parlato diverse volte nelle
ultime settimane, che in buona sostanza confermano scenari futuri
in cui la diminuzione della disponibilità delle acque, in inverno e
in estate in particolare, sarà un problema da gestire soprattutto
peraltro nella fascia di media montagna, che peraltro è anche
quella che ha maggiori rischi dal punto di vista degli incendi,
quindi c'è un doppio problema da risolvere. Sempre in questi
documenti si è evidenziata la necessità di intraprendere di
conseguenza delle azioni che devono essere volte proprio a
ottimizzare il consumo, com'è stato detto, in tutti i settori, da
quello idropotabile a quello agricolo, a quello idroelettrico a
quello antincendio, a quello anche per uso per la produzione di
neve artificiale, eccetera, tutte iniziative che devono essere tese
alla tutela della qualità dell'acqua e dell'ambiente. Questi
documenti hanno però evidenziato - e condivido quello che ha detto
la collega Minelli - la necessità di un ulteriore confronto e un
ulteriore approfondimento dal punto di vista scientifico proprio
per individuare le situazioni per le quali risulta opportuno
programmare in maniera più specifica la realizzazione di nuovi
accumuli o eventualmente adattare quelli esistenti in una logica
molto generale, come dicevo prima, dando a questi bacini una
valenza molto ampia e non specifica solo per uso agricolo.
La realizzazione di questi bacini è sicuramente una delle misure
necessarie per aumentare la resilienza mi verrebbe da dire, ma è un
termine che non mi piace, per adattare la realtà dei nostri
territori di montagna a questo cambiamento climatico che è sempre
più pressante, però su questo credo che sia assolutamente
necessario un approfondimento proprio dal punto di vista
dell'analisi scientifica, cosa che è in corso ma che richiede
ancora degli sforzi di approfondimento maggiore. Questo lo dicono
proprio questi primi piani che sono giunti a una conclusione del
ciclo e hanno dato questi primi risultati ma che per una messa a
terra puntuale di questi studi vanno fatti ulteriori
approfondimenti. Lei ha parlato, soprattutto in replica a quanto
detto dalla collega Minelli, di un lavoro di approfondimento, io su
questo sono assolutamente d'accordo, l'ho detto nell'intervento, la
mozione però dice una cosa diversa: "impegna il Governo, entro
sessanta giorni, ad avviare un'attività legislativa". Questo,
secondo me, è un aspetto che al momento non è accoglibile,
semplicemente perché non è l'iniziativa legislativa il prossimo
passo da fare. Il prossimo passo da fare è completare l'analisi
scientifica per poi decidere se è necessaria una legge, se è
necessario un altro tipo di passaggio per predisporre e aggiornare
questa pianificazione regionale che, io condivido con lei, sia
necessaria. Sicuramente dobbiamo tornare su questo argomento, io
sono anche disponibile a prendermi un impegno a condividere una
futura mozione che vada in questo senso, ma non è, secondo me e
secondo noi, condivisibile la mozione così come è presentata perché
anticipa ai prossimi sessanta giorni già l'avvio di un'attività
legislativa che invece, a mio avviso, deve avvenire in un secondo
momento a conclusione di un'attività pianificatoria più
compiuta.
Presidente -
Ha chiesto la parola il consigliere Distort,
ne ha facoltà.
Distort (LEGA VDA) -
Grazie assessore Sapinet, grazie
presidente Lavevaz.
Io ho avuto la netta sensazione, per tutta la durata
dell'intervento dell'assessore Sapinet, così come per il 99,9
percento della durata del suo intervento, Presidente, che ci fosse
il totale allineamento. Io capisco che l'italiano, per quanto sia
una lingua complessa che riesce a scendere nei dettagli più
facilmente di altre lingue, si presta allo stesso tempo, proprio
per la sua complessità, a essere equivocata, però sinceramente io
le dico che un'impegnativa che dice: "avviare entro sessanta
giorni, attraverso gli uffici regionali, un'indagine preliminare
per l'individuazione di un percorso"...  io le dico
sinceramente che mi sono fatto delle remore a presentare una
mozione che desse così tanto spazio all'iniziativa di Governo,
perché nei presupposti, o comunque nelle dinamiche di un esponente
di opposizione è insito l'incalzare il Governo, ma qui è tutt'altro
che incalzare, poi è ovvio che individui un percorso legislativo ma
l'individuazione di un percorso vuol dire anche elementi che
mettiamo in atto, sotto quale forma lo definiamo, in che ambito
entriamo: entriamo nell'ambito urbanistico, entriamo nell'ambito
della sicurezza, entriamo nell'ambito idrogeologico, di difesa del
suolo. Sinceramente ho la sensazione che o diciamo le stesse cose
ma per una dinamica tra opposizione e maggioranza esiste la
consuetudine di non accettare le iniziative, oppure veramente ci
stiamo muovendo su un equivoco, stiamo dicendo due cose guardando
da due punti di vista. D'altronde quasi 2500 anni fa c'era già
arrivato Aristotele quando diceva che l'essere lo si dice in modo
molteplice, così succede della verità, la verità è una ma ci sono
tanti punti di vista che non vanno a relativizzare la verità perché
rimane sempre
adaequatio intellectus ad rem
come diceva
Tommaso D'Aquino, però ci sono punti di vista, punti di
osservazione diversi.
La mozione, secondo quanto lei mi dice, non è accoglibile e, di
conseguenza, immagino che chieda il ritiro o diversamente voi vi
asterrete. Io, mi permetta, ma concludo il ciclo con la votazione,
non mi preoccupa il dover incassare una sconfitta dal punto di
vista numerico perché comunque ci sono premesse in quanto lei ha
detto che sono estremamente interessanti e che faranno sì che
prossimamente ci saranno ulteriori atti ispettivi per andare a
indagare la situazione e lo stato dell'arte su un tema estremamente
importante, anche perché su questo si gioca il concetto di
sostenibilità. La sostenibilità è proprio il nostro impegno odierno
di cedere alle generazioni che ci seguono un territorio che sia
ospitale. Questo è quanto viene richiesto a un Governo, questo è
quanto ribadiamo noi con questa mozione e questo sarà l'ulteriore
approfondimento che noi svolgeremo in futuro.
Io chiedo pertanto di mettere in votazione la mozione anche per
poter osservare quali forze politiche si definiscono in
allineamento o con le quali sia necessario stabilire un diverso e
ulteriore approfondimento. Grazie per l'attenzione.
Presidente -
Se non vi sono altri interventi o
dichiarazioni di voto, mettiamo in votazione... ha chiesto la
parola la consigliera Minelli, ne ha facoltà.
Minelli (PCP) -
Ho ascoltato con attenzione sia il primo
che soprattutto le precisazioni del secondo intervento del collega
Distort; devo dirle, collega, che io condivido buona parte
dell'analisi che lei ha fatto riguardo alla situazione generale,
all'
excursus
storico per quanto riguarda il problema delle
acque nella nostra regione.
Riguardo invece all'impegno della mozione, ciò che crea quella
che lei ha chiamato preoccupazione è il principio stesso che un
pezzo di quell'impegno va a sostenere, cioè che occorre incentivare
aziende e privati che vadano a utilizzare le acque che sono, o
almeno dovrebbero restare completamente pubbliche. Le
considerazioni che ha fatto l'assessore Sapinet, in particolare
sull'utilizzo dei bacini per fronteggiare il problema degli
incendi, che peraltro era anche contemplato nella mozione, è
sicuramente interessante ,così come l'ipotesi di pensare a uno
stoccaggio delle acque per gli usi agricoli, ma proprio perché
questi usi, quello relativo allo spegnimento degli incendi o quello
relativo agli usi agricoli, sono sostanzialmente degli utilizzi
pubblici, rivolti alla collettività, la proposta di incentivare
un'iniziativa privata in questo senso non ci convince. Questo non
significa una posizione contraria all'opportunità di realizzare dei
bacini di proprietà pubblica per questi scopi, non è questa la
posizione e l'atteggiamento. Rassicuro sul fatto che non c'è una
preclusione ideologica perché si fa spesso ricorso qui
all'aggettivo "ideologico" inteso in senso negativo quando
esprimiamo una posizione. Mi sembra che questo sia un po' fuori
luogo, anche perché, dal punto di vista etimologico, il significato
di "ideologico" è sia ciò che concerne un'ideologia, quindi viene
visto in senso rigido, negativo, ma è anche ciò che si riferisce
alle idee, quindi in questo senso l'idea è chiara e credo che la
proposta che un po' è venuta - e non so se potrà essere ripresa in
un secondo tempo - di fare degli studi in questo senso per capire
che cosa c'è, che cos'è possibile utilizzare meglio, che cos'è
possibile implementare attraverso appunto la creazione di qualche
altra situazione, di qualche piccolo o medio invaso che possa
servire a questi scopi potrà essere ripresa successivamente. Era
per spiegare anche al collega Distort la posizione.
Presidente -
Vi sono altre dichiarazioni di voto? Metto
in votazione la mozione. La votazione è aperta. La votazione è
chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Erika Guichardaz, Jean-Pierre Guichardaz,
Jordan, Lavevaz, Malacrinò, Marguerettaz, Marquis, Marzi, Minelli,
Padovani, Restano, Rosaire, Sapinet, Testolin)
La mozione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK