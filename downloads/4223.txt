Consiglio Regionale della Valle d'Aosta - Oggetto del Consiglio n. 565 del 11 novembre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 565 del 11 novembre 1981 - Resoconto
OGGETTO N. 565/81 - CONSEGUENZE DELLE MUTAZIONI DI DESTINAZIONE
EDILIZIA DEGLI STABILI DESTINATI AD ABITAZIONI CIVILI.
(Interpellanza)
Presidente
- Do lettura dell'interpellanza presentata dal
Consigliere Minuzzo:
INTERPELLANZA
Visto che il problema della casa si manifesta sempre più
nella gravità;
Tenuto conto che una recente sentenza della Corte di
Cassazione ritiene penalmente perseguibile chi muta la
destinazione, non accompagnato da lavori edili, di stabili
destinati ad abitazioni civili;
Considerato che tutte le trasformazioni delle destinazioni
residenziali avvenute dopo il 3 agosto 1973 sono
amministrativamente e penalmente perseguibili;
Preso atto che anche nella nostra Regione molte sono le
trasformazioni abusive;
INTERPELLA
l'Assessore competente per conoscere:
1) se gli uffici dell'assessorato hanno già preso in
considerazione la citata sentenza della Corte di
Cassazione;
2) quali indirizzi intenda assumere l'Assessore e la Giunta
regionale e quando;
3) come intenda censire tali trasformazioni.
Presidente
- Il Consigliere Minuzzo intende illustrare la
relazione? Ne ha facoltà.
Minuzzo (PSDI)
- Mi sembra che non ci siano grossi
problemi e che la interpellanza sia sufficientemente chiara.
Presidente
- Risponde il Presidente della Giunta,
Consigliere Andrione.
Andrione (UV)
- La sentenza in questione, se l'ho capita
bene, stabilisce che è atto al di fuori della legge, a seguito
della legge sull'equo canone, dichiarare che uno stabile è ufficio
e di conseguenza affittarlo al di fuori delle regole dell'equo
canone, se in quell'ufficio avvengono le operazioni di dormitorio,
lavatoio ecc.... che sono quelle normali di un'abitazione.
Stabilito che questo è un atto fuori della legge, evidentemente
è un reato.
Stabilito altresì che, per quanto riguarda specificatamente la
Regione, noi caso mai abbiamo fatto l'operazione inversa, perché
abbiamo messo in stabili che erano adibiti ad uffici delle persone
sfrattate o che erano senza casa; non temiamo assolutamente che vi
siano dei problemi penali che riguardano la Regione, infatti non
penso che il Consigliere Minuzzo volesse dire questo.
Non mi sembra possibile sostenere che tutte le trasformazioni
delle destinazioni residenziali avvenute dal 3 agosto '73 siano
perseguibili, perché otto anni sono il termina di prescrizione di
un reato con mandato di cattura obbligatorio, non certamente per
illeciti di questo genere.
Infine l'Amministrazione regionale non assume degli indirizzi
particolari in questo campo, in quanto questo come illecito doveva
essere rilevato dal Pretore.
Quello che vorrei capite dell'interrogazione del Consigliere
Minuzzo è che cosa egli intende per censimento: censimento di
abitazioni che sono state destinate a degli usi che non sono di
abitazione - ed allora in questo caso bisogna fare un esposto alla
Pretura -, oppure censimento di stabili che sarebbero suscettibili
di diventare abitazioni? Mi sembra che la richiesta del Consigliere
Minuzzo non sia attuabile perché non è compito della Regione, né
degli uffici Amministrativi, denunciare illeciti di qualsiasi
natura essi siano.
Presidente
- Il Consigliere Minuzzo ha facoltà di
replicare.
Minuzzo (PSDI)
- Gli illeciti, Signor Presidente, erano
chiari e se Lei avesse avuto la cortesia, visto che si è assunto
l'onere o l'onore di rispondere, di andare a vedere quella che era
stata la sentenza della Corte di Cassazione in materia, avrebbe
visto che l'interpellanza era stata fatta ad hoc e non c'era nulla
di straordinario.
Concordo con il Presidente quando dice che la Regione non è
toccata direttamente da questa cosa, in quanto ha compiuto
l'operazione in senso inverso.
Il discorso riguardava tutte quelle abitazioni che erano state
adibite ad abitazione e che poi hanno subito la trasformazione in
uffici senza tenere conto delle disposizioni in materia.
Io ritengo che, vista l'enorme carenza di alloggi nella città di
Aosta e nella Valle in genere, certe azioni in questo senso
dovrebbero partire dalla Giunta regionale: dovrebbe essere la
Giunta ad andare a cercare con i mezzi che riterrà opportuni queste
infrazioni; per cui non posso dichiararmi soddisfatto.
Per quanto concerne l'interpellanza di per se stessa, questa era
attuale al momento della presentazione perché c'era stata quella
sentenza della Corte di Cassazione; in questi giorni - e ringrazio
dell'informazione il collega Nebbia - un'altra Sezione di
Cassazione ha dato un parere diverso dalla prima sentenza, per cui
è stato chiesto un incontro tra tutte le Sezioni e ci sarà un
organismo che deciderà l'autentica interpretazione della legge; a
quel momento potremo avere degli elementi maggiori sulle cose da
fare.
Non posso dichiararmi soddisfatto della risposta, al di là
dell'ultima sentenza di una Sezione della Corte di Cassazione,
appunto perché il Presidente della Giunta ha risposto con
abbastanza approssimazione, per cui non mi ha dato la sensazione di
avere la volontà di andare verso gli indirizzi che si prefiggeva la
presentazione di questa interpellanza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK