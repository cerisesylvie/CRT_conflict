Consiglio Regionale della Valle d'Aosta - Oggetto del Consiglio n. 3785 del 11 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
DIFENSORE CIVICO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3785 del 11 luglio 2024 - Resoconto
OGGETTO N. 3785/XVI - Chiusura della discussione generale
congiunta sulla PL n. 140: "Adeguamento della disciplina in materia
di Garante dei diritti delle persone con disabilità. Modificazioni
alla legge regionale 28 agosto 2001, n. 17 (Disciplina del
funzionamento dell'Ufficio del Difensore civico. Abrogazione della
legge regionale 2 marzo 1992, n. 5 (Istituzione del Difensore
civico)) e sulla PL n. 145: Modificazioni alla legge regionale 28
agosto 2001, n. 17 (Disciplina del funzionamento dell'Ufficio del
Difensore civico. Abrogazione della legge regionale 2 marzo 1992,
n. 5 (Istituzione del Difensore civico))".
Bertin (Presidente) -
Con 34 Consiglieri presenti
possiamo riprendere i lavori. Con la mattinata abbiamo finito la
discussione generale sulle proposte di legge 140 e 145, pertanto
siamo alla replica del Governo. Si è prenotato l'assessore Marzi a
cui passo la parola.
Marzi (SA) -
La presente proposta di legge, come
richiamato, introduce una manutenzione all'attuale vigente impianto
normativo, andando a recepire le osservazioni formulate dal
Difensore civico alla quale figura, da agosto del 2022, sono state
assegnate anche le funzioni di garantire i diritti delle persone
con disabilità. Quest'ulteriore compito assegnato al Difensore
civico pone ancor più valore alla sua funzione rispetto alla
centralità della persona, che, al di là di ogni condizione, deve
poter esprimere senza condizionamenti la propria personalità e
vedere garantiti a tutti i medesimi diritti di accesso senza
barriere di alcun tipo.
La proposta 145 va a soddisfare nel contempo le richieste
provenienti dalle associazioni del terzo settore operanti nella
nostra Regione, tra cui in particolar modo, come tra l'altro
richiamato sia nella proposta di legge 140 che nella 145, da parte
del Coordinamento Disabilità della Valle d'Aosta (Co.Di.VdA), che
evidenziavano già, rispetto alla proposta del gruppo Lega del 2022,
la necessità di implementare sia le risorse umane negli uffici che
quelle finanziarie, proprio per poter svolgere al meglio le
delicate funzioni, con stanziamenti già previsti nel corrente
anno.
È inutile che stia a richiamare il dibattito di questa mattina,
assolutamente proficuo, per il quale ringrazio tutti quanti i
partecipanti, a partire dai relatori fino ai presentatori delle
istanze, piuttosto che al Presidente della I Commissione, perché
come richiamato, arriviamo a modificare con le proposte di legge
140 e 145 l'impianto legislativo, che, a sua volta, era frutto di
un percorso condiviso, partito appunto da alcune proposte di
quest'Aula.
Il significato alto della norma e il recepimento delle
osservazioni del Garante del coordinamento per la disabilità si
declinano quindi in concreto nel fornire al Difensore civico il
supporto necessario per poter far fronte agli ulteriori compiti
assegnati nell'ambito dell'istituto della difesa civica regionale e
per svolgere al meglio le delicate funzioni recentemente
conferite.
Già dall'anno 2024 viene quindi implementato l'attuale
staff
con l'assegnazione a tempo indeterminato di un
funzionario appartenente alla categoria D, con stanziamento a
carico del bilancio regionale, provvedendo nel contempo ad
apportare alcuni aggiustamenti marginali all'attribuzione del
Garante dei diritti delle persone con disabilità per assicurarne
una maggiore coerenza e integrazione con le funzioni già in essere.
Proprio la centralità della persona, tra l'altro come richiamato
durante il dibattito, ha caratterizzato tutto l'evento "Expo AID"
la persona al centro dello scorso anno a cui abbiamo partecipato,
presenti anche i colleghi Manfrin e Ganis, con un ampissimo
coinvolgimento del mondo del terzo settore e dell'associazionismo
italiano per parlare appunto di piena attuazione della Convenzione
ONU sui diritti delle persone con disabilità e di partecipazione
alla vita sociale, politica e civile di ogni persona, con la
valorizzazione dei talenti, delle competenze e capacità di
tutti.
L'attenzione sul tema si è inoltre esplicitata anche attraverso
l'approvazione delle linee guida regionali dei PEBA, che sono
stati, tra l'altro, richiamati e che hanno a che fare con un
emendamento presentato e un ordine del giorno presentato e, proprio
per questo motivo, cerchiamo di dare, all'interno di un discorso
più organico, una risposta già sia sull'emendamento che sull'ordine
del giorno, in condivisione con le nuove linea dei PEBA, con gli
Enti locali del territorio, dopo circa 37 anni dalla loro
approvazione legislativa, anche prevedendo nel disegno di legge di
variazione al bilancio, a breve sottoposto all'esame del Consiglio,
specifiche risorse aggiuntive per finanziare interventi di
abbattimento delle barriere. È quindi importante rilevare che su
questo tema interveniamo sia sulla parte di programmazione sociale
e urbanistica, supportando i Comuni sul territorio regionale nella
predisposizione dei piani, sia nella parte esecutiva, garantendo le
risorse per poter effettuare gli interventi di rimozione delle
barriere stesse.
Rispetto all'ordine del giorno presentato, come tra l'altro
richiamato dalla collega Guichardaz nella fine della mattinata di
oggi, se ne condivide lo spirito e pertanto si ritiene sia
possibile approvarlo, chiedendo però di stralciare il punto 1, che
è superato, tenendo conto che le linee guida, al punto 2.2, già
prevedono il coinvolgimento dei cittadini e delle associazioni per
ciò che riguarda i PEBA stessi.
Parallelamente chiediamo solo ai colleghi di emendare il punto
2, nel senso di dare mandato a proseguire nella sensibilizzazione
sull'importanza dei PEBA che, di fatto, è già stata avviata
coinvolgendo anche il CELVA. Le linee guida prevedono che gli Enti
locali attuino attività di verifica periodica di monitoraggio degli
interventi previsti, anche rispetto alle nuove esigenze che possono
rendersi necessari, in modo da garantire il costante aggiornamento
dei piani, anche tenuto conto delle priorità di intervento che
possono variare nel corso del tempo. La finalità dei piani infatti
è quella di supportare le Amministrazioni comunali nell'orientare
le programmazioni urbanistiche di realizzazione di interventi e
opere finanziate ad agevolare la fruizione degli spazi pubblici,
garantendo in prospettiva a tutte le persone accessibilità,
mobilità e fruibilità degli spazi, dei luoghi e degli edifici in
condizioni di sicurezza e autonomia, ponendo sempre le persone al
centro delle politiche sociali e di sviluppo.
L'emendamento invece n. 1, come, tra l'altro, la collega
Guichardaz ha fatto chiaramente capire quando ha detto che è stato
presentato l'ordine del giorno anche perché magari era possibile
che l'emendamento 1 non venisse recepito, non si ritiene
accoglibile sia per il fatto che va a decidere su ulteriori compiti
che andrebbero a sommarsi all'ingente lavoro del Difensore civico,
sia riguardo al fatto che la funzione dello stesso si
sovrapporrebbe in merito alle scelte urbanistiche, architettoniche
e di edilizia proprie alle Amministrazioni comunali, alle quali
spettano responsabilità e gestione esclusiva del territorio di
competenza. Non riteniamo quindi ragionevole di poter decidere su
tali ambiti senza un coinvolgimento nel merito dei soggetti su cui
si intenderebbe normare, senza tener conto che consentire a ogni
cittadino di rivolgersi direttamente a un soggetto terzo, senza
passare per l'Amministrazione comunale, ingenererebbe tutta una
serie di difficili situazioni di gestione e confusione dei ruoli,
delle relazioni e delle competenze.
Come, tra l'altro, richiamato anche dal Presidente della I
Commissione, il collega Lavevaz, sia nel rendere chiaro il fatto
che la 145 è un'ottima mediazione anche amministrativa, senza voler
assolutamente togliere merito a chi ha proposto la 140... e di
fatto che sia un disegno di legge che consente ad oggi di arrivare
a chiudere un cerchio rende merito non soltanto da un punto di
vista politico a un interesse più generale, ma anche da un punto di
vista amministrativo al fatto che in quella maniera si riesce a
dare una risposta. Per lo stesso tipo di motivo quindi permettetemi
- anche se non è il caso per questioni di pragmatismo e di
incarnazione delle necessità, è assolutamente corretto che anche
rispetto all'autonomia dei Comuni, rispetto ad un tema che per 37
anni li ha visti non potersi muovere in tal senso... - di dire che
conviene assolutamente dare un riscontro politico positivo
all'ordine del giorno presentato dal gruppo delle colleghe del PCP,
ma non potremo approvare l'emendamento sul quale invece ci
asterremo. Ringrazio tutti per il proficuo dibattito.
Presidente -
Vi sono altri interventi? Ha chiesto la
parola la consigliera Erika Guichardaz, ne ha facoltà.
Guichardaz E. (PCP) -
Stavo anticipando ai miei colleghi
che in un clima di collaborazione, che sembra sia stato instaurato
- e lo abbiamo visto già rispetto all'inversione della nostra
risoluzione ieri -, sinceramente togliere il primo punto all'ordine
del giorno è toglierne la parte importante, perché lì si assegna
effettivamente, a colei che ha preso il ruolo di Garante le si
danno dei compiti e soprattutto io non so se ritorni a lei, ma in
audizione ci è proprio stato detto chiaramente che non sono state
coinvolte le associazioni, quindi, secondo me, togliere quella
prima parte dell'impegnativa vuol dire togliere proprio la parte
più importante. Noi quindi, rispetto all'ordine del giorno,
chiediamo che venga messo al voto invece rispetto alla formulazione
che abbiamo presentato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK