Consiglio Regionale della Valle d'Aosta - Oggetto del Consiglio n. 995 del 4 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 995 del 4 novembre 2021 - Resoconto
OGGETTO N. 995/XVI - Interpellanza: "Avvio dei lavori
necessari a garantire l'agibilità della scuola Ruelle di St.
Germain a Montjovet".
Bertin (Presidente) -
Punto n. 45 all'ordine del giorno.
Si è prenotato il consigliere Carrel, ne ha facoltà.
Carrel (PA) -
Con questa interpellanza vogliamo parlare
di edilizia scolastica, di scuola e di scuola di montagna di fatto,
perché dai primi di ottobre la scuola di Saint-Germain è chiusa a
causa di importanti danni strutturali che hanno costretto
l'Amministrazione comunale a rendere inagibile questo plesso
scolastico che ospita ben trentanove bambini, di cui trentadue
della scuola primaria e sette del settore infanzia.
Voglio ricordare che questa scuola ospita anche i ragazzi del
Comune di Emarèse, un dato sicuramente importante per capire meglio
l'intento della nostra interpellanza. Vogliamo così chiedere al
Governo quali siano le soluzioni temporanee trovate
dall'Amministrazione comunale perché da un sopralluogo fatto anche
con il Sindaco e un Assessore comunale ci è stato detto che è stata
trovata una soluzione presso il capoluogo e che la situazione si è
risolta in pochi giorni grazie al pronto intervento
dell'Amministrazione comunale che dobbiamo sicuramente ringraziare,
ma vogliamo anche capire quali siano le criticità riscontrate con
degli incontri con i genitori che ci auspichiamo e crediamo che
comunque l'Assessorato o qualcuno dell'Assessorato abbia già svolto
quindi per comprendere qual è la situazione.
Infine ma forse è il quesito principale è quale sia l'intenzione
del Governo regionale in merito ai lavori necessari per l'agibilità
della scuola Ruelle a Saint-Germain. Chiediamo questo in quanto
abbiamo letto, e ho avuto modo appunto durante il sopralluogo di
parlarne direttamente con il Sindaco del Comune di Montjovet, ci è
stato detto che "qualsiasi cosa sarà da fare, come Comune, non ce
la faremo, non abbiamo i soldi né per sistemarla, né per demolirla,
chiediamo aiuto alla Regione".
Ricordo inoltre che questo edificio, oltre a ospitare la scuola,
ospita una palestra che serviva comunque anche per svolgere
l'attività di educazione fisica dei ragazzi, ma non solo, anche
attività di altre associazioni sportive, aveva dei locali adibiti
anche per delle riunioni del coro e di altre associazioni e
soprattutto la sede dei vigili del fuoco. Tutte queste
associazioni, anche i vigili del fuoco, sono state ricollocate però
in garage o situazioni temporanee, però hanno bisogno di
comprendere se e come la Regione ha intenzione di intervenire su
questa struttura.
Questa nostra interpellanza quindi ha proprio il fine di
comprendere se la Regione ha intenzione di investire del denaro per
demolire o ristrutturare questa sede e soprattutto se questa sede
rimarrà una sede scolastica perché ormai siamo vicini alla data in
cui bisognerà iscrivere i ragazzi per l'anno scolastico 2022-2023,
quindi crediamo sia corretto sia per gli abitanti di Saint-Germain
ma soprattutto per gli abitanti di Emarèse avere un quadro chiaro e
definito per comprendere dove iscrivere i propri bambini e ragazzi
alle scuole, anche perché ipotizzo che se noi oggi diciamo che
questa scuola verrà ristrutturata in cinque anni, magari mio figlio
che deve iniziare la prima elementare e abita a Emarèse, posso
mandarlo in una scuola dove frequenterà per cinque anni la stessa
classe e gli stessi ragazzi, mentre se l'intervento è più
immediato, posso fare delle scelte diverse. Credo quindi che questo
sia il quesito principale su cui come Regione dobbiamo dare delle
risposte.
Presidente -
Per la risposta, ha chiesto la parola
l'assessore Caveri.
Caveri (VdA Unie) -
Giusto all'indomani della decisione
assunta dal Comune di Montjovet di chiusura della scuola - ricordo
che le scuole primarie dipendono dai Comuni e non dalla Regione -
noi abbiamo incontrato il sindaco Nigra e l'Assessore
all'istruzione del Comune per cercare di capire un po' come si
fosse sviluppata questa situazione.
Sono circa dieci anni che la scuola di Ruelle è sotto
osservazione e a partire dal 2016 ci fu una decisione tecnica di
mettere dei sensori per capire il movimento di questa scuola che si
evidenziava anche a occhio con la presenza di alcune crepe
nell'immobile.
Il geologo che si sta occupando di questa vicenda dall'oggi
all'indomani, visti dei movimenti sospetti, ha deciso di chiedere
al Sindaco di Emarèse, che è l'autorità pubblica che si deve
occupare di cose di questo genere, di sgombrare rapidamente la
scuola e in questo momento si stanno facendo degli accertamenti e
assai probabilmente - ma, ripeto, questa è un'ipotesi che mi è
stata prospettata dal Sindaco sulla base delle prime
expertises
tecniche - noi non ci troviamo di fronte a un
problema legato alla solidità della scuola ma addirittura a una
solidità di versante. D'altra parte chiunque conosca la zona e
guardi questo versante della montagna noterà che non c'è nessuna
casa che sia stata costruita nella parte sopra la scuola,
probabilmente già anticamente c'era la consapevolezza che si
trattasse di una zona particolarmente in movimento.
Come lei diceva giustamente, i trentadue bambini delle scuole
elementari sono stati portati al Borgo, per capirci in un immobile
vuoto che si trova ai piedi della Mongiovetta, mentre sette bambini
delle materne sono stati portati al capoluogo. La particolarità dei
trentadue bambini delle scuole elementari è che dodici vengono da
Emarèse, che ricordo invece ha vivente e... come dire? efficace la
presenza delle scuole materne. Ricordo a questo proposito che,
mentre la scuola materna di Emarèse è considerata scuola di
montagna, la scuola di Saint-Germain non è scuola di montagna
proprio per l'altimetria alla quale si trova.
Numeri alla mano e sulla base di questa vicenda noi
incontreremo, assieme al Comune e assieme alle autorità
scolastiche, quindi il dirigente scolastico Peduto e la
sovrintendente agli studi Fey, i due Sindaci e i genitori dei
bambini. Ricordo che nel caso di Saint-Germain siamo a fronte di
pluriclassi, che è un modello pedagogico sul quale io credo si
debba riflettere e ha cominciato a riflettere la stessa
Amministrazione comunale di Montjovet, la quale è estremamente
dubbiosa. Io so che lei ha incontrato il sindaco Nigra e le avrà
confermato che oggi l'intenzione è quella di riunire le scuole,
quindi di fare in modo che le pluriclassi di Saint-Germain
diventino classi piene nel resto del territorio comunale dove
esistono le scuole. Questa può essere considerata una scelta
dolorosa che però, guardando come faremo il 9 l'incidenza
demografica, in qualche maniera ci porrà degli interrogativi.
Che cosa farà Emarèse? Non avendo avuto contatti con
l'Amministrazione di Emarèse, non mi è ancora dato sapere, cioè se
Emarèse tenterà, come qualcuno dice, di rifare le scuole primarie e
le scuole elementari nel proprio Paese, magari spostando dei
bambini dal resto della collina di Saint-Vincent e Emarèse, oppure
se deciderà, come già avviene per i bambini che fanno le elementari
a Ruelle, di fare le scuole medie a Saint-Vincent, che, dal punto
di vista logistico, potrebbe avere anche una sua
significatività.
Resta il tema di intanto potenziare gli immobili a disposizione
dei bambini delle elementari che si trovano, come dicevo prima, al
borgo, si era parlato di un prefabbricato, oggi si parla di un
possibile aiuto da parte di CVA che a poche centinaia di metri
dalla scuola elementare ha a disposizione un grosso salone dove
potrebbero essere svolte delle attività di mensa e anche delle
attività sportive, vedremo, io ho già chiesto a CVA di dare la
massima disponibilità, ma devo dire che loro stessi nei contatti
con il Comune avevano dimostrato il massimo interessamento, resta
la questione delle associazioni di Saint-Germain che si trovavano a
Ruelle. Da questo punto di vista, ne parleremo con il Comune, come
lei ha detto, ci sono molte attività meritorie: vigili del fuoco
volontari, associazioni ricreative e culturali, quindi si tratterà
di trovare una soluzione. A naso credo di poter dire però con
estrema onestà che mi sembra che le circostanze che si stanno
creando porteranno alla scelta, che, ripeto, è una scelta che noi
dovremo condividere con i genitori della zona e soprattutto con gli
amministratori comunali per capire... anche perché un'eventuale
scelta di ricostruzione della scuola deve comunque tenere conto di
una situazione di criticità che noi abbiamo condiviso con i Comuni
della Valle d'Aosta. È chiaro quindi che, prima di ricostruire una
scuola come Ruelle, ci sono delle scuole singole in alcuni comuni
dove persistono magari delle problematiche antisismiche che devono
essere risolte con assoluta priorità, non avendo, tra l'altro, al
momento un esatto quadro dei fondi scolastici che potrebbero venire
dall'ultimo decreto-legge che è stato approvato che riguarda
l'edilizia scolastica e sul quale non abbiamo ancora piena
determinazione di quante risorse potremmo avere a disposizione. In
un incontro di qualche mese fa con il presidente del Celva Manes e
con tutti i Sindaci abbiamo concordato in maniera corale sul fatto
che oggi, prima di avere la costruzione o la ristrutturazione di
scuole nuove, bisogna avere la certezza in un periodo ragionevole
di poter poi avere degli studenti di quelle scuole, perché
altrimenti rischiamo di costruire delle scuole che poi non potranno
vedere dei bambini per la semplice ragione che evoco spesso in
quest'aula che le nascite languono in Valle d'Aosta.
Presidente -
Per la replica, ha chiesto la parola il
consigliere Carrel.
Carrel (PA) -
Ovviamente la situazione e i numeri sono
sicuramente importanti, soprattutto se dobbiamo ripensare a una
scuola in Valle d'Aosta, è ovvio che vanno considerati anche i
numeri, però credo sia giusto - e per questo abbiamo portato questa
interpellanza - fare chiarezza ed essere chiari anche con le
famiglie soprattutto di Emarèse a questo punto, per poi poter
assumere le scelte che ritengono più opportune, quindi credo che
l'incontro che si svolgerà, se non erro, lunedì potrebbe essere un
incontro utile proprio ad approfondire queste tematiche.
Per quanto riguarda il problema della solidità del versante, non
so se è proprio del versante, in quanto davanti alla scuola vi è un
parcheggio con un grande muro e questo muro non ha avuto nessun
tipo di cedimento e se nulla è stato costruito sopra, è anche vero
che sotto hanno costruito delle case, quindi non penso che se il
versante scende, costruiscono delle case sotto, e questo me lo
auguro perché sennò qualcosa non va. Sicuramente quindi vi è un
problema di solidità di quel pezzo di versante, parlando con varie
famiglie, sono state ipotizzate varie motivazioni, ma credo sia
giusto andare ad approfondire il tema e capire quali sono le scelte
che meglio si prospettano per il futuro. L'obiettivo di questa
interpellanza era proprio sentirci dire se Ruelle avrà ancora una
scuola o se non avrà più la scuola.
Ovviamente chiudere una scuola fa sempre male e dispiace, posso
comprendere le motivazioni, però vanno, secondo me, ben spiegate,
ben motivate in tempo così da lasciare poi alle famiglie la
possibilità di scegliere ciò che ritengono più opportuno sia al
Comune di Emarèse per valutare se vi sono le possibilità di
riaprire la scuola a Emarèse nei locali che aveva predisposto,
oppure fare un ragionamento con le Amministrazioni di Montjovet e
Emarèse e a questo punto ipotizzo anche Saint-Vincent.
Per quanto riguarda il prefabbricato, che è strettamente legato
al problema della palestra perché mi è stato sottolineato che oggi
la palestra viene usata come mensa e quindi i bambini delle scuole
di tutta Montjovet non hanno più una palestra dove fare educazione
fisica... e sappiamo l'importanza dell'educazione fisica
soprattutto per i bambini, quindi, di fatto, credo che con l'arrivo
- e ormai è arrivata - della stagione invernale non sia più
possibile portare i bambini fuori, quindi è bene che ci sia la
disponibilità di CVA, cerchiamo magari di accelerare per permettere
il prima possibile anche a tutti ragazzi di Montjovet di effettuare
le lezioni di educazione fisica in un luogo che sia consono.
La ringrazio per la risposta, non posso dirmi né soddisfatto, né
amareggiato dalla sua risposta, ma sicuramente è una risposta che
ci auspicavamo chiara e netta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK