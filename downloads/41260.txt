Consiglio Regionale della Valle d'Aosta - Oggetto del Consiglio n. 420 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Corpo forestale valdostano e relative strutture
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 420 del 20 febbraio 2019 - Resoconto
OGGETTO N. 420/XV - Interrogazione: "Criteri adottati per la
nomina del Comandante del Corpo forestale della Valle
d'Aosta".
Rollandin (Presidente)
- Punto 14 all'ordine del giorno.
Pour la réponse, la parole à l'assesseur Chatrian.
Chatrian (ALPE)
- L'incarico di comandante del Corpo
forestale della Valle d'Aosta rientra tra gli incarichi fiduciari
indicati dall'articolo 11 della legge regionale 22 del 2010.
Pertanto, il comandante è individuato su base fiduciaria tra
soggetti in possesso dei requisiti di legge, compresi quelli
previsti dalla legge regionale 12 del 2002, recante "Nuove norme
sull'ordinamento e sul funzionamento del Corpo forestale della
Valle d'Aosta e sulla disciplina del relativo personale", che
stabilisce il possesso per il comandante del corpo del diploma di
laurea specialistica o del diploma di laurea conseguito in un corso
di durata almeno quadriennale in discipline giuridico-economiche o
agrario-forestali.
Il dottor Dovigo, nominato con deliberazione della Giunta
regionale n. 91 del 2019 è in possesso di laurea specialistica in
Scienze forestali. Il dottor Dovigo possiede una formazione tecnica
nel campo delle scienze forestali e un'ottima esperienza che spazia
dalla gestione delle attività legate alla forestazione, alla
formazione, all'agricoltura, alla gestione dei programmi
cofinanziati con fondi europei, temi e settori di cui si è occupato
nelle vesti sia di funzionario che di dirigente. Crediamo, come
governo regionale, di aver individuato la figura adatta a ricoprire
il ruolo di comandante del corpo forestale, che ritornerà a essere
una struttura portante del Dipartimento risorse naturali,
all'interno del quale sarà nuovamente incardinato, proprio per
ottimizzare le sinergie operative tra le strutture del
dipartimento, razionalizzando e ottimizzando gli interventi sul
territorio.
In merito, colleghi, alla seconda domanda, trattandosi di
incarico fiduciario, non si applicano le procedure di pubblicità
preliminari al conferimento degli incarichi dirigenziali di cui
all'articolo 20 della legge regionale 22 del 2010, per cui non è
prevista nessuna valutazione di candidatura.
Infine, il dottor Dovigo ha dichiarato sotto la sua
responsabilità di non avere nessuna incompatibilità rispetto
all'incarico ricevuto. Non sono ancora stati fatti controlli
specifici su questa dichiarazione, ma si ricorda che il dottor
Dovigo ha già svolto l'incarico di comandante del Corpo forestale
della Valle d'Aosta nel periodo dall'8 ottobre 2007 al 31 agosto
2008. Penso di aver risposto in maniera puntuale ai due quesiti.
Riteniamo il dottor Dovigo persona valida, competente e capace di
ridare dignità al Corpo forestale della Valle d'Aosta.
Presidente
- La parola al collega Manfrin, prego.
Manfrin (LEGA VDA)
- Questa interrogazione (forse ve ne
sarete accorti ma nel caso ve lo svelo) è la stessa identica che è
stata proposta e presentata, al netto degli errori di grammatica
che abbiamo dovuto giocoforza correggere, dal collega Baccega
quando era consigliere durante il governo Spelgatti. Quella
interrogazione appunto verteva su un altro ruolo apicale di questa
amministrazione.
Io sono lieto che siano stati effettuati i controlli del caso,
sono lieto che siano stati esperiti i necessari controlli, ma che
ci siano ancora ovviamente degli approfondimenti nel merito. Quello
che mi piacerebbe sapere è se poi è stata valutata un'opportunità
politica nella nomina di questo comandante, perché, concordo con
lei, nulla toglie ovviamente alla sua professionalità e alle sue
conoscenze - queste sono fuori di dubbio e vorrei che fosse
chiarito - ma come lei sa ci sono questioni di opportunità
politica. Ad esempio, ci sono legami di parentela stretta con
persone che appartengono al suo movimento o addirittura alla sua
Giunta, che potrebbero rappresentare chiaramente una inopportunità
in questa nomina. Ho trovato strano che, nonostante io le avessi
anticipato ieri questo tema, lei non l'abbia nemmeno discusso:
l'avrei apprezzato molto se fosse intervenuto nel merito nella sua
risposta. Ho pensato che fosse un atto di cortesia metterla a
conoscenza ieri di questa situazione, della quale penso che lei
fosse già al corrente. Quindi non credo che lei sia stato sereno
fino in fondo nella sua risposta. Mi limito a considerare, come
osservava Ennio Flaiano nel suo
Diario notturno
del 1956,
che l'Italia è questo popolo di santi, di poeti, di navigatori, di
nipoti e di cognati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK