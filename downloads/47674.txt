Consiglio Regionale della Valle d'Aosta - Oggetto del Consiglio n. 3862 del 24 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3862 del 24 luglio 2024 - Resoconto
OGGETTO N. 3862/XVI - Interpellanza: "Soluzioni dei problemi
che riguardano la presenza del lupo nel mondo agricolo e
faunistico".
Bertin (Presidente) -
Punto n. 40. Per l'illustrazione,
consigliere Ganis.
Ganis (LEGA VDA) -
Quest'interpellanza riprende in parte
le innumerevoli iniziative presentate dal nostro gruppo riguardanti
la problematica del lupo nella nostra regione, ma oggi, in
particolar modo, concerne le possibili soluzioni messe in atto dal
Governo regionale al fine di tutelare il mondo agricolo da attacchi
e predazioni.
Va ricordato che l'Amministrazione regionale sta lavorando a una
nuova legge sui danni da fauna selvatica e sulle relative misure di
prevenzione, in attesa che la Commissione Europea declassi lo
status del lupo da specie strettamente protetta a protetta.
Per quanto invece riguarda le misure di prevenzione, quelle
adottate - l'abbiamo sempre sottolineato in questo Consiglio - non
sono sufficienti ad arginare questa problematica.
Tornando alla finalità di quest'iniziativa, vorrei informare i
colleghi e le persone che seguono il Consiglio che poche settimane
fa si è svolto a Saint-Christophe un convegno dal titolo: "La
medicina veterinaria tra predazioni e gestione dell'animale
selvatico ferito"; subito mi è ritornato in mente il lupo
recuperato nel Comune di Arvier, curato, rifocillato e poi rimesso
in libertà, per la gioia di molti, e oggi desaparecido ai radar, ma
quello che ha attirato la mia attenzione è il fatto che all'evento
si siano trattati temi quali la telenarcosi, ossia una tecnica per
gestire la fauna selvatica, utilizzando dei sedativi somministrati
a distanza tramite dei dardi speciali, una tecnica che
permetterebbe di catturare appunto gli animali in totale
sicurezza.
Altro tema trattato riguardava appunto l'impiego di cani
molecolari per recuperare gli animali feriti da predazione, cosa
che già accade nel mondo venatorio.
Perché dico questo? Semplicemente per evidenziare che ci sono
già delle persone abilitate al recupero degli animali feriti e che
potrebbero tranquillamente rendersi disponibili nella ricerca senza
cercarne altre magari fuori regione, ma quello che più mi preoccupa
è pensare di voler utilizzare la telenarcosi come una tecnica utile
per risolvere il problema delle predazioni da parte del lupo nei
confronti del bestiame.
Tenuto conto che la soluzione al problema rimane quella di agire
sul controllo della specie, oggi non ci resta che prendere atto del
fatto che tutte queste iniziative non sono risolutive e che
impiegano mezzi e risorse, anche economiche, senza arrivare a un
dunque.
Per queste ragioni, e per essermi informato sull'evento che si è
svolto a Saint-Christophe e tenuto conto che sono stati trattati i
temi summenzionati, si interpella l'Assessore competente per
conoscere quali siano stati i costi dell'evento formativo, se siano
state elaborate delle risposte concrete circa i problemi che
attanagliano il mondo agricolo e faunistico e, in caso affermativo,
quali siano le possibili soluzioni che s'intende mettere in
campo.
Presidente -
Risponde l'assessore Carrel, ne ha
facoltà.
Carrel (PA) -
L'evento formativo "La medicina veterinaria
tra predazione e gestione dell'animale selvatico ferito" si è
tenuto a Saint-Christophe nelle giornate del 18 e del 19 giugno
2024.
L'evento è stato ospitato presso il Dipartimento agricoltura ma
è stato organizzato dal centro di referenza nazionale dell'Istituto
zooprofilattico sperimentale del Piemonte, Liguria e Valle
d'Aosta.
L'organizzazione dell'evento formativo pertanto non ha
comportato alcun costo per l'Assessorato agricoltura e risorse
naturali.
Gli interventi dei relatori hanno riguardato: le problematiche
del danno da predazione e la gestione degli animali selvatici
feriti, la telenarcosi, il trasporto degli animali selvatici
feriti, la presenza del lupo in aree periurbane e urbane, il
sopralluogo forense per l'accertamento dei danni da predazione,
analisi ambientali, procedura e corretta documentazione, l'utilizzo
dei cani molecolari a tutela delle problematiche sanitarie,
veterinarie emergenti, peste suina africana, la presentazione di
casi di patologia forense e la presentazione di casi di
accertamento del danno da predazione.
L'evento si è concluso con una tavola rotonda dal titolo: "La
gestione dei predatori per la conservazione e tutela delle attività
antropiche correlate".
Il corso ha fornito informazioni tecniche ritenute interessanti
anche per l'aggiornamento professionale del personale del Corpo
forestale della Valle d'Aosta, che opera nei casi di predazione o
di ritrovamento di animali selvatici feriti.
Presidente -
Consigliere Ganis per la replica, ne ha
facoltà.
Ganis (LEGA VDA) -
La prima domanda era un po'
provocatoria, nel senso che come abbiamo più volte evidenziato, i
soldi spesi per i progetti - ricordo il progetto "Life Wolfalps",
conferenze e banchetti vari - non hanno ovviamente risolto il
problema.
Ben vengano invece magari questi incontri tecnici e formativi,
finalizzati a condividere tutte le strategie possibili al fine di
addivenire a una soluzione.
Quello che volevo dire è che la tecnica della telenarcosi è
anche abbinata alla tecnologia GPS integrata, che consente di
localizzare l'animale narcotizzato facilitando le operazioni di
recupero e successivamente di fare tutte le operazioni sanitarie di
rito.
Personalmente non credo che questa tecnica possa risolvere
questa problematica, anche perché, una volta narcotizzato,
l'animale selvatico dovrebbe essere rimesso in libertà.
Mi chiedo quindi quale Comune o quale Regione abbia la
benevolenza di prendersi in casa un predatore.
Detto questo, noi crediamo che la gestione del lupo debba
passare attraverso - l'abbiamo più volte evidenziato e lo sa anche
lei, Assessore - un piano di gestione proprio, soltanto così si può
infatti gestire al meglio questa problematica.
Continueremo, come gruppo, a sollecitare il Governo regionale,
affinché metta in campo tutte le soluzioni possibili ad arginare il
problema della presenza del lupo, in attesa che la Commissione
europea declassi finalmente la specie canis lupus.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK