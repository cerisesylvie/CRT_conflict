Consiglio Regionale della Valle d'Aosta - Oggetto del Consiglio n. 109 del 26 ottobre 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 109 del 26 ottobre 1983 - Resoconto
OGGETTO N. 109/VIII - ORIENTAMENTO DELLA GIUNTA REGIONALE NEI
CONFRONTI DELLE SCUOLE MATERNE COMUNALI DI AOSTA.
(Interpellanza).
PRESIDENTE:
Do lettura dell'interpellanza presentata dal
Consigliere Riccarand:
INTERPELLANZA
CONSTATATE le difficoltà in cui si trova ad operare la scuola
materna comunale della città la cui gestione sociale e didattica è
affidata esclusivamente alla buona volontà delle
insegnanti;
RILEVATO che, nell'arco di cinque anni, gli iscritti alle
scuole materne comunali di Aosta si sono dimezzati mentre sono
rimasti stazionari gli iscritti alle scuole materne private e sono
raddoppiati gli iscritti alle sezioni di Aosta delle scuole materne
regionali;
EVIDENZIATA l'assurdità dell'attuale oggettiva concorrenza e
contrapposizione fra due Enti pubblici (Regione e Comune) nel campo
della scuola materna;
SOTTOLINEATA la necessità di operare una scelta chiara che
elimini l'attuale situazione di confusione, destinata ad aggravarsi
con il passare del tempo, e di procedere quindi o ad una rapida
regionalizzazione dell'intera scuola materna della città oppure ad
una sua integrale restituzione alle competenze e alle
responsabilità del Comune;
il sottoscritto Consigliere regionale
INTERPELLA
l'Assessore regionale alla Pubblica Istruzione per sapere
qual'è in proposito l'orientamento della Giunta regionale e con
quali modalità ed entro quali tempi si intendono assumere gli
opportuni provvedimenti.
PRESIDENTE:
Ha chiesto di illustrare l'interpellanza il
Consigliere Riccarand, ne ha facoltà.
RICCARAND - (N.S.):
La situazione della scuola materna
nella città di Aosta è piuttosto delicata perché si è
creata
una concorrenza non solo fra scuola materna pubblica e privata, ma
all'interno della scuola materna pubblica, fra scuole materne
regionali e scuole materne comunali. Pur essendoci almeno dal 1980
una sostanziale omogeneità fra la maggioranza che governa la città
di Aosta e la maggioranza che governa questa Regione e pur
appartenendo entrambi gli Assessori alla Pubblica Istruzione allo
stesso Movimento - all'Union Valdôtaine - in questi anni non c'è
stato nessuno sforzo concreto per coordinare le due gestioni di
scuola materna, per cui in questa situazione di concorrenza la
scuola materna comunale di Aosta è quella che si trova nella
situazione più precaria, essendo priva di qualsiasi riconoscimento
giuridico e non avendo neppure un'autorizzazione formale per il suo
funzionamento.
Bastano due aspetti per evidenziare la situazione attuale: il
primo riguarda il numero degli iscritti. Nell'anno scolastico
1979-80 la scuola materna comunale di Aosta aveva 51 sezioni con
954 iscritti, nell'anno scolastico in corso 1983-84 le sezioni si
sono ridotte da 51 a 27 e gli iscritti da 954 a 545.
Contemporaneamente le sezioni di scuola materna regionale nella
città di Aosta sono aumentate: c'erano due sezioni con 51 iscritti
nell'anno scolastico 1979-80, ci sono 6 sezioni con 112 iscritti
quest'anno.
Il secondo aspetto è che questa scuola materna è totalmente
priva di qualsiasi organismo di gestione, nonostante ci sia un
regolamento comunale che prevede la loro presenza. Gli organismi di
gestione non sono mai stati realizzati, sebbene le stesse
insegnanti della scuola materna comunale di Aosta li abbiano più
volte sollecitati, l'ultima volta con una lettera-documento del
marzo 1983.
In questa situazione, già complicata, si è poi inserito da
alcuni anni il discorso della regionalizzazione della scuola
materna comunale di Aosta, per cui da parte del Comune si dice che
è inutile mettere in piedi degli organismi di gestione per
migliorare il funzionamento della scuola materna, tanto presto
questa verrà regionalizzata. D'altra parte la Regione continua a
parlare, a fare dichiarazioni, senza che però nessun provvedimento
concreto venga portato avanti, anzi contemporaneamente si sono
aperte ad Aosta nuove sezioni di scuola materna regionale con la
conseguenza di aggravare il problema: infatti più sezioni si aprono
e più diminuiscono gli iscritti nella suola materna comunale,
mentre il numero di insegnanti che dovrebbero essere trasferiti
alla Regione rimane immutato, quindi il problema si complica.
E' chiaro che questa situazione non può più proseguire, pena il
crearsi di un nodo inestricabile.
Spero che dalla risposta dell'Assessore alla Pubblica Istruzione
vengano le indicazioni concrete, si capisca finalmente che cosa la
Regione vuole fare rispetto alla scuola materna di Aosta,
concordando evidentemente le modalità con il Comune di Aosta.
PRESIDENTE:
Ha chiesto di parlare l'Assessore alla
Pubblica Istruzione Faval, ne ha facoltà.
FAVAL - (U.V.):
Risponderò alle domande che sono state
poste direttamente dall'interpellante per iscritto.
L'orientamento della Giunta regionale circa la situazione della
scuola materna comunale di Aosta è quello di regionalizzarla. A
questo proposito, dopo avere avuto il mandato dalla Giunta
regionale, ho riunito le componenti della scuola materna comunale e
cioè l'Assessore, i rappresentanti sindacali, i rappresentanti
delle insegnanti, ho fatto loro presente questa nostra
disponibilità, ho chiesto loro di indicare quali potevano essere
gli inconvenienti che si presentano per questa operazione. Ho
chiesto ai Sindacati di farmi delle proposte: loro, invece, hanno
chiesto a me di farne ed io ho promesso di presentarle entro il
mese di ottobre. Sono appena tre mesi e cinque giorni che sono a
capo di questo Assessorato, di conseguenza per tutta una serie di
cose che mi sono state presentate sono intenzionato a cercare la
soluzione al più presto possibile; spero di poter mantenere
l'impegno per quanto riguarda la presentazione di un documento
concreto sulla base del quale iniziare la discussione circa la
regionalizzazione delle scuola materna comunale.
I tempi non dipendono solo dalla Giunta regionale, ma anche da
come la trattativa andrà avanti. In questo modo spero di aver
risposto alla interpellanza del Consigliere Riccarand, vorrei però
fare una piccola aggiunta in relazione alle osservazioni che sono
state fatte.
Di tutta una serie di inconvenienti che si stanno constatando
all'interno della scuola materna comunale bisogna far carico
fondamentalmente all'organizzazione comunale della scuola, di cui,
come Regione, non siamo assolutamente responsabili.
Inoltre il Consigliere Riccarand è fra i Consiglieri che con
maggior foga rivendicano l'autonomia degli enti locali, in
particolare dei Comuni, e che lamenta e rimprovera alla Giunta
regionale di non essere sufficientemente attenta a questa
autonomia: non vedo perciò in questo caso come possa rimproverarci
il contrario.
In secondo luogo, per quanto riguarda il dato relativo alle
iscrizioni - non do dei giudizi di merito - pare, interpretando in
un modo abbastanza semplicistico i dati, che la popolazione
preferisca il servizio offerto dalla scuola materna regionale.
Sempre riguardo alle iscrizioni bisogna evidenziare un altro
aspetto, che è quello relativo al decremento demografico, di cui
tutti siamo a conoscenza, quindi la diminuzione di iscrizioni nella
scuola materna comunale non è assorbita "in toto", rispetto ai dati
che ha citato il Consigliere Riccarand, dalle scuole materne
private e dalle scuole materne regionali. Esiste anche questo
fenomeno, molto importante che riguarda non solo la scuola materna
ma anche gli altri organi di scuola. A questo punto insisto nel far
notare che l'Amministrazione regionale si è posta nei confronti
della scuola materna nei termini di fornire un servizio di un certo
tipo, ma non intende - e d'altra parte sarebbe non solo banale ma
infantile - fare la concorrenza ad altri Enti quando si tratta di
Enti pubblici; ritiene di fornire tale servizio correttamente,
ritiene di migliorarlo ancora, ha proposto - e la proposta è stata
accolta dai componenti comunali - di prendere in considerazione
l'opportunità di regionalizzare anche quelle sezioni di scuola
materna comunale di Aosta.
Al più presto presenteremo la nostra proposta e su questa base
discuteremo; i tempi li vedremo in seguito.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Mi rendo perfettamente conto che il
problema non è semplice, nel senso che la realizzazione della
scuola materna comunale di Aosta comporta degli aspetti normativi
di notevole complessità. Spero che al più presto l'Assessore
presenti una proposta in questo senso in modo che si vada a
chiarire una volta per tutte qual'è il destino della scuola materna
della città di Aosta.
Per quanto riguarda invece l'osservazione che faceva l'Assessore
sull'autonomia del Comune, credo che questa autonomia non vada
intesa nel senso che l'Amministrazione regionale non deve
preoccuparsi di quello che succede all'interno di un servizio che
esiste nella città di Aosta e che è condizionato dal fatto che
esiste un servizio analogo gestito dalla Regione. Quello che è
preoccupante è che si proceda per questa strada, per cui la Regione
a propria volta continua ad aprire nuove sezioni, ad inglobare il
servizio. Sono dell'avviso che da parte dell'Ente pubblico nel suo
complesso, Regione e Comune, vada studiata e definita una strategia
perché sia istituito un servizio efficiente, gestito dall'Ente
pubblico, che permetta agli utenti una omogeneità di
condizioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK