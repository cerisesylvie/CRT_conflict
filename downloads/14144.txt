Consiglio Regionale della Valle d'Aosta - Oggetto del Consiglio n. 667 del 4 maggio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 667 del 4 maggio 1994 - Resoconto
OGGETTO N. 667/X - Approvazione del programma transitorio di
lavori pubblici per l'anno 1994 e riferimento al triennio
1994/1996.
Deliberazione - Il Consiglio
Rilevato come il Programma di opere di pubblica utilità per
l'anno 1994 abbia natura transitoria, poiché la nuova legge quadro
n. 109 dell'11 febbraio 1994 in materia di opere pubbli­che, ha
introdotto particolari criteri, tempi e modalità a cui de­vono
uniformarsi tutte le Amministrazioni pubbliche nella ste­sura dei
programmi di lavori pubblici da eseguire nell'ambito di un
triennio.
Ricordato tuttavia che l'articolo 14 della legge 109/94, recante
la disciplina della programmazione dei lavori pubblici, troverà
effettiva applicazione solo con l'emanazione di un apposito
re­golamento, ai sensi di quanto disposto dall'articolo 3 comma 6
lettera f) della legge citata.
Ribadito, quindi, che il Programma delle opere pubbliche per il
1994 dovrà in seguito uniformarsi a quanto verrà disposto dal
Regolamento di attuazione dell'articolo 14 della legge 109/94.
Richiamato l'articolo 4 del Regolamento regionale 5 febbraio
1962 (Regolamento per l'esecuzione di servizi, di opere e di
la­vori in economia);
Richiamata la legge 7 dicembre 1979 n. 66, articolo 1, lettera
h);
Richiamata la legge 11 febbraio 1994 n. 109, articolo 3, comma 6
lettera f), articolo 8 e 14;
Visto il parere favorevole rilasciato dal Dirigente del Servizio
Affari Generali ed Interventi Diretti dell'Assessorato dei Lavori
Pubblici, ai sensi del combinato disposto dell'articolo 72 della
legge regionale n. 18/1956 e successive modificazioni e
dell'arti­colo 21 della legge regionale n. 18/1980 e successive
modifica­zioni, in ordine alla legittimità della presente
deliberazione;
Visto il parere della III Commissione consiliare permanente;
Delibera
? di approvare in via di massima il Programma transitorio di
opere di pubblica utilità per l'anno 1994 di competenza
dell'As­sessorato dei Lavori Pubblici,
? di delegare la Giunta regionale ad assumere, per le opere
elencate, le decisioni relative all'approvazione dei progetti,
all'appalto e all'esecuzione dei lavori, all'approvazione dei
fi­nanziamenti ed alla liquidazione delle spese nei limiti degli
stanziamenti dei capitoli di bilancio, per l'anno 1994;
? di autorizzare la Giunta regionale, ai sensi dell'articolo 4
del regolamento regionale 5 febbraio 1962, e successive
modifica­zioni ed integrazioni, a derogare il limite massimo di
spesa di cui al medesimo regolamento per l'esecuzione dei lavori in
eco­nomia sino all'importo indicato nei singoli interventi previsti
nel Programma;
? di rinviare a successiva deliberazione del Consiglio regionale
l'approvazione del Programma definitivo per il triennio 1994?1996
ai sensi del combinato disposto dagli articolo 3 comma 6 lettera f)
e 14, della legge 109/1994;
? di sottoporre la presente deliberazione al controllo della
Commissione di Coordinamento per la Valle d'Aosta ai sensi e per
gli effetti dell'articolo 1, lettera b) del decreto legislativo 13
febbraio 1993, n. 40, come corretto dal successivo 10 novembre
1993, n. 479.
Piano lavori - (...Omissis...)
Presidente -
Ha chiesto la parola l'Assessore ai
lavori pubblici, Ferrero.
Ferrero (Ass.tec.) -
Ho chiesto alla Presidenza
del Consiglio la possibilità che sia presente uno dei tre ingegneri
capo dell'Assessorato ai lavori pubblici, l'ing. Freppa, per avere
sul piano tecnico la necessaria assistenza, tenuto conto che il
piano lavori, tradizionalmente anche quest'anno, è un documento
complesso, contiene 183 in­terventi e 14 tabelle. Ringrazio la
Presidenza per avermi con­sentito di usufruire di questa assistenza
tecnica.
Rimane chiaro che la responsabilità politica ed amministrativa
della proposta, che è sottoposta alla discussione e al voto del
Consiglio, è mia e della Giunta.
C'è un ritardo di qualche settimana rispetto agli ultimi anni
precedenti nella presentazione del piano lavori, e me ne dispia­ce:
questo è dovuto ad una serie di motivi, in parte riconducibili
all'Assessorato stesso, in parte al contesto esterno.
Al di là di questo ritardo di qualche settimana, mi pare che un
primo problema da sottolineare in questa occasione (spero non più
in futuro) sia che un piano lavori per l'anno in corso presen­tato
quasi a metà anno pone un qualche problema di efficienza, di
efficacia, di validità del documento stesso.
Vorrei sottolineare, in presentazione, alcuni elementi di metodo
e di carattere politico più generale. Intanto mi corre l'obbligo di
dare un senso a questa definizione, programma transitorio dei
lavori pubblici, che è l'unica innovazione di carattere formale che
contiene il programma di quest'anno rispetto al passato.
Il "transitorio" è legato all'entrata in vigore, agli inizi di
marzo, della legge quadro sui lavori pubblici, la famosa legge
"Merloni", e al fatto che una delle disposizioni importanti di
quella legge riguarda proprio il programma delle opere pubbli­che
degli enti come la Regione, i comuni, e così via.
La legge "Merloni" prevede su questo punto assai importante un
rinvio al regolamento, che è in corso di elaborazione, quindi la
pru­denza oltre che il rispetto del fatto che la legge "Merloni" è
an­cora una legge di questa Repubblica, ha consigliato di dare
questo carattere transitorio al programma di quest'anno.
Direi che, al di là della legge "Merloni" - e questa è una
manifesta­zione di volontà politica - si rende necessario, urgente
in qual­che maniera, prevedere la predisposizione di una legge
regiona­le in materia di opere pubbliche, che senz'altro avrà come
parte importante, direi capitale, delle proprie disposizioni, norme
sulla programmazione delle opere pubbliche.
Chiarito il significato di questo aggettivo "transitorio", penso
che sarebbe più corrispondente perlomeno alla volontà politica
parlare piuttosto di programma di transizione, quindi al di là di
questo aspetto di relativa provvisorietà, perché di transizione?
Perché sono convinto che c'è una necessità a cui provvedere nei
tempi più brevi di passare da un piano dei lavori pubblici,
con­sistente essenzialmente in un elenco di opere, ad un vero e
pro­prio programma di attività.
Credo che già in passato sia stato utile avere un programma, sia
pure con questi limiti, di un elenco di opere previste nel corso
dell'anno, e che sia utile averlo già in questa veste è dimostrato
dal ruolo che gioca l'ela­borazione e poi l'esistenza di un
programma di questo genere, prima di tutto per gli uffici
regionali, per le amministrazioni lo­cali, per i comuni, per le
comunità montane, per le imprese, e direi, da un punto di vista più
in generale per i cittadini, come punto di riferimento di
trasparenza e di manifestazione di vo­lontà di operare in questo
settore dell'Amministrazione.
Quindi, già in passato credo sia stato utile e positivo che
l'As­sessorato ai lavori pubblici presentasse un programma di
que­sto genere. Certo, occorre migliorare, e in ogni caso sia la
legge "Merloni", sia lo spirito a cui deve essere ispirata la legge
re­gionale sulle opere pubbliche per quanto riguarda questo
aspetto, porta a sottolineare tre problemi, fra gli altri.
Il primo problema riguarda il rapporto fra questo programma e il
bilancio. Credo che il bilancio dell'Amministrazione regionale
debba essere preso come un documento estremamente serio, come vero
documento che esprime le scelte di carattere ammi­nistrativo di un
ente come la Regione.
Ora, il vincolo di bilancio - che vuol dire semplicemente gli
stanziamenti dei capitoli del bilancio relativi alle opere
contenute nel programma - in passa­to non veniva rispettato per un
motivo che sottolineo subito. C'è una novità ed è la prima novità
che voglio sottolineare; quest'anno in detto programma c'è una
coincidenza esatta (salvo una piccola differenza di ordine tecnico
che, se necessa­rio, spiegherò) sul totale degli impegni dell'anno:
il piano lavori riguarda opere per 51 miliardi all'incirca rispetto
a stanzia­menti di bilancio nei capitoli corrispondenti per 50
miliardi e 350 milioni, sul triennio (per quanto riguarda il
triennio si tratta solo di impegni indicativi) si ritrova anche qui
una corri­spondenza, sono 214 miliardi impegnati nel piano lavori
rispet­to ad uno stanziamento sul pluriennale 1994-1996 di 214
mi­liardi e qualcosa. Questo è il primo aspetto, cioè il rapporto
fra il piano lavori e il bilancio.
É del tutto chiaro che le scelte politico-amministrative, che
poi vengono esplicitate in questi elenchi di opere, vengono fatte a
monte, vengono fatte al momento del bilancio, sulla base di una
valutazione globale e d'insieme dell'attività regionale, delle
di­sponibilità finanziarie e delle esigenze a cui far fronte.
Credo che sia essenziale già quest'anno avere un piano lavori
che mantiene una qualche rigidità rispetto al bilancio.
Introdu­cendo questo vincolo che rappresenta un elemento di
rigidità - rigidità che, sottolineo, è prevista in maniera assoluta
addirit­tura sul triennio dalla legge "Merloni", cioè stando al
testo vi­gente della legge "Merloni" - i programmi di opere
pubbliche devono avere carattere triennale e uno degli aspetti
importanti è questo dell'accertamento sicuro delle disponibilità di
bilancio sul triennio.
Il fatto di aver introdotto questo vincolo che dicevo
rappresenta un elemento di rigidità, fa perdere qualcosa
all'Amministrazione in termini di flessibilità di intervento, nel
senso che è chiaro che se, come avveniva in passato, ho uno
stanziamento di bilancio di 10 miliardi, prevedo opere per 30
miliardi su questo o quel campo sottosettore d'intervento, ho la
possibilità, se mi viene a cadere per un qualche motivo un
in­tervento previsto, di fare un altro degli interventi previsti in
programma.
Questa flessibilità è un elemento senz'altro positi­vo, ma credo
che, al di là di un certo limite, rappresenta uno svuotamento del
significato, del carattere che deve avere la programmazione dei
lavori da fare nel corso dell'anno e, a maggior ragione, nel corso
del triennio.
Il secondo problema che voglio sottolineare è che sono inseriti
interventi in qualche modo appaltabili nel corso dell'anno; va
visto nella costruzione di queste tabelle che c'è una descrizione
la più attualizzata possibile della procedura
tecnico-ammini­strativa, sia per quanto riguarda la progettazione,
sia per quanto riguarda la valutazione di impatto ambientale, sia
per quanto riguarda le approvazioni di tipo amministrativo che
ri­mangono. Cioè sono inseriti, nei limiti del possibile nel
pro­gramma lavori, gli interventi che l'Amministrazione ritiene di
poter fare, quindi appaltare nel corso dell'anno. Questa è un'altra
delle caratteristiche dei programmi di lavori pubblici previste
nella legge "Merloni", che secondo me è positiva e che va
mantenuta, e che si lega ad un discorso più importante sulla
progettazione, sulla vera esecutività dei progetti mandati in
appalto dalle amministrazioni pubbliche. Su questo punto non c'è
dubbio che il programma di quest'anno ha ancora dei limiti, è
ancora largamente perfettibile.
Il terzo problema che voglio sottolineare, riguarda le priorità
all'interno delle scelte di carattere globale e generale, stabilite
in bilancio, ma le priorità degli interventi da fare. Anche qui
bisognerà muoversi negli anni successivi in direzione di una
previsione rigorosa delle priorità. E quando dico previsione
ri­gorosa non intendo delle camicie di forza, delle gabbie entro
cui ci si va a ficcare, ma una indicazione precisa dell'ordine di
im­portanza degli interventi che si intende fare. Anche sotto
que­sto terzo profilo il programma di quest'anno è ancora
larga­mente perfettibile.
Ho sottolineato questi tre problemi: quello del rapporto con le
scelte di bilancio, quello della progettazione, appaltabilità degli
interventi, e quello delle priorità - ma altri si potrebbero
sotto­lineare entrando di più nel merito -, perché mi pare che
rappre­sentino delle esigenze alla base di un documento di questo
ge­nere, se vogliamo che questo documento corrisponda non solo ad
un'esigenza di rapidità degli interventi.
Il programma che viene approvato consente alla Giunta regionale
di non tornare in Consiglio nel rendere operativi i singoli
interventi; il che rappresenta sotto il profilo dell'efficienza e
della rapidità degli interventi un notevole vantaggio per
l'Amministrazione; però mi pare che il problema fondamentale di un
programma di questo tipo sia quello della massima trasparenza,
intesa non come puro fatto formale, ma come requisito per la
creazione di consenso all'interno di una determinata comunità, e
anche co­me requisito e condizione dell'efficienza e dell'efficacia
dell'in­tervento pubblico.
Fatte queste osservazioni di carattere più generale, cosa c'è e
cosa non c'è in questo programma? Intanto dico subito cosa non c'è.
Dal punto di vista formale il programma ha l'impostazione degli
anni passati, ed anche le tabelle di opere per tipologia
d'intervento sono le stesse degli anni passati. Deve essere chia­ro
che non c'è tutto ciò che l'Assessorato ai lavori pubblici fa;
rimangono fuori importanti settori di intervento dell'Assesso­rato
ai lavori pubblici, come ad esempio l'edilizia ricreativo-sportiva,
che è un importante capitolo di bilancio, su cui il braccio armato
dell'Amministrazione è l'Assessorato ai lavori pubblici; però è un
capitolo di bilancio che non si ritrova qui, perché in questo caso
si riferisce all'Assessorato al turismo. Stesso discorso per quanto
riguarda i fabbricati industriali, che è un capitolo di bilancio
che fa capo all'Assessorato all'indu­stria, anche se poi
operativamente, in termini di appalti e di lavori, è gestito dai
lavori pubblici.
Poi, per sottolineare quello che non c'è e che non c'è mai stato
sulla base dello schema che ancora quest'anno si è continuato ad
adottare, anche per evitare di discutere di cose che non c'entrano,
sono previste le tabelle riguardo alle opere stradali, quindi
strade o regionali o di interesse regionale, fra queste ad esempio
la strada dell'Envers, che è uno degli interventi impor­tanti in
materia di strade, non è inserito nel programma lavori perché è in
qualche maniera una cosa a parte.
Per quanto riguarda invece quello che c'è, ci sono le 14
canoni­che tabelle - canoniche perché sono quelle che ci sono
sempre state -, sono previsti 183 interventi, ripeto che la spesa
sull'anno è di quasi 51 miliardi; dal punto di vista della forma,
quindi al di là dei singoli interventi, l'innovazione, il
cambia­mento, l'unico cambiamento consistente, riguarda la tabella
N, da pagina 36 in avanti: "Costruzione opere a mezzo cantieri". Ho
presentato quattro emendamenti e chiarisco immediata­mente di cosa
si tratta: tre di questi emendamenti sono davvero di carattere
formale, ci siamo accorti che le somme erano sba­gliate, si
trattava di 4 milioni, però era importante poterle cor­reggere, e
ci siamo anche accorti per merito del Consigliere Viérin, che un
intervento previsto in una tabella era ripetuto due volte. Invece
l'emendamento di maggiore sostanza riguarda i cantieri di lavoro:
si tratta di interventi di una qualche consi­stenza, sono 5
miliardi complessivamente, e anche questo è do­vuto al Consigliere
Viérin, non è una
captatio benevolentiae
, però è il
risultato del lavoro fatto in commissione e dei tempi un po' più
lunghi che abbiamo avuto. É stato possibile non solo prevedere,
come sempre si è fatto, il comune di localizzazione del cantiere e
non solo la cifra prevista in tabella, ma anche determinare l'opera
che si intende realizzare, mentre in passa­to sotto quella casella
oggetto dell'intervento era scritto: "Opera da determinare".
Abbiamo potuto invece definire il tipo di in­tervento che si
intende fare. L'emendamento sostanziale che viene presentato
riguarda quindi la sostituzione di questa ta­bella sui
cantieri.
Credo di poter concludere, per accingermi ad ascoltare gli
in­terventi dei consiglieri regionali, le richieste di chiarimento,
le osservazioni anche puntuali, sottolineando che siamo stati due
volte nella competente commissione consiliare, rischiando di
tardare un po', perché mi sembrava che fosse opportuno avere un
confronto ravvicinato e puntuale, per quanto possibile, an­che sui
singoli interventi previsti. Quanto al contenuto - come vedete, ho
parlato della metodologia e di alcuni aspetti di carat­tere più
generale -, i singoli interventi previsti rispondono ai criteri che
ho detto e ad una scelta dell'Amministrazione, dell'Assessore e
della Giunta, la scelta fondata sulle esigenze riconosciute e sulle
richieste avanzate e su valutazioni di carat­tere
politico-amministrativo. Mi auguro che il dibattito su un documento
così importante colga, per quanto possibile, le novi­tà di metodo
presenti in questo documento, pur riconoscendo io stesso i limiti
che ancora un documento di questo tipo ha, e so­prattutto che il
dibattito, in una sede come questa, sia centrato, se possibile, sul
significato complessivo del documento e degli interventi.
Presidente -
Dichiaro aperta la discussione
generale. Ha chiesto la parola il Consigliere Tibaldi.
Tibaldi (LN) -
Limito il mio intervento a
considerazioni di natura politica, an­che perché non ho
assolutamente le necessarie competenze per sviscerare ed analizzare
questo documento da un punto di vista tecnico.
Parto dall'illustrazione che ha fatto lo stesso Assessore ai
lavori pubblici. Mi è parsa una sorta di analisi al contrario, nel
senso che sono stati sottolineati forse più i punti deboli di
questo pia­no, piuttosto che i punti di pregio, i meriti. Abbiamo
ascoltato attentamente il concetto di transitorietà di questo
piano, quello della flessibilità che sotto un certo profilo, se
vogliamo, ne svili­sce la natura, ciò che non c'è e così via. Mi
pare che l'Assessore abbia teso a sottolineare quelle che sono un
po' le carenze, i punti deboli del piano. Quindi dalla sua
argomentazione e da quello che adesso dirò io, mi pare di capire
che venga un po' meno forse la credibilità di questo documento;
sembra quasi che oggi siamo chiamati ad approvare un piano che
potrebbe essere paragonato ad un colosso con i piedi di
argilla.
Allora, la prima obiezione che si può fare e che è stata fatta
dallo stesso Assessore, è come mai il piano viene portato
sola­mente oggi in Consiglio. Il piano è triennale, il piano
prevede comunque anche degli interventi che devono essere fatti nel
corso di quest'anno, praticamente ci siamo giocati un semestre; il
piano forse doveva essere previsto a fine 1993 o, al massimo, per i
primi mesi del 1994. Si tratta di un documento program­matico, si
tratta di un documento che è transitorio, che è fles­sibile, che è
suscettibile di modifica; quindi oggi siamo chiamati a giudicare un
documento che ha bruciato già il primo seme­stre. La legge n. 109,
la legge "Merloni", potrebbe essere una scusante se vogliamo, ma
non è una scusante sufficiente, anche perché comunque l'efficacia
di questo piano è notevolmente ri­dimensionata, specialmente per
l'anno in corso.
É ovvio che questa carenza e questi ritardi nella
programma­zione da parte della Regione si riflettono
inevitabilmente e gra­vemente sulla categoria produttiva
interessata, in questo caso gli imprenditori edili. Se la Regione
non è in grado di fare pro­grammazione, di conseguenza gli
imprenditori edili, che sono una categoria fortemente
Regione-dipendente, non sono in gra­do neppure loro di programmare;
quindi hanno una situazione d'incertezza, hanno un futuro che non è
prevedibile a breve o a medio termine, e tutto questo disagio si
riflette sui livelli occu­pazionali e sulla crisi del settore, che
mi sembra già partico­larmente acuta.
Un'altra osservazione è che questo piano mi pare sia
sostan­zialmente redatto "a tavolino", nel senso che sì, saranno
state convocate le commissioni consiliari competenti, però non mi
ri­sulta siano state convocate le categorie direttamente
interessa­te e, quindi, gli edili. Ripeto, si tratta di un comparto
in stato di emergenza; mi pare che lo stesso Assessore abbia deciso
in se­guito alle ultime vicissitudini che ci sono state, promosse
dagli edili, di governare l'emergenza insieme, e di fronte ad un
do­cumento che dovrebbe servire ad attenuare - se non ad elimi­nare
- questo
status
di crisi, le categorie interessate non sono
state chiamate, non voglio dire al tavolo delle trattative, ma
almeno consultate con un parere facoltativo, con indicazioni anche
molto generiche e molto ampie. Secondo me, era comun­que opportuno
sentirle. Teniamo sempre presente che il com­parto edile in Valle
d'Aosta dà lavoro a circa 6000 persone fra diretto e indotto,
quindi non mi sembra assolutamente che questo settore economico
debba essere trascurato. D'altronde, e questo è un impegno
programmatico anche della maggioranza nell'ultimo documento che ha
approvato in seguito alla verifica politica che è stata effettuata
fra le forze politiche che le appar­tengono, l'impegno è quello di
cercare di dare un po' di ossigeno ad un settore economico che
versa in uno stato di crisi piuttosto grave.
Quanto al contenuto, guardandolo sommariamente perché, ri­peto,
non posso fare valutazioni analitiche anche perché biso­gna essere
del mestiere, conoscere un attimo nel dettaglio qual è la
situazione, quali sono le esigenze, quali sono le iniziative che
sono state promosse da tempo, e quali sono invece quelle in via di
promozione, si tratta di un piano fantastico sotto un certo
profilo, perché il grosso volume di affari che è stato previsto
potrebbe costituire una sorta di "specchietto per le allodole".
Cioè, presentato ai profani, a coloro che magari non riescono a
leggerlo sotto un certo profilo, con un certo occhio critico, tutti
questi soldi che vengono stanziati in questo triennio possono far
pensare bene, che effettivamente la volontà della Regione sia
quella di rilanciare tale settore. In realtà, sembra che più che di
volontà politica concreta si tratti di uno "specchietto per le
allodole", cioè di una nuvola di fumo, anche perché se guar­diamo
gli interventi programmati per il 1994, sono circa 34 mi­liardi su
153 nel triennio....
(...interruzione dell'Assessore Ferrero...)
...ah, ecco, 50 miliardi su 215; sostanzialmente volevo fare un
ragionamento sul dato percentuale, sulla proporzione che c'è fra
l'impegno annuale nel 1994 e l'impegno triennale: mi sem­bra che
sia abbastanza sproporzionato, su 220 miliardi forse la
ripartizione per essere più credibile avrebbe dovuto essere di
diversa natura, cioè frazionata non dico un terzo, un terzo e un
terzo, ma grosso modo avrebbero dovuto essere rispettate
de­terminate proporzioni matematiche.
Un'altra osservazione che si può capire leggendo le tabelle è
che gran parte del piano non sarà comunque attuabile a breve e a
medio termine. Dalla documentazione amministrativa che qui è stata
accuratamente ripartita in interventi di un tipo o di un altro
tipo, si vede che molta documentazione non è stata ac­quisita,
ossia bisogna ancora raccogliere elementi tipo conces­sioni
edilizie, disponibilità dei terreni, autorizzazioni e pareri vari,
e così via. Questo significa che tutti questi lavori che qui sono
iscritti, ma che hanno quella letterina "a" dove si parla di
documentazione amministrativa, nel settore di situazione e
procedura tecnico-amministrativa, significa che non possono essere
appaltati nell'anno. Conosciamo tutti quali sono le pro­cedure di
appalto; alcuni di questi progetti non saranno pronti prima di 6-8
mesi, e poi ci sono i soliti tempi tecnici della mac­china
amministrativa che rallentano ulteriormente, quindi fanno slittare
quella che è una previsione al prossimo anno, se non più in là.
Un'altra osservazione che si può fare è che tutti gli assessori,
bene o male, hanno giacenti decine di progetti, che sono com­pleti,
finiti, ai quali si è pronti per dare esecuzione; tuttavia, in
questo piano ci sono molti progetti incompleti, quasi che una sorta
di strategia della Regione fosse quella di far fare tanti progetti,
poi magari buona parte metterli nei cassetti ed atti­varne degli
altri, così per creare una sorta di illusione in chi poi si deve
imbattere in questi appalti pubblici. Ci sono progetti in­fatti, ed
ho segnalato la pagina 4 A, dei quali si parla da diversi anni. Ad
esempio, c'è il progetto per la costruzione della galle­ria
paravalanghe a Rhêmes per la quale, un anno fa, addirittu­ra era
uscito il bando; tuttavia, è ancora lì iscritto, è ancora nelle
more burocratiche, e così via.
Quindi si tratta sostanzialmente di una programmazione che in
parte è già ritardata, una programmazione che non potrà esse­re in
buona parte attuata nel corso dell'anno; si tratta di una
programmazione che, se vogliamo, è inutile perché il primo
se­mestre è praticamente scaduto, se consideriamo che oggi verrà
approvato. Ci saranno poi i tempi per la verifica da parte della
Commissione di Coordinamento, per cui arriviamo a fine mag­gio. I
primi mesi dell'anno sono andati persi.
Una cosa che l'Assessore non ha sottolineato è la possibilità di
poter utilizzare uno strumento per accelerare, per venire incon­tro
a questi disagi che senz'altro creerà l'attuazione di questo piano,
uno strumento che è messo a disposizione dalla stessa legge 109,
all'articolo 7, che è la conferenza di servizi. Si può sintetizzare
l'iter amministrativo, che prevede l'intervento di tutte le parti
amministrative interessate per sveltire la mac­china burocratica,
quindi anzitutto per avere un servizio pub­blico più efficiente e
più tempestivo, e poi per venire incontro concretamente, e non solo
a parole, a quelle che sono le esigen­ze di questo settore già
penalizzato. In questo senso l'istitu­zione di una conferenza di
servizi anche periodica, quindi con­vocata ad una cadenza
programmata, sia su pacchetti di lavori minori sia su grandi opere,
potrebbe alleviare già i disagi che, come è stato sottolineato
dallo stesso Assessore, può produrre il piano. D'altronde, si
tratta di una procedura che è già stata utilizzata nei confronti
della RAV, in particolare dello svincolo di Aymavilles, e mi sembra
che la soluzione si sia dimostrata positiva.
Tutte queste perplessità le ritengo abbastanza importanti e
ab­bastanza fondate, sono scevre da qualsiasi spunto polemico nei
confronti di quella che è stata una scelta amministrativa e una
scelta politica, però sono considerazioni che incidono
pesante­mente su quella che potrà essere la credibilità e
l'attuabilità di questo piano.
Presidente -
Ha chiesto la parola il Consigliere
Bich.
Bich (APA) -
Grazie, signor Presidente, per un
intervento brevissimo che non vuole entrare neppure tanto nelle
pieghe di questo docu­mento, che mi sembra pregevole e ben scritto.
Vorrei fare solo alcune osservazioni di carattere generale.
Mi sembrano rilevanti ed interessanti le considerazioni che
fa­ceva l'altro giorno in televisione il Deputato Verde Matteoli,
il quale si interrogava sulla differenza fra una politica
"verde-verde" e una politica "verde-Berlusconi". Nel rispondersi il
De­putato diceva una cosa interessantissima: che la politica
"verde-verde" è quella della riappropriazione della città e va in
uno standard europeo. Partendo dalla considerazione che la città
oggi è molto slabbrata, molto invivibile, molto repulsiva
nell'associazionismo umano, una politica ambientalista incide
soprattutto nell'ambiente più repulsivo, che è la città. Se si
vuole fare una politica europea - diceva questo Deputato - come
stanno facendo in altre città importanti, si deve andare nella
direzione di riappropriarsi della città non in senso politico ma in
senso ambientalista, quindi nel senso della vivibilità della
città.
Invece il "verde-Berlusconi" è quello delle grandi opere, e il
De­putato esemplificava: il ponte sullo stretto, l'alta velocità a
tutti i costi fatta in un certo modo e con certe opere, la
cementifica­zione che sarà 30 volte maggiore dei parametri degli
standard europei.
Allora se io dovesse calare in queste due realtà, citate da
Mat­teoli, il programma dei lavori, non saprei quale scegliere: mi
sembra che sia più tendente al "verde-Berlusconi", perché ci sono
tante opere e tanto cemento.
Quel che mi sento invece di sottolineare è che nella direzione
della città ci va poco, e mi ri­ferisco in modo particolare
all'area urbana più importante che è Aosta. Noi abbiamo "assato" -
e intendo gli ex amministratori comunali di Aosta che qui sono
presenti massicciamente - que­sta politica di riqualificazione
della città su alcune opere, una delle opere principali era
l'acquedotto del Monte Bianco, non per bere l'acqua di Fréboudze e
Peutérey, splendide polle sorgi­ve alle pendici del Monte Bianco,
che tutti vorrebbero bere, an­che quelli di Courmayeur, ma perché
era importantissimo evi­tare l'approvvigionamento idrico della
città di Aosta e di parte dei comuni collegati con il sistema dei
pozzi.
Chiedo all'Assessore che fine ha fatto l'acquedotto del Monte
Bianco e se possiamo farlo entrare - non lo dico polemicamente,
perché poi alla fine voterò con entusiasmo - in questo triennio per
dare un segnale di vita in quella direzione.
Il secondo punto che mi sembra importante, dal momento che
quest'autunno entrerà in funzione la tangenziale sud di Aosta e
quindi ci sarà lo spostamento del grande flusso di traffico della
viabilità soprattutto internazionale sia verso la tangenziale sud,
sia verso la tangenziale nord, e la ritrasformazione della via
Parigi - via Roma in una strada di gronda, riguarda una serie di
opere che razionalizzano meglio la viabilità di Aosta, in questo
momento inceppata e assolutamente non scorrevole e molto
inquinante, e la distribuzione del traffico secondario in città. Mi
riferisco, in particolare, allo svincolo via Roma - strada
regionale verso Roisan, e una serie di altre strade; qui vedo, per
fortuna, che è presente l'allargamento della strada regionale per
Arpuilles.
Il terzo punto era un punto annoso, e mi ricordo, sempre per
citare un Verde, ma un "verde-verde" locale questa volta,
Ric­carand, che ogni volta che si parlava - non in questa sede ma
in altre sedi - di ristrutturazione di edifici pubblici sollevava
una canea terribile.
Riccarand chiedeva ogni volta dov'era il pro­gramma, e
giustamente, voleva sapere dove si intendeva allo­care gli edifici
pubblici non solo in Aosta, ma nel circondario. Ed era saltata
fuori la visione secondo Bich-Rollandin (Bich che allora era il
sindaco...), avevamo visto Villa Brezzi che faceva questo, la Casa
impiegati che faceva quello, era saltato fuori un documento del
genere ed era stato esplosivo, e dove c'erano delle indicazioni
precise.
Adesso qui vedo che vengono messi degli interessantissimi
in­terventi, dei finanziamenti straordinari tipo la Casa impiegati,
ma anche questo non c'è; faccio eco a quello che diceva Ricca­rand
allora, non per fare opposizione, ma perché è urgente de­finire un
programma della collocazione degli edifici pubblici, in accordo fra
l'altro con i comuni, perché non è che si possa fare solo d'imperio
alla Regione, calandolo lì come una stilettata. É importante e
urgente fare una specie di piano regolatore, anzi chiamiamolo
proprio il piano regolatore degli edifici pubblici ad Aosta e
circondari, e in questo caso far rientrare successiva­mente gli
stanziamenti. Qui ci sono 11 miliardi Casa impiegati, Assessorato
ai lavori pubblici; mi sta benissimo per carità, ma ci sono altre
problematiche che non vengono affrontate. Accor­pamento uffici
finanziari, ad esempio, è un fatto importante ma non viene neppure
affrontato. Qui c'è ristrutturazione Ufficio IVA, eccetera, ma
queste sono ristrutturazioni tampone, che coprono le necessità di
mettere a norma certi edifici e basta, non viene risolto il
problema di fondo.
E siamo ancora sul vecchio impianto della dislocazione degli
uffici pubblic, secondo la strategia che c'era allora. Non so quale
sia il nuovo piano regolatore, se sia compatibile con la
dislocazione di allora; allora si prevedeva il grande asse
attrez­zato di via Festaz, sul quale gravitavano quasi tutti gli
edifici pubblici della città, e si restava su quella visione lì.
Adesso mi sembra che il piano regolatore di Aosta abbia capovolto
certi criteri e una certa filosofia, ed andiamo a potenziare invece
proprio la dislocazione degli edifici pubblici secondo il vecchio
criterio. Non so se questo è compatibile; quindi anche una pic­cola
risposta su questo sarebbe necessaria e importante.
Sono tre rilievi che mi sentivo di fare, sono tre domande più
che altro: che fine ha fatto l'acquedotto del Monte Bianco;
viabilità di fondovalle su strade di gronda, non solo via Roma -
via Pa­rigi, ci sono poi le strade di gronda a sud, via Paravera,
che doveva essere collegata con via Clavalité fino a Regione Sogno,
per intenderci, che è una strada di gronda sud; infine, edifici
pubblici regionali, edifici comunali e di interesse pubblico dello
Stato.
Per me è indispensabile avere una visione precisa su questi
aspetti; diversamente, andiamo a finanziare dei settori che poi
verranno messi fuori gioco da scelte urbanistiche che stanno
maturando e che non sono collegate e coordinate con questo
do­cumento.
Quindi, voto favorevole, con preghiera di tenere conto di questi
aspetti e, se gradisce l'Assessore, di darci una risposta precisa
su questi argomenti.
Presidente -
Ha chiesto la parola il
Vicepresidente Viérin Marco.
Viérin M. (PpVA) -
Diciamo che il mio intervento
sarà di ordine sia politico che amministrativo, però a livello
amministrativo avevo già portato il mio contributo in commissione
(ringrazio l'Assessore Ferrero per averlo ricordato), dove avevo
rilevato alcune incongruità. Oggi analizzerei più l'aspetto
politico, perché questo piano chiaramente deve avere un rilievo
politico, in quanto sono scelte che vengono fatte e devono
rispondere alla volontà di qualcuno: prima, alla volontà della
Giunta e dell'Assessore ai lavori pubblici che le propone; in
seguito, alla volontà di questo Consiglio che, eventualmente, le
approverà.
Ritengo che stiamo proseguendo con i vecchi metodi, perché
l'Assessore ha detto "previsione rigorosa soprattutto sulle
priorità", ma questo non è avvenuto e lo vedremo in seguito
prendendo alcuni esempi dalle tabelle che abbiamo in mano, proprio
perché ritengo che quando si devono far notare alcune incongruenze
bisogna andare direttamente sugli atti che si hanno alla mano,
altrimenti non si potrebbe capire alcuna cosa.
Una delle motivazioni per cui ci tengo a dire che stiamo
conti­nuando con i vecchi metodi si basa sul fatto che queste
previ­sioni di impegno finanziario nel triennio 1994-1996 non
po­tranno sicuramente essere reali; infatti la domanda che tutti ci
poniamo è se i futuri bilanci di questa Regione sotto l'aspetto
finanziario rimarranno tali, oppure no. Ma a questa domanda tutti
rispondiamo che sicuramente non verrà aumentato il li­vello di
disponibilità finanziaria, che non potremo sicuramente avere più
disponibilità di quelle attuali. Quando vedo un totale per il 1994
di 50 miliardi circa e un totale per il triennio di 214 miliardi,
devo ritenere che, sotto un aspetto matematico, nei prossimi due
anni devo prevedere una spesa di 164 miliardi, che diviso per due
fanno 82 miliardi anziché 50. Quindi questi 32 miliardi nei
prossimi anni, cioè nel 1995 e nel 1996, da quali altri capitoli li
prevederò e a scapito di che cosa?
Questo è un primo rilievo, perché sicuramente non avremo
maggiori introiti, a livello di bilancio.
Secondo aspetto: non si sono fatte scelte precise da parte di
quest'Amministrazione regionale, perché si può dire un po' di tutto
e per tutti. Vediamo delle voci che coprono tutto un arco­baleno di
problemi, ma alla fine non vediamo la volontà di ri­solverne in
maniera definitiva nessuno.
Ad esempio, prendiamo le priorità, la tabella L e la tabella O.
Alla tabella L, "Costruzione e sistemazione acquedotti", si
prevedono 2 mi­liardi per quest'anno e solo 10 miliardi per il
triennio; mi ricol­lego a quanto diceva Bich: l'acquedotto del
Monte Bianco dove sta? Alla tabella O, "Costruzioni collettori
fognanti e impianti di depurazione", si prevedono 2,5 miliardi per
quest'anno e 13,5 miliardi per il triennio. Ora, spendere 23
miliardi circa in que­sto triennio per delle opere come gli
acquedotti, sistemazione e costruzione, e impianti di depurazione e
collettori fognanti, problemi che attualmente sono i più grossi sul
territorio, sia per la popolazione che per le amministrazioni
locali, mentre andiamo di nuovo a spendere quasi 52 miliardi di
opere stra­dali (40 miliardi diretti e 12 miliardi a mezzo di opere
in eco­nomia) cioè più del doppio rispetto a acquedotti, fognature,
impianti di depurazione e così via, cose che sono vitali
soprat­tutto con i tempi che corriamo e con le leggi che ci sono,
non credo sia del tutto equo e sia una scelta molto precisa e di
indi­rizzo.
Terzo aspetto: per la maggior parte degli interventi previsti, e
qui mi aveva già anticipato il Consigliere Tibaldi, non è ancora
stata acquisita nessuna documentazione amministrativa. In­fatti
nella tabella vediamo che nella colonna preposta non ab­biamo né
l'approvazione del progetto della Giunta regionale già disponibile,
né la concessione edilizia già disponibile, né la di­sponibilità
dei terreni già disponibile, né le autorizzazioni di pareri vari
già disponibili; questi li abbiamo nella colonna pre­posta alle
autorizzazioni che si devono avere per poter dare attuazione a
questi progetti, e quindi in maniera reale, se non altro per
impegnare la spesa.
Ora le conclusioni di carattere generale quali possono essere?
Posso dire la stessa cosa che ha detto il collega Tibaldi, mi
sem­bra un piano redatto "a tavolino"; non può essere neanche uno
"specchio per le allodole", caro Tibaldi, perché se andiamo a
ve­dere il programma del 1993 per il triennio 1993-1995, abbiamo
che in quel programma c'erano 102 miliardi per l'anno di
com­petenza e 353 miliardi per il triennio; quindi, chiaramente, se
gli imprenditori o le categorie interessate andavano a vedere il
riferimento dell'anno 1993, sperando magari nel 1993 sullo
"specchio per le allodole", quest'anno sicuramente non lo po­tranno
fare. Magari spereranno sullo "specchio per le mo­sche"...ma quello
lo vedremo dopo.
Queste le considerazioni di carattere generale. Poi volevo fare
alcune annotazioni, e non entrerò in merito alla strada
dell'En­vers, di cui abbiamo già discusso in commissione e abbiamo
de­finito com'è l'iter di quella strada. Invece sulla tabella A,
"Opere stradali", il numero d'ordine 16 dice espressamente:
"Costruzione della strada di Turlin fra i comuni di Gressan e
Aymavilles e strada fra Ozein e la SS 507". Fin qui mi potrebbe
andare bene; vedo che c'è una previsione di 1,6 miliardi con 800
milioni di spesa per il 1994. Poi c'è un errore, perché nella
co­lonna 15 dovrebbe essere riportato 1,6 anziché 800, cioè
do­vrebbe essere il totale della spesa. Ma quella è una cosa
relati­va. Dicevo, il punto 16 non è altro che un
collage
con un nume­ro d'ordine, 27, perché al numero d'ordine 27 leggiamo
di nuo­vo: "Costruzione della strada di Turlin fra i Comuni di
Gressan e Aymavilles"; però qui vediamo un investimento da
realizzare solo per il triennio per 1,2 miliardi. Da qui la prima
domanda: se è un documento di trasparenza e di correttezza, questo
punto dovrebbe essere unificato, perché se la strada è la stessa e
sono due tronchi diversi, nello specchietto andrebbe messo in
maniera univoca, dove si dovrebbe riportare il totale degli
in­vestimenti da realizzare nel triennio e poi la cifra da spendere
nell'anno 1994.
Ma entriamo ancora in maniera più profonda su quest'opera. Da
quello che mi risulta - e chiedo all'Assessore che poi mi dia
conferma di questo - questa è una strada che è già partita 20 anni
fa o giù di lì, dove abbiamo fatto alcuni tronchi; quindi gradirei
sapere qual è la spesa fino ad oggi sostenuta dall'Amministrazione
regionale in merito a quell'idea di colle­gamento fra Ozein e Pila,
tanto per essere chiari, perché se con questi due tronchi previsti
su questo piano lavori è previsto di arrivare a circa metà
dell'opera, gradirei sapere quanto ci è co­stata fino ad oggi,
aggiungendo questi tre miliardi, facendo un conto di quanto costa
metà di tale opera, sapendo così quanto ci costerà nei futuri anni
per ultimare quell'opera. Sempre per correttezza, su questo
specchietto si doveva riportare il totale dell'opera già realizzata
- o da realizzare - e che cosa si prevede in futuro, perché se
quest'opera mi costa alla fine 30-40 mi­liardi e ne avrò ancora per
dieci anni, vorrei sapere il rapporto costi-benefici per un
collegamento fra Ozein e Pila. Vorrei sape­re che benefici abbiamo
in questo momento per un collegamen­to di tale tipo. Se si è
sbagliato in passato, evitiamo di conti­nuare, perché penso che le
casse della Regione sempre più avranno bisogno di un'attenta
analisi sulla spesa.
Andando avanti sulla tabella C, che riguarda la sistemazione di
frane, qui abbiamo un classico esempio di
collages
figurativi - quello che chiamavo prima lo "specchio per le mosche"
- che applicati alla sostanza non rendono funzionale l'operatività
dell'Amministrazione e degli uffici. Ci risulta che sono nume­rosi
i progetti già consegnati all'Amministrazione regionale su questi
temi e precisamente sulle frane; questi professionisti, oltretutto,
sono già stati liquidati per il lavoro svolto e chiara­mente queste
parcelle non sono parcelle di 10 milioni, ma la lo­ro somma ammonta
a qualche centinaia di milioni. Ora di questi progetti cosa ce ne
faremo? Oltretutto sono ormai sor­passati, e verranno superati
proprio dal tempo; quindi a cosa è servito fare queste scelte di
commissionare il progetto e poi de­cidere cosa fare? Progetti già
eseguiti e già a disposizione dell'Amministrazione da alcuni anni o
da un anno, fra 3-4 anni li vedremo spuntare magari nel piano
triennale del 2000-2003. A questo punto forse è meglio nel settore
delle frane operare, in futuro, in altra maniera, cioè fare subito
delle scelte o dei lavori tampone per garantire due cose: prima di
tutto la sicurezza, poi riflettere su quelle zone per le quali è
meglio fare un progetto definitivo, e poi ultimare i lavori, in
modo che non abbiamo ul­teriori spese per progetti che rimangono
negli archivi della Re­gione, che però sono stati pagati con i
soldi pubblici, e non ser­viranno più a niente. La dimostrazione
viene adesso, perché tutti quei progetti li abbiamo già lì e
sicuramente dovremo ri­vederli, con altre spese per i
professionisti. Infine, occorre de­finire le priorità in maniera
più oculata.
Sul discorso invece matematico di questa tabella, abbiamo che
quest'anno spendiamo 3 miliardi per gli interventi e 16 miliardi
per il triennio, mentre nel 1993 abbiamo speso 5,5 miliardi e 24,5
miliardi per il triennio. In maniera specifica quest'anno si va a
rivedere la famosa frana inserita al numero d'ordine n. 1, che è
quella di Pré-Saint-Didier. Questo problema è nato agli inizi degli
anni '80, causando purtroppo dei danni notevoli, e crea un elevato
rischio all'abitato di Pré-Saint-Didier; nel 1990 dopo che la
Commissione dei grandi rischi del Ministero della protezione civile
aveva fatto un sopralluogo direttamente sul posto, solo allora
l'Amministrazione regionale si era mossa ed aveva fatto dei lavori
per parecchi miliardi. Ora, anziché ulti­mare e definire la cosa,
vedo uno stanziamento per 215 milioni; vorrei sapere che lavori si
possono fare con 215 milioni quando i lavori da fare sono pari a 6
miliardi. A questo punto è uno "specchietto per le mosche": si
mettono 215 milioni lì, baste­ranno bene o male a liquidare i
professionisti. Non lo so, è una domanda che mi pongo, perché se
questi 215 milioni sono solo lì per liquidare i professionisti, la
cosa è ancora più grave.
Sempre sulla stessa pagina, che è la 13C, c'è quella di Fiernaz,
che più o meno ha una storia identica a quella di Pré-Saint-Didier,
perché è nata nel 1983: i lavori sono stati fatti nel 1985-1990, e
adesso mettiamo 100 milioni per quest'anno e 100 mi­lioni per il
triennio; vorrei sapere nel triennio cosa si farà con 100 milioni.
Allora, non è meglio, anche qui, e concordo con qu­anto ha detto
l'Assessore all'inizio, fare previsioni rigorose nelle priorità?
Diamo priorità a una o due di queste frane e andiamo fino in fondo,
altrimenti saranno cantieri aperti al pubblico per anni e anni.
Almeno, se non altro, qualcuno lo ultimiamo, altri li rivedremo in
seguito e, rispetto a problemi di sicurezza, da­remo alcune
priorità.
Andiamo alla tabella D, all'ordine n. 6, "Palazzine ex
Montefi­bre": qui avevamo già fatto un dibattito se conveniva
oppure no acquisire nel patrimonio immobiliare della Regione tali
palaz­zine e ora oltre al costo d'acquisto vediamo quasi 10
miliardi di lire per la ristrutturazione; mi pare che la volontà
sia emersa per spostare momentaneamente alcune scuole della zona
per poter ristrutturare le altre palazzine di quelle scuole. Qui
arri­veremo ad un costo di venti miliardi circa per fare
quell'opera­zione, quindi è sempre più evidente che
quell'operazione non andava fatta.
Al numero d'ordine 9 invece abbiamo una cosa interessante:
"Costruzione palestra comunale scolastica". A prescindere dal fare
oppure no quest'opera, c'è un altro motivo di fondo; qui c'e­ra una
progettazione fatta dal comune, e riferita a leggi nazio­nali, che
davano un contributo all'Amministrazione regionale, precisamente la
legge statale 488/86 e sostituita con la legge 330/89. Oggi dopo il
benestare avuto dalla Cassa DD.PP. in data 16 ottobre 1991 per un
finanziamento a carico dello Stato di circa 1 miliardo, questo
finanziamento è andato perso perché scadrà nell'ottobre 1994, e noi
per l'ottobre 1994 non riusciremo a fare l'inizio lavori di questa
struttura, sicuramente non riu­sciremo. E qui c'è una
responsabilità della Giunta, perché la proposta è arrivata alla
Giunta tempo fa e la Giunta non l'ha approvata, e solo oggi la
mette nel piano lavori di quest'anno e nel triennio 1994-1996.
Forse per un domani avere una giusti­ficazione che il finanziamento
statale non è arrivato non per colpa del ritardo della Giunta, ma
per colpa di altri enti: il co­mune, ad esempio? Direi di no,
perché il comune quando la leg­ge "Merloni" non c'era ancora, aveva
già dato tutto quanto do­vuto all'Amministrazione regionale per
poter procedere all'ap­palto. Questo non è stato fatto, quindi
sicuramente quest'opera nel 1995 potremo riscontrare che non verrà
eseguita perché non c'è stato l'adeguamento progettuale, perché non
ci sono stati i tempi necessari per poterlo fare; risultato:
perderemo un miliardo a carico dello Stato.
Alla tabella G, "Ristrutturazione locali ed uffici", abbiamo i
punti 3 e 4 che sono, uno, il completamento di un immobile di
Saint-Christophe dell'Assessorato all'agricoltura, l'altro, 11
mi­liardi del fabbricato attuale dell'Assessorato ai lavori
pubblici, dove c'è adesso anche l'Assessorato all'ambiente e
trasporti. Qui quello che ha detto Bich prima si evidenzia in
maniera molto particolare, cioè non c'è un piano preciso su cosa
fare del patrimonio immobiliare della Regione. Continuiamo a
mettere delle previsioni di spesa nei trienni per decine di
miliardi e, alla fine, avremo un mare di uffici e di costruzioni di
proprietà regionale, senza avere eseguito o predisposto un piano
definiti­vo di cosa farne.
La tabella H chiarisce bene quanto ho detto poc'anzi, cioè
que­sta confusione nel fare le scelte in merito alle proprietà
im­mobiliari. Abbiamo, al numero d'ordine 3 "Lavori di
completa­mento delle autorimesse regionali di Plan Félinaz", 450
milioni d'impegno per il triennio e 180 milioni per quest'anno. In
commissione mi è stato detto: rampe di accesso e aree verdi; sono
andato a fare un sopralluogo di persona in quei luoghi ed ho visto
alcune cose che sono deleterie ed anche pericolose per
l'Amministrazione regionale. Abbiamo in quei luoghi un pro­blema di
fumo, un problema quindi che riguarda anche l'USL, in quanto quei
garages
interrati utilizzati in quella maniera, sono una
ciminiera chiusa, non aperta. Pensate un po' in una ciminiera
chiusa chi ci deve lavorare cosa deve fare e cosa gli può
succedere. É vero, in commissione mi è stato detto che ci sono
degli impianti di aspirazione, ma io sono andato a vedere di che
tipo di impianti si tratta. Abbiamo dei tubi che si devono inserire
nel tubo di scappamento del camion e quindi impedi­scono di far
qualsiasi manovra, perché mentre si fa manovra non si può tenere un
tubo di 2 metri attaccato al tubo di scap­pamento del camion. Manca
completamente la struttura del la­vaggio automezzi, che già in
passato era preventivato di fare. Ricordo che gli automezzi devono
essere lavati quotidiana­mente quando si arriva dal lavoro svolto
sulle strade, e questo non lo si può fare, o se lo si fa, lo si fa
a rischio e pericolo dell'amministratore e dell'operaio. Sono le
leggi che dicono questo in maniera molto chiara. Quindi siamo in
assenza di un'area di lavaggio degli automezzi, e tutti i materiali
acidi che si usano per il lavaggio dove vanno a finire? Pertanto ad
oggi abbiamo problemi legali e di inquinamento.
Quindi vorrei chiedere all'Assessore se con questi 450 milioni
si faranno opere prioritarie per la salute dei dipendenti o si è
ri­masti sulle posizioni assunte in Commissione.
La tabella N ha un senso politico, ringrazio l'Assessore per
aver voluto mettere in maniera molto chiara a cosa sono destinati
questi 250 milioni al colpo che, fino ad oggi, erano senza
indi­cazioni chiare. Queste opere in economia però sono circa 5
mi­liardi ed avevo detto in commissione che questi sono
finanzia­menti che aggirano in maniera indiretta i finanziamenti ai
co­muni. Abbiamo più o meno sempre gli stessi comuni che
utiliz­zano questi fondi e basti pensare cosa significa per un
comune 250 milioni o, come ho visto per alcuni comuni 400 milioni
ad esercizio finanziario.
E tutte queste opere sono soprattutto strade, perché potrei
capire acquedotti, fognature, però quando vedo al 95 percento
strade, dico che anche altri 5 miliardi di questo programma vanno
sulle strade.
Se strade si vogliono fare, e mi è stato risposto: "Si è sempre
fatto così", io non ci sto a dire che si è sempre fatto così.
Inoltre i cantieri in amministrazione diretta, aprono da novembre
ad aprile, cioè andiamo a fare le strade in inverno? Sulla tabella
per i cantieri di amministrazione diretta è detto che il lavoro
verrà fatto da novembre ad aprile, quindi andiamo a farlo in
inverno, perfetto! Siamo degli amministratori con la A
maiuscola!
Detto questo, mi riservo di intervenire sulla votazione di
questo documento, aspettando alcune risposte non dico su tutto, ma
almeno sulla strada di Pila e su quella che è la struttura
at­tualmente del ricovero attrezzi, lavori pubblici e della
foresta­zione in località Plan Félinaz, per sapere che volontà ha
l'am­ministrazione in maniera precisa. Grazie.
Si dà atto che, dalle ore 17,45, presiede il Vicepresidente
Aloisi.
Presidente -
C'è qualche altro consigliere che
intende prendere la parola? Ha chiesto la parola l'Assessore ai
lavori pubblici, Ferrero.
Ferrero (Ass.tec.) -
Ringrazio i consiglieri che
sono intervenuti. Non credo di essere in grado di dare risposte
puntuali e soddisfacenti su tutti i problemi sollevati, cercherò di
dare alcune integrazioni rispetto a quello che già è stato detto da
me e dai tecnici dell'Assesso­rato in commissione.
Cerco, prima di passare alle questioni più specifiche, di vedere
se è possibile, dagli interventi che ci sono stati, riprendere
qualche elemento di carattere più generale.
Per quanto riguarda l'intervento del Consigliere Tibaldi, lo
avevo detto io (non per mettere le mani avanti ma perché è una
constatazione semplice ed elementare) che avere un piano la­vori,
che quest'anno ripeto ha un ritardo rispetto ad anni pre­cedenti di
alcune settimane, comunque un piano lavori che ar­riva ad anno già
largamente avviato, è evidentemente un pro­blema. Credo quindi che
ci si debba muovere, e che sia possibile farlo a prescindere dalla
legge "Merloni" in questo caso, nel senso di essere in grado di
avere, mantenendo il carattere di programma con una qualche
flessibilità degli interventi in questa materia da parte della
Regione, l'elaborazione del pro­gramma delle opere almeno assieme
al bilancio. Questo almeno per i grossi pezzi di interventi.
Sempre su questa questione dei tempi, perché colpisce anche me,
è evidente, voglio sottolineare (e questo riguarda anche il
problema sollevato dai Consiglieri Bich e Viérin) che la gran parte
dei 200 interventi sono lavori già iniziati da proseguire, nel
senso che questo rappresenta una risposta sia al problema del
ritardo nella presentazione del programma, sia alla que­stione
delle priorità.
Ora, sono contenuti i lavori da fare entro quest'anno. Collegato
a questo c'è un problema sollevato dai Consiglieri Tibaldi, Bich e
Viérin, ed è il problema che non tutta la documentazione
ne­cessaria è acquisita per i vari interventi; va detto con forza
che, salvo qualche eccezione, questa documentazione non è
acquisi­ta ma è in itinere. Se abbiamo messo questi interventi nel
pro­gramma di quest'anno è perché ritenevamo e riteniamo anche in
questo momento di poterla, almeno nella stragrande maggio­ranza dei
casi, acquisire, e far partire quindi i lavori nell'anno.
Un altro aspetto di carattere più generale è stato sollevato da
Tibaldi e ripreso da Viérin, che hanno detto che questo è un piano
redatto "a tavolino". Da un certo punto di vista sì, e vor­rei
vedere: un documento di questo genere non può essere che qualcosa
redatto "a tavolino". Ma al di là di questo voglio dire che questo
documento è il punto di arrivo di tutta un'attività di rapporto fra
l'Amministrazione regionale e i comuni, le ammi­nistrazioni
comunali, i singoli settori anche della stessa Am­ministrazione
regionale per le rispettive competenze. Voglio di­re che non spunta
da una qualche decisione più o meno illumi­nata di carattere
burocratico, ma è il risultato di un processo spesso informe e non
sempre soddisfacente, ma di confronto reale con la realtà della
comunità regionale.
Quello che tengo a sottolineare, al di là della legge n. 109,
sono alcuni principi che poi devono avere i tempi di attuazione e
di realizzazione decentemente previsti e che devono avere tutte le
modulazioni e le articolazioni sulla realtà che sono necessarie.
Però, ad esempio, la legge "Merloni" prevede per questo tipo di
programma di lavori un forte momento di pubblicità. L'articolo 14
prevede che lo schema di piano rimanga fisso per 60 giorni (e
possiamo discutere sull'eccesso addirittura di rigidità), che
vengano raccolte osservazioni; cioè credo che sia possibile, sen­za
far diventare il programma di lavori triennale - per ora è annuale
- procedere a delle verifiche anche assai maggiori e più spinte di
quanto oggi non si possa fare.
La questione sollevata prima da Tibaldi e poi ripresa da Viérin,
e che ho già toccato in qualche maniera: nella maggior parte degli
interventi previsti c'è poco di nuovo che inizia quest'anno, molto
viene segnalato spesso nelle tabelle, in molti casi si tratta di
impegni residui da portare avanti o da portare a termine.
Per terminare sulle questioni di carattere più generale, direi
che forse non ci siamo capiti o io non ho capito, ma non accetto,
respingo in maniera forte questa definizione: che sia un piano
"specchietto per le allodole". Questo no. Semmai ha un aspetto che
può anche turbare, che è il contrario: si cerca di dire in questo
programma come stanno le cose e di non impegnare, anche a rischio
di un intervento rapido ed efficace, l'Ammini­strazione al di là di
quello che oggi, in questo momento, l'Am­ministrazione è in grado
di fare.
L'ultima questione di carattere generale che toccherò è la
questione delle priorità; l'ho già accennata, la ritrovo nelle
os­servazioni del Consigliere Viérin, il quale dice che non ci sono
le priorità. Certo, non ci sono delle priorità diciamo così
definite secondo dei criteri rigidi, però l'elenco delle opere
contenuto nel piano lavori rappresenta, in qualche maniera, un
elenco di ope­re che hanno una priorità, nel senso se non altro di
questo ele­mento del completamento o del proseguimento di opere già
ini­ziate. Lo so, è un elemento di scelta che è molto affidato al
pas­sato e a quello che è già avvenuto, però è un elemento di
scelta reale. Senza dire che lo stato della progettazione,
l'accerta­mento dell'utilità, la verifica dell'esigenza reale,
questo c'è sostanzialmente in tutti gli interventi che sono
previsti.
C'è un punto che riguarda il discorso delle priorità in modo
me­no tecnico-burocratico, che sono non tanto le priorità quanto le
scelte dell'intervento in materia di opere pubbliche. Questa è una
cosa che viene fatta prima e a monte del programma degli specifici
interventi e dei lavori, viene fatta in sede di bilancio. Su
questo, certamente, credo che sia opportuno e che sia stato
opportuno cercare di avviare una riflessione e una verifica delle
scelte che oggi sono necessarie: le strade, gli acquedotti e le
fo­gnature, per riprendere una cosa che diceva Viérin. Mi pare che
alcuni segnali in questo senso c'erano nel bilancio e si
ri­flettono anche nel piano lavori, nel senso che il capitolo
specifi­co sulle strade è un capitolo di bilancio che ha avuto una
ridu­zione consistente rispetto all'anno passato e che ci crea non
po­chi problemi di scelta nel merito, nel senso che molti
interventi, anche di completamento di opere avviate quest'anno non
sono possibili.
Sui punti specifici che sono stati sollevati, almeno alcuni,
vorrei cominciare dal fondo perché mi è più facile.
Per quanto riguarda i cantieri voglio sottolineare che i
cantieri intanto rispondono a richieste dei comuni. Stato della
proget­tazione o della progettabilità degli interventi: su questo
punto che era stato sollevato anche in commissione, vorrei
ricordare che i cantieri sono cinque, quelli aperti da novembre ad
aprile sono per disoccupati e sono fatti in questo periodo di tempo
in zone che - mi si dice - dal punto di vista tecnico consentono,
per ragioni meteorologiche, eccetera, questo tipo di
interventi.
Su alcune delle questioni sollevate dal Consigliere Bich,
l'ac­quedotto del Monte Bianco, le questioni della viabilità di
Aosta, le questioni sollevate anche da Viérin della programmazione
delle sedi regionali, l'utilizzo del patrimonio regionale:
inizian­do dall'acquedotto del Monte Bianco segnalo a Bich (che lo
sa molto meglio di me, ovviamente) che su quest'opera, questa sì
"verde-Berlusconi", c'è un problema di valutazione di impatto
ambientale recente, di valutazione negativa, almeno per una parte
che sta richiedendo delle verifiche ed un approfondimento anche sul
piano del progetto.
Per le questioni della viabilità che sono grosse, non vorrei
dire un'eresia, mi pare che sia un pro­blema che riguarda la
pianificazione comunale del Comune di Aosta, che è in via di
definizione.
Su una questione più specifi­ca, che è stata sollevata e che è
un problema che l'Assessorato segue, quello dello svincolo della
strada per Roisan, lo svincolo da via Roma, - anche qui c'è un
parere negativo del VIA su questo - l'Assessorato è pronto ad
intervenire per quella parte nel momento in cui si superassero
questi problemi.
Per la questione della ex Casa impiegati a me risulta che anche
in questo caso ci siano dei problemi da definire in sede comuna­le
di pianificazione degli strumenti urbanistici, e che sia previ­sta
una definizione della questione prossimamente anche nell'ambito del
programma Aosta-capitale. Per l'Assessorato all'agricoltura,
l'esempio di una scarsa capacità di program­mazione delle scelte,
mi risulta che lì, fin dagli inizi, la Regione ha fatto questa
operazione con quella determinata finalità, per riutilizzare quegli
immobili a questo scopo.
Per quanto riguarda l'unica questione specifica sollevata dal
Consigliere Tibaldi, sono le opere antivalanghe, una delle due
previste in piano lavori sulla strada regionale di Rhêmes; c'è per
uno dei due interventi previsti, quello che ha segnalato, un
problema di vecchia concessione scaduta e di problemi con il
VIA.
Infine, per venire ai problemi specifici sollevati dal
Consigliere Viérin, iniziando dalla questione delle frane, mi è
sembrato di cogliere una contraddizione in quanto ha detto il
Consigliere Viérin, nel senso che a me non risulta che in passato
ed anche oggi ci sia una disattenzione da parte dell'Assessorato
nell'in­tervenire per garantire la sicurezza. Vorrei capire dove
non stiamo intervenendo per motivi di sicurezza. Questo è
abba­stanza contraddittorio e non del tutto congruente con l'altra
af­fermazione fatta dal Consigliere Viérin sulla necessità di darsi
delle priorità anche in questo specifico settore, scegliere pochi
interventi da fare, ed operare quindi in un modo diverso dal
passato. Credo che prima di tutto ci sia un problema di sicurez­za,
che mi pare crescente, stando alle notizie recenti di queste
settimane, da affrontare in primo luogo.
Per quanto riguarda la famosa strada di Ozein, quanto ha
ri­badito qui il Consigliere Viérin, dopo averlo già segnalato in
commissione, si tratta di due interventi di cui uno è previsto
quest'anno ed è il finanziamento residuo di un'opera, l'altro è
inserito nel programma, ma per ragioni anche di vincoli finan­ziari
non è previsto nessun intervento quest'anno. Sulla strada di Ozein
sono pronto a dare dei chiarimenti specifici al Consi­gliere Viérin
e eventualmente anche alla commissione.
Stesso discorso per quanto riguarda l'altro problema sollevato
che è il
garage
di Plan Félinaz. A me non risulta che le
cose siano così tragiche come sono state descritte e mi auguro che
non siano così tragiche; so dagli uffici che è prevista una
verifi­ca in ogni caso della situazione attuale e quindi anche su
que­sto posso dare ulteriori informazioni al Consigliere Viérin e
alla commissione competente successivamente.
Due ultime questioni specifiche. Per la palazzina ex Montefibre
segnalo solo che i 300 milioni previsti nel piano lavori per
l'in­tervento di quest'anno dovrebbero andarsi a sommare a 700
milioni di un mutuo, quindi l'entità complessiva dell'intervento
può essere maggiore. Per quanto riguarda la questione della
palestra di Chambave, ho ritenuto e la Giunta ha ritenuto di dover
inserire questo intervento nel piano lavori perché è stato
richiesto un mutuo allo Stato, che dovrebbe essere concesso, e
sembrava piuttosto contraddittorio mantenere la richiesta di questo
mutuo e non prevedere nulla nel piano lavori.
Perman­gono comunque, allo stato attuale, dei problemi per
quanto ri­guarda l'acquisizione dei terreni, quindi anche questa è
una questione da seguire ulteriormente.
Ho cercato di dare alcune risposte; vorrei riprendere in
conclu­sione del mio intervento quello che dicevo all'inizio,
insistendo su un aspetto. Quando parlo di programma transitorio
vorrei che fosse inteso non nel senso che è provvisorio, ma come un
programma di transizione, quindi in movimento verso un modo di
prevedere l'intervento regionale in materia di opere pubbli­che più
organico e più efficace di quanto non possa essere anco­ra oggi.
Non ho detto nulla sui rapporti che possono esserci fra il piano
lavori e la crisi del settore delle costruzioni, la crisi
dell'edilizia; abbiamo avuto occasione di parlarne nel preceden­te
Consiglio e credo che ne dovremmo parlare nel corso anche di questo
Consiglio, ulteriormente.
Presidente -
Qualcuno intende prendere la parola?
Non è stata chiusa la di­scussione generale. Ha chiesto la parola
il Vicepresidente Vié­rin per il secondo intervento.
Viérin M. (PpVA) -
L'Assessore Ferrero oggi ha
fatto un'illustrazione del problema in maniera molto più tranquilla
dell'altro giorno, non so perché, comunque mi è piaciuto di più
l'altro giorno. Questo tono di vo­ce mi sembra un tono da Ponzio
Pilato... me ne lavo le mani e va bene così...
In merito alle considerazioni dell'Assessore, vorrei dire alcune
cose. É vero che la legge "Merloni" ha creato e crea molti
pro­blemi sull'iter burocratico delle realizzazioni, ma non c'entra
oggi sul programma lavori dove il programma stesso deve an­dare a
determinare delle scelte, come abbiamo detto prima; quindi questo
tocca un aspetto politico, in quanto le scelte sono scelte
politiche. Ritengo che le priorità comunque devono essere quelle
delle infrastrutture che oggi la popolazione sta aspet­tando con
apprensione, che sono gli acquedotti, fra cui quello del Monte
Bianco, le reti fognarie e i depuratori, che sono le opere che
mettono anche a repentaglio i nostri amministratori locali sul
territorio. Quindi queste priorità dobbiamo darle co­me Consiglio
regionale e siamo ancora in tempo a darle.
Sugli altri problemi che l'Assessore ha toccato per rispondere
al mio primo intervento, sui cantieri volevo dire all'Assessore che
non è vero che si concentrano i lavori nel periodo invernale solo
nei paesi di fondo Valle, perché a pagina 37-38 vedo
Challant-Saint-Anselme, Challant-Saint-Victor, Châtillon, Fénis,
Introd, La Salle, Pont-Boset, Saint-Dénis, Torgnon, Verrayes, per
un totale di 4 miliardi, e poi c'è Aosta, Fénis, Nus e Verrayes di
nuovo; quindi, se si vuole essere onesti, si deve dire che si è
sempre fatto così e si continua a fare così.
Per quanto riguarda le frane forse sono stato frainteso: non ho
detto che l'Amministrazione regionale non è intervenuta onde
evitare o dare maggiore sicurezza a situazioni di pericolo
esi­stenti sul territorio; ho detto che è sempre intervenuta dando
incarichi immediatamente per progetti globali, e quando si danno
incarichi per progetti globali, sappiamo benissimo come si
comportano i professionisti, fanno un progetto megagalattico e alla
fine la parcella viene calcolata in percentuale sul valore della
redazione dell'opera.
La mia proposta era quella di dare priorità ad interventi
tampone per dare sicurezza, per poi veri­ficare con scelte precise
quali situazioni toccare in maniera de­finitiva; altrimenti, avremo
sempre dei cantieri a cielo aperto e mai finiti.
Sul discorso della strada Ozein-Pila l'Assessore mi ha risposto
alla stessa maniera come in commissione. Ho detto in maniera molto
chiara che se faccio un programma per costruire la mia casa, posso
prevedere di fare prima di tutto un piano, successi­vamente un
secondo piano, poi il sottotetto e infine la recinzio­ne, però
faccio un preventivo globale. Su questa strada, come è stato fatto
invece per altri lavori dove si mette spesa complessi­va, spesa da
realizzare, spesa effettuata, la procedura corretta non è stata
seguita, perché si è proceduto con due lotti separati e in più pare
che per definire quest'opera ci voglia ancora al­meno tanto lavoro
come quello svolto fino alla realizzazione di questo secondo lotto.
Quindi se, ad oggi, abbiamo speso 10-15-20 miliardi, non lo so, non
lo sappiamo, occorrerà sicuramente per realizzare l'opera una
scelta amministrativa futura per al­tri 20 miliardi. Non ritengo
che un'opera che colleghi una stra­da Ozein-Pila abbia la priorità
su altri lavori, quando questa strada ha detti costi. Quindi dicevo
solo di avere un parametro fra costi e benefici prima di andare
avanti su questa folle strada.
Quanto al
garage
di Plan Felinaz chiederei all'Assessore
di an­dare un giorno insieme a vedere, proprio per dire che non si
è qui a fare un attacco politico o altro, si è qui anche per
analiz­zare alcuni problemi.
Lì ci sono veramente dei problemi di sicu­rezza, perché potremmo
anche avere delle grane come Ammi­nistrazione regionale.
Sulla palestra di Chambave lei, Assessore, ha confermato la mia
tesi praticamente, e la ringrazio; si è voluto metterla in questo
piano lavori per non fare figuracce, per dire almeno che è stata
messa, ma che non si è riusciti a dare inizio ai lavori, e quindi
abbiamo perso i miliardi di finanziamento dallo Stato.
É questo il discorso, perché sappiamo che mettendola solo oggi,
il finanziamento di 1 miliardo dallo Stato lo abbiamo perso.
Questo mi sentivo di dire, per dovere di cronaca; ringrazio
an­cora l'Assessore, poi farò la dichiarazione di voto.
Presidente -
Altri che intendono intervenire?
Ricordo che siamo ancora in fase di discussione generale. Ha
chiesto la parola il Consigliere Bich.
Bich (APA) -
Intervengo solo per fare una breve
sottolineatura; detesto i replicanti, ne abbiamo diversi, non
voglio fare qui la figura del replicante però una piccola
sottolineatura...
Presidente
- ...l'importante è non essere
clonati...
Bich (APA)
- ...quella è biotecnologia... Per
quanto riguarda l'acquedotto del Monte Bianco, quella è una storia
infinita, e non è come diceva lei, Assessore. Avevamo un primo
progetto esecutivo formulato da illustri tecnici del passato, sul
quale si lavorava ed già era stato appaltato un primo lotto; mentre
il consorzio stava proseguendo nell'esecutività di quest'opera
pubblica, è sopraggiunto un ricorso del Comune di Cour­mayeur, poi
superato, ma dopo non se ne parlò più.
La Regione se ne appropriò nel 1988-1989, conferì un nuovo
in­carico, quindi una variante totale su tutto il progetto, surrogò
i poteri del consorzio e, da quel momento, l'acquedotto del Monte
Bianco è diventato il fiume Carso, nel senso che è sparito e non
sappiamo più dove sia finito il progetto esecutivo redatto da
Crétier, Vallacqua ed altri. Se fosse possibile reperire questo
progetto, che non era di grande volume immagino, e riesami­narlo,
ci sarà modo di acclarare che il VIA non c'entrava asso­lutamente
niente, mentre c'entrava una possibile soluzione al­ternativa
all'acquedotto del Monte Bianco, cioè la captazione ancora per
pozzi dell'approvvigionamento idrico della piana di Aosta, ed
altre. Fu conferito, a questo proposito, un terzo inca­rico
(ricordo che il pacchetto con il secondo incarico è costato due
miliardi) ad una società di Torino, se non sbaglio, che ci ri­balta
totalmente la filosofia, ammesso che si parli di filosofia, cioè
l'approvvigionamento avviene attraverso pozzi con pompe adeguate,
eccetera. A questo punto vorrei sapere la scelta qual è; lei ci
deve dire che tipo di acqua dovremo bere ad Aosta, se acqua del
Monte Bianco, acqua di pozzo o acqua minerale.
Per quanto riguarda lo svincolo strada regionale Roisan - Via
Roma - Aosta, l'indicazione che diede il comune non fu bocciata per
violazione dell'aspetto ambientale; quella era un'altra va­riante,
che invece prevedeva un bypassaggio della statale per l'accesso a
zona Saumon, quella è un'altra cosa; io sto parlando semplicemente
dello svincolo Roisan - Aosta, che è importan­tissimo perché ci
toglie il traffico parassitario in certe fasce orarie del giorno.
So che è il Comune di Aosta che deve decidere molte cose, e lei
saprà che domani è il 5 maggio:
"Ei fu siccome immobile...";
però il comune deve decidere qualcosa, non può restare fermo lì,
soprattutto sulle opere pubbliche. In modo specifico, ritorno sulla
viabilità e sulle opere di urbanizzazione primaria, non ultimo le
opere di adduzione del collettore fo­gnante dalla parte nord della
città fino al depuratore d'acqua in regione Pollein.
Quindi ci sono questi tre problemi che sono tuttora lì, domani è
il 5 maggio, potremo sapere. Scusi se scherzo.
Presidente -
Se nessun altro chiede la parola,
dichiaro chiusa la discussione generale.
Sono pervenuti alla Presidenza una serie di emendamenti
pre­sentati dall'Assessore, che sono stati distribuiti ai colleghi
con­siglieri. Ha chiesto la parola il Vicepresidente Viérin per
di­chiarazione di voto.
Viérin M. (PpVA) -
Il gruppo Popolare per la Valle
d'Aosta voterà contro a questo programma lavori, ma per dei motivi
ben precisi. Innanzitutto questo è comunque un programma di scelte
politiche e noi non condividiamo questo tipo di scelta perché non è
stata data a questo programma una priorità, che sia una. Cioè, non
abbiamo sentito da parte dell'Assessore che questo programma sia
stato elaborato riprendendo alcune priorità. Si è fatta una scelta
arc­obaleno, e ritengo che non sia il momento di fare delle scelte
ar­cobaleno, ma sia il momento di fare delle scelte prioritarie
so­prattutto sugli aspetti che toccano direttamente la vita
sociale, e quindi quella del cittadino.
Come dicevo prima, le scelte che ritenevamo prioritarie sono
si­curamente quelle delle infrastrutture e precisamente:
acque­dotti, fognature e depuratori.
É un programma, quindi, che ricalca le vecchie logiche e i
si­stemi connessi; pertanto, in merito a questo, voteremo
contro.
Presidente -
Se nessun altro intende intervenire
per dichiarazione di voto, passiamo alla votazione degli
emendamenti presentati dall'As­sessore Ferrero, di cui do
lettura:
Emendamento - 1) sostituire la tabella iniziale (n. 2 pagine)
"Interventi pro­grammati per l'anno 1994";
2) sostituire la pagina n. 10 B per errore materiale al punto
2);
3) sostituire la pagina n. 11 B;
4) sostituire le pagg. 37 N - 38 N - 39 N - 40 N - 41 N;
Presidente -
C'è qualche collega che intende
intervenire sugli emendamenti? Ha chiesto la parola il Consigliere
Lanièce.
Lanièce (GA) -
Volevo solo far notare
all'Assessore che a pagina 37 N, al punto n. 3, si parla di strada
di allacciamento frazione Grand Mont Blanc a Champdepraz: non
esiste questa frazione, che io sap­pia. Probabilmente si è confuso,
è forse sistemazione strada di Chevrère.
Presidente -
Ringrazio il Consigliere Lanièce.
Pertanto si pongono in vota­zione gli emendamenti con la
precisazione fatta dal Consigliere Lanièce, per cui alla pagina 37
si intende posposto Grand Mont Blanc con strada di Chevrère. Questo
non incide negli aspetti finanziari in quanto mi confermano che gli
importi restano così come annotati nel piano triennale.
Passiamo alla votazione degli emendamenti.
Presenti: 30
Votanti e favorevoli: 24
Astenuti: 6 (Bavastro, Lanièce, Linty, Marguerettaz, Tibaldi e
Viérin M.)
Presidente -
Passiamo alla votazione del programma
triennale nel suo complesso.
Presenti: 30
Votanti e favorevoli: 24
Contrari: 6
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK