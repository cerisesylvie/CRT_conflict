Consiglio Regionale della Valle d'Aosta - Oggetto del Consiglio n. 346 del 29 giugno 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 346 del 29 giugno 1981 - Resoconto
OGGETTO N. 346/81 - DISEGNO DI LEGGE CONCERNENTE: "ASSOCIAZIONI
DI VOLONTARIATO NEL SETTORE SOCIO-SANITARIO".
Presidente
- Do lettura del testo dell'oggetto n. 22:
Il Consiglio regionale
Approva
l'allegato disegno di legge regionale concernente:
"Associazioni di volontariato nel settore socio-sanitario".
Presidente
- Ha chiesto di parlare l'Assessore alla
Sanità e Assistenza sociale, Rollandin, ne ha facoltà.
Rollandin
(UV)
- Questo provvedimento che, come
detto nella relazione è in armonia con quanto previsto dalla legge
833, vuol dettare delle norme molto semplici per permettere -
possibilmente sviluppare - il volontariato. La funzione del
volontariato potrebbe trovare un suo ruolo specifico nel momento
dell'attuazione della riforma, quindi essere inquadrato
adeguatamente a patto che vengano garantiti determinati criteri e
che queste associazioni trovino un valido fondamento ed abbiano
quella concretezza e validità necessaria a svolgere un lavoro
costruttivo. Abbiamo già numerosi esempi di associazioni di
volontariato di cui alcune funzionano e altre purtroppo hanno
notevoli carenze e l'unico momento valido, in cui si rinnova questo
spirito associativo, è quando si presentano a richiedere
l'organizzazione della festa annuale del rinnovo dei soci, al quale
però non segue la revisione dell'attività né di come essa venga
svolta nell'ambito regionale.
Questo disegno di legge dà la possibilità di valutare la
validità di questi tipi di associazioni e di provvederne il
convenzionamento con le USL, in modo che si possa portare avanti
insieme lo svolgimento di un determinato problema e la relativa
gestione. Abbiamo parlato stamani della Croce Rossa, naturalmente
questo potrà essere uno degli esempi; già leggi regionali prevedono
le convenzioni con associazioni tipo Avis e simili con le quali
potrà essere avviato un lavoro comune e un discorso fattivo di
collaborazione.
Presidente
- È aperta la discussione generale. In sede di
discussione generale, Il Consigliere Péaquin ha presentato alla
Presidenza un emendamento aggiuntivo all'art. 3, che data la sua
brevità eviterei di fotocopiare, il quale dice che all'art. 3, 1°
comma, dopo "
previa deliberazione della Giunta medesima"
si
aggiunge
"sentito il Consiglio comunale ove ha sede
l'istituzione".
Ha chiesto di parlare il Consigliere Viberti, ne ha facoltà.
Viberti
(DPROL)
- Cercherò di essere breve visto
che dopo c'è un argomento che interessa l'Assessore Rollandin.
L'Assessore Rollandin non avrebbe neppure avuto bisogno di
venire in Consiglio, almeno con il primo di questi due
provvedimenti, perché questa legge non solo non è necessaria, ma è
anche inutile in quanto va ad aumentare quell'enorme massa di
norme, regolamenti, leggi che esistono in campo sanitario, e la cui
unica utilità, per altro indicata dall'Assessore Rollandin, mi pare
sia quella di effettuare un controllo sui contributi che ci
vengono, ma io credo che questo controllo non ha bisogno di una
legge per l'erogazione del contributo. Quando verrò in questo
Consiglio a parlarvi del conto consuntivo e del rendiconto generale
- così detto conto consuntivo - mi premurerò di fare alcuni esempi
circa i contributi che la Giunta potrebbe di per sé valutare e
bloccare quando non sono necessari. Ripeto, secondo noi, non c'è
nessuna utilità in questo provvedimento, a meno che non se ne
nasconda una che ha poco a che vedere con l'erogazione di
assistenza, ma che può essere messa più facilmente in relazione con
la creazione di nuove potenziali clientele, che non voglio
assolutamente ascrivere all'Assessore, ma a chi poi direttamente
gestirà queste attività - sempre naturalmente sotto la supervisione
dell'Assessore che non è il Nembo Kid che è stato votato, ma un
essere umano al quale possono facilmente sfuggire delle cose non
per mala fede, ma anzi per l'eccessiva buona volontà che mette
nell'affrontare i problemi.
Allora gravissimo ci sembra quanto ha detto in relazione; il
volontariato che noi anziché definire depresso come fa la
relazione, definiremmo invece represso, è stato nella nostra
Regione abbondantemente sfruttato, anche dalla stessa
Amministrazione regionale a tutti i livelli. Se consideriamo
depresso il volontariato, non sappiamo cosa dovremmo dire delle
strutture pubbliche, assenti dal territorio e carenti
nell'assistenza sociale. Il volontariato non è di per sé negativo,
semmai è negativo che si sia permesso a certe - chiamiamole così -
associazioni di proliferare e di poter arrivare a raggiungere il
contributo, che è l'unico scopo della loro esistenza. E non voglio
nemmeno attaccarmi a tutte quelle associazioni che possono essere
assimilate al volontariato e che sono religiose, perché non voglio
avvalermi di una parte che nei secoli ha dato ed ancora oggi riesce
ad erogare - con tutti i limiti che si vuole - un certo tipo di
assistenza.
Quindi credo possiamo tranquillamente dire che il volontariato
non è certo mancato; ma semmai è stato ignorato e snobbato quando
si prendevano le decisioni, quando chiedeva di essere consultato
per discutere, salvo poi dover supplire alle mancanze delle
strutture pubbliche, nelle situazioni di emergenza e di
disagio.
I primi due articoli di questa legge sono inutili; basta
confrontare il testo dell'art. 1 con quanto dice l'articolo a cui
si richiama - art. 45 delle legge 833 - il cui 1° comma dice: "
È
riconosciuta la funzione delle associazioni di volontariato
liberamente costituite, aventi la finalità di concorrere al
conseguimento dei fini istituzionali del servizio sanitario
nazionale".
Non c'è nessun bisogno dunque di ribadire questo
concetto, perché è già garantito da questo articolo. Anche l'art. 2
della proposta che ci viene dalla Giunta è inutile, in quanto si
riferisce all'ultimo comma dell'art. 45; questo articolo dice:
"L'unità sanitaria locale della Valle d'Aosta, sulla base delle
leggi regionali attuative del servizio socio-sanitario e delle
previsioni e dell'attuazione del piano sanitario regionale, stipula
convenzioni con le associazioni di volontariato secondo uno
schema-tipo approvato dal Consiglio regionale".
E sentite ora
cosa dice l'ultimo comma dell'art. 45 della legge 833:
"I
rapporti fra le U.s.l. e le associazioni del volontariato ai fini
del loro concorso alle attività sanitarie pubbliche sono regolati
da apposite convenzioni nell'ambito della programmazione, della
legislazione sanitaria regionale".
Non si fa che riprendere
quello che è già detto, per creare una legge che - ripeto - non ha
ragione di esistere.
Ma è all'art. 3 che si dimostra la incompetenza o - quello che
io presupponevo prima - la malafede degli estensori di questa
legge. Infatti all'art. 3 si afferma che le associazioni di
volontariato debbono essere riconosciute da parte della Regione.
Noi sosteniamo che il carattere di libera associazione di
volontariato ci pare limitato dall'imposizione di un riconoscimento
da parte dell'Ente Regione, il quale non è preposto a questo
compito. A noi risulta - dalla normativa vigente - che queste
associazioni sono regolate dal diritto comune. L'art. 45 della
legge 833 non va letto senza aver presente il contesto generale in
cui è inserito, ovvero bisogna aver presente la regolamentazione
dei servizi privati nell'ambito della riforma sanitaria. Molto
brevemente, perché i colleghi Consiglieri riescano ad inquadrare il
problema e perché noi non vogliamo sostenere delle cose che non
siano poi capite - diciamo che questa regolamentazione può essere
facilmente suddivisa in 4 Gruppi: il primo è quello che regolamenta
appunto la integrazione - realizzata in base all'art. 41 della
legge 833 - con il servizio sanitario nazionale e le istituzioni
sanitarie che erogano assistenza pubblica, come ad esempio il
Mauriziano ed altri Enti gestiti da ordini religiosi e non, che
sono stati riconosciuti in base alla legge 132 del '68, o alla 817
del '73.
Il secondo gruppo comprende quanti, istituzioni sanitarie
private gestite da privati, o private ma gestite da Enti
ecclesiastici, non si erano fatte classificare in base alla legge
132 del '68. Per questi, ci sono gli artt. 43-44 della legge 833,
che ci insistevano insieme alle aziende termali ed anche questi non
ci interessano.
Il terzo punto è quello normato dall'art. 46 che parla della
mutualità volontaria ed è ancora una cosa diversa.
Ed ecco che arriviamo alla conclusione: per esclusione ci
restano l'art. 45 e le associazioni del volontariato, le quali - lo
ribadisco - trovano riconoscimento della loro funzione nel 1° comma
dell'art. 45, il che non comporta la necessità di uno nuovo da
parte di una legge regionale.
Per quanto concerne la loro esistenza, queste associazioni sono
regolate dal diritto comune, quindi semmai l'Assessore avrebbe
dovuto portarci lo schema di convenzione tipo e poi dare,
attraverso i canali opportuni, delle indicazioni all'USL affinché
la convenzione venisse rispettata in modo da evitare che ci sia chi
può profittare del denaro pubblico. Ma non avrebbe dovuto
sottoporre delle associazioni di libero volontariato a dei
controlli che non sono permessi dall'attuale legislazione.
Purtroppo il nostro mal consigliato Assessore ancora una volta si
espone al pubblico ludibrio di pochi che ancora riescono ad
arrabattarsi, correndo dietro alla miriade di disposizioni che
esistono, e fra i quali noi ci troviamo, e ancora una volta
dobbiamo dire che in questa ingarbugliata situazione della
legislazione socio-sanitaria non ci troviamo in accordo con
l'Assessore, ma stavolta siamo convinti che non dipende da lui
l'errore che ci pare palese e di semplice acquisizione ancorché uno
abbia intenzione di rileggere i due commi che ho letto, dell'art.
45 della legge 833. Certo che a questo livello non so a cosa possa
essere servita un'altra decina di minuti spesi nel cercare di
spiegare le nostre ragioni: devo dire che sono contento che alla
fine di ottobre me ne andrò da questo Consiglio, perché non ne
posso più di parlare solo all'Assessore Rollandin che gode di tutta
la mia simpatia, ma che - come pubblico - non mi può, da solo,
soddisfare.
Presidente
- Ha chiesto di parlare il Consigliere
Péaquin, ne ha facoltà.
Péaquin (PCI) -
Avevamo già avuto modo di discutere in
commissione di questo disegno di legge. Noi diamo grande importanza
al fattore del volontariato per quello che esso può fare per
arrivare ai fini previsti di una maggiore difesa della salute nel
nostro paese, e non solo in questo campo. Devo dire che anch'io -
come il Consigliere Viberti - non condivido l'opinione espressa
dalla relazione che il fenomeno volontaristico è alquanto depresso
nella nostra Regione. Tuttavia non sempre il volontariato è stato
preso nella giusta considerazione; in alcuni casi è vero che è
stato forse mortificato.
A differenza del Consigliere Viberti, riteniamo - forse diamo
un'interpretazione diversa della lettura dell'ultimo comma
dell'art. 45 - che il disegno di legge presentato dalla Giunta
debba essere fatto, perché riteniamo che questa legge debba essere
vista come una legge quadro, seppure ridotta nelle dimensioni.
Come il Presidente del Consiglio prima ha annunciato, abbiamo
presentato un emendamento che tende a migliorare la legge proprio
perché cerca di interessare anche i Comuni a questo tipo di
discussione. Tale emendamento prevede che alla fine del 1° comma
dell'art. 3 sia aggiunto:
"sentito il Consiglio comunale ove ha
sede l'istituzione"
e questo ci sembra voler avere garanzie più
precise. È vero che la nostra Regione è di dimensioni talmente
ridotte che si possono anche conoscere; però in un determinato
paesino della nostra Regione può nascere un tipo di volontariato
importante: pertanto sentire il Comune, coinvolgerlo ed avere un
rapporto fra questi Enti diversi, ci sembra un fatto positivo.
La nostra posizione è favorevole a questo disegno di legge e
speriamo venga accolto l'emendamento che abbiamo presentato.
Presidente
- Ha chiesto di parlare il Consigliere Viberti
per un secondo intervento, ne ha facoltà.
Viberti
(DPROL)
- Solo per dire al collega
Consigliere Péaquin, che è evidente che diamo una diversa
interpretazione all'ultimo comma dell'art. 45 della legge 833.
Secondo noi, nell'ambito del piano socio-sanitario e della
legislazione regionale, non vuol dire che bisognerà fare una legge
che fra l'altro serve poi in pratica - secondo quanto è detto
dall'art. 1 - a riconoscere la funzione sociale delle associazioni
di volontariato che è già riconosciuta dal 1° comma. Certo, non
stiamo qui a fare delle disquisizioni perché non abbiamo da
difendere gli interessi di nessuno e pensiamo che certe
associazioni che ho nominato, siano in grado di dimostrare
tranquillamente la loro validità. Piuttosto devo dire che non ci
soddisfa il fatto che si vada contro la normativa vigente che
fornisce già tutte le garanzie perché tutto vada nel modo giusto.
Certo che se questa Giunta continuerà a dare contributi a capocchia
come le pare, è chiaro che non servirà neanche una legge quadro,
Assessore Rollandin.
Se l'Assessore Rollandin non dà più i contributi a chi se ne
serve per farci le feste o gli affari suoi, ecco che abbiamo
eliminato questa legge e abbiamo risolto il problema. Mi stupisco
che lui - una persona che va dritta al sodo - si lasci prendere in
questa occasione nelle pastoie dell'elucubrazione di qualche
pazzoide che stende a tutto spiano sproloqui e che definisce leggi
e venga a difendere cose che probabilmente lui non ha contribuito a
creare neppure a livello di intenzione.
Presidente
- Ha chiesto di parlare l'Assessore alla
Sanità ed Assistenza Sociale, Rollandin, ne ha facoltà.
Rollandin
(UV)
- Consigliere Viberti, la validità
di questa legge sta nel fatto che le Regioni hanno dovuto fare
questo provvedimento legislativo per poter far passare determinate
convenzioni e schemi tipo. Sono d'accordo che la parte normativa
sia altrettanto importante in quanto vi si dice quali sono i
requisiti per il riconoscimento. Nei primi due articoli è
riconoscibile il dettato della legge, senz'altro; ma per spiegarla,
si doveva dire a cosa si riferisce questo tipo di impostazione. Qui
si dice una cosa molto semplice: si va incontro ad un'esigenza che
è prescritta per legge.
Per quanto riguarda il riconoscimento, non è giusto quanto
veniva citato in riferimento all'art. 45, il cui 3° comma dice
espressamente come questo dev'essere fatto. Noi precisiamo solo
quali criteri debbano essere portati a giustificazione del
riconoscimento perché il 3° comma dice:
"A tal fine le predette
istituzioni avanzano documentata istanza"
- ora questa
documentata istanza può voler dire tutto o nulla -
"al
Presidente della Giunta che con proprio decreto provvede"
-
ecco qui c'era già - "
sentito il Consiglio comunale ove ha sede
l'istituzione"
- quindi mi sta bene che sia ribadito all'art. 3
come presentato dal Consigliere Péaquin - il coinvolgimento del
Consiglio comunale. Abbiamo dato un modo per vedere come
riconoscere queste associazioni, vi abbiamo detto quali sono i
criteri, nulla più. Quindi non è assolutamente una legge inutile né
tanto meno si sprecano le parole, e contrariamente a quanto dice il
Consigliere Viberti, questa legge ha senso esclusivamente per quel
motivo. L'associazionismo può essere rinvigorito richiedendo una
normativa precisa in base alla quale debba funzionare.
Presidente
- Do lettura dell'art. 1:
In armonia con i disposti degli artt. 1, 45 e 71 della legge
23 dicembre 1978, n. 833, la Regione Valle d'Aosta riconosce la
funzione sociale delle associazioni di volontariato liberamente
costituite per concorrere al conseguimento degli obiettivi del
servizio socio-sanitario regionale.
Presidente
- Ha chiesto di parlare il Consigliere
Viberti, ne ha facoltà.
Viberti
(DPROL)
- Solo per ribadire che l'art. 1 è
stato, come ha ammesso lo stesso Assessore, copiato con le
opportune modifiche dal 1° comma dell'art. 45. Nell'interpretazione
dell'ultimo comma voi avete tirato per i capelli il fatto che si
parli di legislazione regionale, considerando nell'ambito la
necessità di avere una legge specifica proprio per quello.
L'interpretazione giusta da dare è che la convenzione va fatta
nell'ambito del piano sanitario regionale, vista naturalmente la
legislazione vigente intendendo che è il Codice Civile che regola
la loro attività. Quello che noi non sopportiamo è che si voglia
effettuare un controllo a questo livello, perché se vogliamo fare
un controllo su chi ha diritto o meno a prendere il contributo,
Assessore, questo controllo di merito la Giunta lo può fare
benissimo, ma senza fare una legge che è in contraddizione con la
normativa vigente. Ripeto - lo faremo presente anche in altra sede
- che qui si va a ledere la legislazione e soprattutto il diritto
di libera associazione per questo quarto tipo di associazioni
private, chiamiamole così, del volontariato che dev'essere lasciato
com'è e deve seguire la legislazione vigente. Se abbiamo torto, ce
lo diranno chiaramente e faremo il possibile perché gli organi
competenti si pronuncino in modo chiaro.
Voto contro l'art. 1 come pure contro gli altri.
Presidente
- Metto in votazione l'art. 1.
Esito della votazione:
Presenti: 19
Votanti: 19
Favorevoli: 18
Contrari: 1
Il Consiglio approva.
Presidente
- Do lettura dell'art. 2.
L'unità sanitaria locale della Valle d'Aosta, sulla base
delle leggi regionali attuative del servizio socio-sanitario e
delle previsioni e dell'attuazione del piano sanitario regionale,
stipula convenzioni con le associazioni di volontariato secondo uno
schema-tipo approvato dal Consiglio regionale.
Presidente
- Metto in approvazione l'art. 2.
Esito della votazione:
Presenti: 19
Votanti: 19
Favorevoli: 18
Contrari: 1
Il Consiglio approva.
Presidente
- Do lettura dell'art. 3.
Le associazioni di volontariato che intendono accedere al
convenzionamento con l'Unità Sanitaria Locale, debbono ottenere da
parte della Regione il riconoscimento di idoneità.
Tale riconoscimento è concesso con decreto del Presidente
della Giunta regionale, previa deliberazione della Giunta
medesima.
L'idoneità è subordinata al possesso dei seguenti
requisiti:
a)
gratuità delle prestazioni dei soci;
b)
assenza di fini di lucro;
c)
adeguati livelli di funzionalità e continuità
organizzativa ed operativa, di prestazioni e di qualificazione del
personale;
d)
pubblicità dei bilanci.
Presidente
- All'art. 3 c'è l'emendamento del Consigliere
Péaquin che è stato accettato dall'Assessore Rollandin, di cui do
lettura; al primo comma, dopo
"previa deliberazione della Giunta
medesima"
aggiungere:
"sentito il Consiglio comunale ove ha
sede l'istituzione"
.
Presidente
- Metto in approvazione l'emendamento testé
letto.
Esito della votazione:
Presenti: 19
Votanti: 18
Astenuti: 1 (Viberti)
Favorevoli: 18
Il Consiglio approva.
Presidente
- Do lettura dell'art. 3 emendato.
Le associazioni di volontariato che intendono accedere al
convenzionamento con l'Unità Sanitaria Locale, debbono ottenere da
parte della Regione il riconoscimento di idoneità. Tale
riconoscimento è concesso con decreto del Presidente della Giunta
regionale, previa deliberazione della Giunta medesima, sentito il
Consiglio comunale ove ha sede l'istituzione.
L'idoneità è subordinata al possesso dei seguenti
requisiti:
a)
gratuità delle prestazioni dei soci;
b)
assenza di fini di lucro;
c)
adeguati livelli di funzionalità e continuità
organizzativa e operativa, di prestazioni e di qualificazione del
personale;
d)
pubblicità dei bilanci.
Esito della votazione:
Presenti: 19
Votanti: 19
Favorevoli: 18
Contrari: 1
Il Consiglio approva.
Presidente
- Do lettura dell'art. 4.
I soci delle associazioni di volontariato convenzionate, sono
tenuti a partecipare, a richiesta dell'Unità Sanitaria Locale
regionale, a corsi di qualificazione, riqualificazione ed
aggiornamento promossi o organizzati dalla Regione.
Presidente
- Metto in approvazione l'art. 4.
Esito della votazione:
Presenti: 19
Votanti: 19
Favorevoli: 18
Contrari: 1
Il Consiglio approva.
Presidente
- Do lettura dell'art. 5.
Fermo restando il carattere disinteressato dell'apporto dei
soci volontari, le convenzioni di cui al precedente articolo 2,
possono prevedere la attribuzione in uso alle associazioni di
attrezzature e di strutture, nonché la corresponsione di contributi
annuali per il loro funzionamento e per spese vive sostenute e
opportunamente documentate.
A tal fine, nel bilancio di previsione dell'Unità Sanitaria
Locale è previsto un apposito capitolo di spesa.
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Metto in approvazione l'art. 5.
Esito della votazione:
Presenti: 19
Votanti: 19
Favorevoli: 18
Contrari: 1
Il Consiglio approva.
Presidente
- Metto in approvazione l'oggetto n. 22 nel
suo complesso.
Votazione a scrutinio segreto
Esito della votazione:
Présents: 20
Votants: 20
Majorité: 11
Avis favorables: 19
Avis contraires: 1
Il Consiglio approva.
Presidente
- Passiamo alla trattazione dell'oggetto n.
23.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK