Consiglio Regionale della Valle d'Aosta - Oggetto del Consiglio n. 3135 del 10 gennaio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
COMMERCIO
INFORMAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3135 del 10 gennaio 2024 - Resoconto
OGGETTO N. 3135/XVI - Interpellanza: "Segnalazione
all'Ispettorato centrale della tutela della qualità e della
repressione frodi dei prodotti agroalimentari delle contraffazioni
del prodotto Fontina Dop veicolate tramite social media".
Sammaritani (Presidente) -
Riprendiamo i lavori dell'Aula
con l'interpellanza iscritta al punto n. 34 dell'ordine del giorno.
Per l'esposizione, ha chiesto la parola il Consigliere Planaz, ne
ha facoltà.
Planaz (RV) -
È già stato affrontato stamattina dal
gruppo Lega quest'argomento e ringrazio loro e tutti quelli che
portano a conoscenza di questi fatti, in questo caso molto lontani
dalla nostra realtà e dal nostro territorio; come già sottolineato
dall'Assessore stamattina, non sempre le operazioni di controllo
dei prodotti possono essere eseguite negli altri paesi, ad esempio
negli Stati Uniti e nel Wisconsin, come è successo adesso.
Ringrazio anche - non lo conosco - l'autore di quest'articolo,
che io ho visto su Facebook, ma immagino sia stato veicolato anche
su altri social media, e anche tutti quelli che portano a
conoscenza di queste frodi.
Parliamo di un prodotto della nostra regione importantissimo per
la tutela del nostro territorio, non solo per quanto riguarda la
qualità stessa del prodotto ma perché con il suo fatturato e con il
suo indotto consente un mantenimento importante sul settore
agricolo - il più importante - perché con questo prodotto si
possono utilizzare tutti i prati e i pascoli e, se non ci fosse la
conduzione delle mandrie nei pascoli più alti (le nostre mandrie
autoctone hanno la caratteristica di poter usufruire di tutti
questi pascoli) non si potrebbe portare in commercio un prodotto
come la Fontina, e che purtroppo è molto imitato. Una volta forse
era più imitato da grandi industrie, anche se poi i nomi si
avvicinano molto, tipo il Fontal e tutta una serie di altri
prodotti; ma oggi non bisogna abbassare la guardia anche nelle
piccole produzioni o nei piccoli commerci, perché io e tutti i
Valdostani che tengono molto a questo prodotto prestiamo attenzione
alla produzione di questo formaggio, lo fanno anche persone che non
sono legate strettamente al lavoro di allevatore che, quando
rientrano dalle ferie o quando viaggiano, segnalano la problematica
dicendo: "Ho visto della Fontina, non aveva neanche il colore della
Fontina, la forma quadrata, rettangolare, di tutti i gusti".
Questo è un appello per cui anche lei, Assessore, dovrà magari
interagire di più nella zona commerciale della Fontina perché il
maggior punto di riferimento del commercio della Fontina è nel Nord
Italia, Nord-Ovest e Nord-Est.
Poi nel Nord-Est andiamo a trovare altre Dop come l'Asiago che
sono similari, ma non come la Fontina, perché hanno un'altra
tipologia di lavorazione e un'altra tipologia di struttura anche
come formaggio.
Noi oggi però come gruppo di Rassemblement portiamo a conoscenza
di questa problematica perché è una questione importante, che non
dobbiamo sottovalutare se vogliamo mantenere 1) i nostri territori,
2) alta la qualità dei nostri prodotti e riuscire a sempre
migliorare la qualità ma anche la remunerazione di quel prodotto
che è quello che serve, come ho anticipato prima, a mantenere gran
parte del nostro territorio.
Lei stamattina ha accennato al Consorzio, come vi ha accennato
anche il collega Distort nell'illustrazione; l'Ispettorato centrale
tutela della qualità e della repressione frodi dei prodotti
agroalimentari fa un grande lavoro sul territorio nazionale e se
noi andiamo a vedere o a verificare il lavoro di questi enti, che è
importantissimo, riscontriamo che a volte si concentrano di più
sulle zone di produzione piuttosto che andare a vedere un poco
fuori, come in questo caso, dove i territori sono enormi e non sono
paragonabili alle realtà della nostra regione, perché noi dobbiamo
considerare- e questa è una cosa che non dovremmo sottovalutare, e
neanche il Ministero - che per l'Unione Europea oggi uno
stabilimento che produce migliaia di kg di formaggio al giorno e
uno stabilimento di alpeggio sono due stabilimenti con le stesse
caratteristiche e che devono avere gli stessi requisiti
igienico-sanitari per la produzione di alimenti, come in questo
caso di formaggi.
Cito un piccolo esempio: c'è un'iscrizione per avere il bollino
CEE in riferimento al locale di produzione o allo stabilimento e,
faccio un esempio: se un grosso stabilimento della pianura paga
questa tassa per avere il bollino CEE, per gli alpeggi della nostra
Regione, se si hanno uno o più bollini CEE, anche se si rimane
pochi giorni in un alpeggio si deve pagare, mi sembra 200 euro. In
ogni stabilimento dove c'è un codice identificativo, in questo caso
il bollino CEE per poter commercializzare i prodotti al di fuori
del territorio nazionale, si deve pagare questa quota, e un grosso
stabilimento e uno stabilimento che produce 100 forme all'anno
pagano gli stessi importi.
Come nostro Assessorato, come autonomia della nostra Regione,
bisognerebbe magari valutare se si potesse fare qualcosa, perché
poi andiamo a vedere i numeri di produzione e alla fine i nostri
piccoli numeri...
Se poi andiamo sul mercato a confrontarci con la concorrenza
sleale, se noi andiamo ad esaminare il nostro disciplinare della
produzione di Fontina insieme a qualsiasi altro formaggio che imita
la fontina, si vede l'abisso tra già solo le disposizioni che ci
sono per la conduzione, per l'osservanza del disciplinare e per la
quantità di forme del prodotto. Dove viene prodotto c'è un abisso,
è una concorrenza sleale a tutti gli effetti e bisognerebbe fare in
modo, a mio avviso, che quando succedono queste cose... io lo so
che purtroppo non si ha generalmente l'autorità di intervenire in
Stati fuori dall'Unione Europea; non in tutti, perché mi pare che
il Consorzio, con molti Stati, anche al di fuori dell'Unione
Europea, abbia un accordo - assieme a quelli del Parmigiano
Reggiano - che regola come possono essere commercializzati e
denominati certi prodotti che provengono dalle nostre Dop.
La nostra domanda era rivolta anche al Presidente della Regione,
e poi risponde lei Assessore, per sapere se siano stati segnalati o
s'intendano segnalare - nel più breve termine, all'ispettorato
centrale di tutela della qualità e della repressione frodi dei
prodotti agroalimentari, al Ministero all'agricoltura, salute
ambientale delle foreste - le contraffazioni del prodotto Fontina
Dop, con tutte le modalità disponibili, compresi i social
media.
Presidente -
Per la risposta, la parola all'assessore
Carrel.
Carrel (PA) -
Grazie ai colleghi di Rassemblement per
tornare sulla questione. Come lei ha ben detto, ne abbiamo già
parlato, quindi cercherò di non ripetermi.
Lei nelle sue premesse ha già detto molto e ha ricordato che non
rientra tra i compiti istituzionali delle strutture
dell'Assessorato agricoltura la tutela dei prodotti di qualità, ma
spetta al Consorzio su delega del Ministero dell'agricoltura,
tramite il proprio Ispettorato centrale della tutela della qualità,
della repressione frodi e dei prodotti agroalimentari.
Questa è una premessa dovuta, e altrettanto dovuta è la
specifica riguardante quello che lei giustamente ha detto della
convenzione tra il Consorzio di tutela Parmigiano Reggiano e il
Consorzio Fontina, che permette l'utilizzo reciproco degli agenti
vigilatori operanti su tutto il territorio nazionale.
Questo perché, all'interno del territorio nazionale, le
ispezioni, e quindi le irregolarità, possono essere rinvenute dai
Consorzi e dall'Ispettorato centrale che ho citato prima, mentre
per tutte le sanzioni e le irregolarità all'interno dell'Unione
Europea o nei Paesi in cui abbiamo degli accordi bilaterali - come
lei ha ben detto gli Stati Uniti non rientrano tra questi, ma ve ne
sono altri - è l'Ispettorato centrale che deve comunicarle alle
autorità competenti (in base alle normative e in base agli accordi
degli altri Stati) e agli altri organi degli altri Stati, poi si
arriva alla sanzione che ovviamente può essere distinta in base
agli accordi e alle normative.
Questo è per fare il focus e per specificare meglio la
situazione.
Per quanto riguarda tutto il territorio nazionale - quindi sì,
sicuramente più a nord ma in tutto il territorio - il nostro
Consorzio Fontina Dop fa delle analisi e un controllo delle varie
irregolarità; deve comunicare tramite SIAN all'Ispettorato centrale
tutte le ispezioni che va a svolgere, quindi vi è un controllo
puntuale.
Mi sono fatto fare un memo delle irregolarità segnalate nel
2023, e per questo ringrazio il direttore del Consorzio Fontina che
mi ha presentato questo memo, alla luce anche della replica del
collega Manfrin all'interrogazione, proprio per cercare di dare più
dati possibili per cercare di chiarire questa situazione.
Ci sono state cinquantasei irregolarità nel 2023: diciotto sono
state delle diffide immediate, ventuno a seguito di verifiche sul
web.
Questo è un dato interessante perché nel 2022 le diffide, a
seguito di verifiche sul web, erano sessanta, e credo che questo
sia un canale sempre più utilizzato e sempre più da monitorare,
anche perché per le altre diffide ovviamente bisogna recarsi nel
negozio e fare la verifica, quindi è bene che vi siano delle
segnalazioni sui Social ma non sono i Social i canali appropriati
per fare queste segnalazioni, quindi è una polemica di cui
prendiamo atto ed è corretto che vi sia, ma sono i canali
istituzionali quelli da muovere proprio per riuscire a risolvere il
problema.
Segnalate quindi queste situazioni direttamente al Consorzio, il
quale si attiva immediatamente, proprio perché è nell'interesse del
Consorzio, ma di tutta la regione, interagire e risolvere la
problematica.
Quattro sono le segnalazioni all'Ispettorato centrale, tre sono
le attività congiunte con i Carabinieri del reparto tutela
agroalimentare, otto le sanzioni amministrative notificate dal
Consorzio Fontina attraverso il verbale d'accertamento e
contestazione illecito amministrativo e due le denunce penali
depositate dal Consorzio Fontina.
L'attività che svolge il Consorzio Fontina all'interno del
territorio nazionale è un'attività che segnala delle irregolarità e
dà poi frutto a delle sanzioni.
Per quanto riguarda tutto quello che è il territorio di altri
Paesi, ovviamente bisogna passare dall'Ispettorato centrale e -
laddove vi sono degli accordi tra Nazioni oppure vi è un accordo
dell'Unione Europea - ovviamente l'Ispettorato va a interagire
direttamente con gli altri Ispettorati o con le Autorità competenti
per segnalare l'accaduto e infliggere le sanzioni dovute.
L'attività che fa il Consorzio - e quindi anche l'Assessorato di
fatto ne è a conoscenza - è un'attività importante su cui
continuiamo a vigilare e continuiamo a lavorare; quello che chiedo
ovviamente è una comunicazione di tutte le problematiche
direttamente ai consorzi e, all'interno del quadro normativo che ho
cercato di spiegare, si cerca di dare giusto lustro alle
segnalazioni, ma soprattutto di difendere un prodotto che per noi è
un'eccellenza ma, come lei ha ben ricordato, non è solamente un
prodotto: rappresenta anche un po' della nostra storia e del nostro
paesaggio.
Presidente -
Per la replica la parola al consigliere
Planaz.
Planaz (RV) -
Assessore, concordo con lei che il metodo
di denuncia non è sicuramente quello dei Social, però, nel mondo
digitale in cui stiamo vivendo, tutte le informazioni possono
essere utili, anche a far conoscere eventuali frodi.
Ci tengo a precisare, come ho già detto prima, che anche a
livello italiano, anche molto vicino a noi, a volte anche senza
farlo apposta, alcuni commercianti, non tutti, non parlo per la
grande distribuzione, perché oggi quando un produttore va a fare un
contratto con la grande distribuzione, vogliono tutti i certificati
del caso e quindi è difficile andare a sostituire dei prodotti...
ma a volte ci sono piccole realtà che involontariamente usano il
nome Fontina e vendono il Fontal - c'è quello nazionale, quello
estero, ci sono una miriade di tipi - che è un formaggio che può
somigliare tanto alla Fontina ma come caratteristiche e produzione
non ha nulla a che vedere. Siamo arrivati a un momento in cui forse
il prezzo del Fontal è superiore a quello della Fontina e questo è,
a dir poco, scandaloso se andiamo a vedere i metodi di
produzione.
Io penso che mantenere alta l'attenzione su tutto questo, anche
il Consorzio... io sono a conoscenza di alcune diffide che ha
emanato il Consorzio e non sempre sono dirette a delle vere e
proprie contraffazioni da altre Regioni - ci sono anche dei casi un
po' particolari che non tengo a precisare - però a volte, come ho
detto prima, tendiamo a controllare molto le frodi vicino a noi o
all'interno della nostra regione e poi, come mettiamo piede fuori
dalla Valle o dal nostro Stato, si vedono dei formaggi - questo
vale soprattutto per la Fontina - che sono presentati con tutte le
caratteristiche della Fontina per cui un consumatore, se non è più
che informato, non riesce a distinguere il nostro prodotto
autentico da quello taroccato.
Si vede anche in queste foto dove c'è questo prodotto - da
questo prende l'iniziativa - dove c'è scritto proprio il termine
"Fontina" uguale a quello che è descritto sui nostri loghi e su
tutte le pubblicità della nostra Fontina e anche accompagnato da un
altro marchio italiano, e qui fa pensare al BelGioioso.
Io non conosco le scelte commerciali di questa azienda, se è
italiana oppure se è stato un copiare i prodotti del nostro
territorio, visto che questa ditta produce tutte le Dop italiane:
Asiago, Fontina, Pecorino romano... cambia un po' il nome, il
Parmesan al posto del Parmigiano; ne eravamo già a conoscenza però
alla fine è il marchio iniziale di quei prodotti che attrae i
consumatori, come per noi è la Valle d'Aosta Fontina, lì c'è
BelGioioso Fontina, e la sigla "Fontina" è uguale a quella che
usiamo noi.
Qui bisognerebbe fare molta attenzione anche perché il Consorzio
Produttori Fontina, con progetto - mi pare - finanziato dall'Unione
Europea, aveva pubblicizzato il nostro prodotto a Hollywood e se
noi andiamo a pubblicizzare all'estero il nostro prodotto con le
stesse scritture in un Paese dove poi c'è la difficoltà a trovare
l'originale ma se ne trova uno simile, alla fine andiamo ancora a
fare propaganda a un prodotto che non è Fontina ma che assomiglia,
dall'etichetta o dal colore o dal modo in cui viene esposto, alla
nostra Fontina.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK