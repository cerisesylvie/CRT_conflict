Consiglio Regionale della Valle d'Aosta - Oggetto del Consiglio n. 2512 del 11 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Associazionismo - volontariato
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2512 del 11 luglio 2012 - Resoconto
OGGETTO N. 2512/XIII - Interpellanza: "Problematiche relative
al trasferimento dell'attività di gestione dei servizi della
Cooperativa sociale Pro.Ges di Parma alla Cooperativa sociale Leone
Rosso di Aosta".
Interpellanza
Avendo appreso dagli organi di Stampa che la decisione della
Cooperativa Sociale Pro.Ges di Parma di trasferire un ramo
d'azienda (articolo 47 L. 428/1990) a favore della Cooperativa
Sociale Leone Rosso di Aosta, come da lettera Raccomandata del 5
giugno 2012 alle OO.SS. non sarà più effettuata a decorrere dal 1°
luglio 2012;
Atteso che nella lettera succitata si esplicitava che "tutte
le persone con rapporto di lavoro subordinato impegnate nelle
attività oggetto della cessione del ramo d'azienda ad oggi in
forza, comprese degli addetti ai servizi amministrativi e di
coordinamento" sarebbero state coinvolte nel trasferimento e
sarebbero passate alla Cooperativa cessionaria che avrebbe
applicato loro il CCNL delle Cooperative Sociali;
Rilevato che l'Assessore alla Sanità, salute e politiche
sociali ha inteso attendere l'esito della verifica di legittimità
giuridica dell'operazione di trasferimento dell'attività della
Cooperativa Sociale Pro.Ges. alla Cooperativa Sociale Leone Rosso,
in atto presso gli uffici competenti del Comune di Aosta, prima di
esprimersi nel merito;
Specificato che la questione tecnico-giuridica non prescinde
da una valutazione "politica" dell'operazione in atto;
Ribadita la gravità di alcune affermazioni contenute nella
comunicazione della Pro.Ges. alle OO.SS.: "il trasferimento del
ramo d'azienda è motivato sostanzialmente dalla distanza tra la
sede centrale Parma e la sede operativa Aosta", e "i percorsi
decisionali si sono dimostrati molto lenti, soprattutto in
situazioni che richiedono velocità di scelta", e ancora "i processi
amministrativi hanno dimostrato indecisioni e incertezze, elementi
che rischiano di compromettere l'efficienza e l'economicità delle
attività";
Riaffermato quindi che esiste un problema di qualità dei
servizi erogati in una fase di proroga;
il sottoscritto Consigliere regionale
Interpella
l'Assessore competente per sapere se intenda:
1) attivarsi per verificare in modo tempestivo e scrupoloso i
rischi inerenti alle problematiche sollevate dell'attuale gestione
dei servizi da parte della Cooperativa Sociale Pro.Ges.;
2) sospendere tale cooperativa dalla possibilità di
partecipare a qualunque altra gara d'appalto o sistema di
accreditamento presso la nostra Regione sino a che non si sia fatta
piena luce sulla vicenda;
3) chiarire se ad oggi la Cooperativa Sociale Leone Rosso, al
netto di rocambolesche operazioni di fusioni o incorporazione o
joint venture o di altra natura giuridica sia in grado o meno di
espletare i servizi appaltati alla Cooperativa Sociale
Pro.Ges..
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, apparentemente potrebbe risultare che non ci sono
grosse novità rispetto a 15 giorni fa, quando fu presentata
un'interpellanza da parte nostra apparentemente analoga a quella
che abbiamo ripresentato in questa sede. In realtà, ci sono delle
profonde novità, lo dimostra il fatto che i rappresentanti della
Cooperativa sociale Leone Rosso hanno ritenuto opportuno
intervenire sulla questione tramite gli organi di stampa e la
stessa cosa è avvenuta per quanto riguarda la Cooperativa Pro.Ges..
Insomma è una cosa di cui si parla molto, è una cosa che è stata
oggetto anche di nuovi incontri fra le organizzazioni sindacali e i
rappresentanti del Comune di Aosta, ma su un punto non si è
soffermata in modo sufficiente l'attenzione ed è quello che in una
lettera ufficiale - tant'è che è una raccomandata, non è una
letterina di saluti o di auguri - sia la società Cooperativa Leone
Rosso, sia la società Cooperativa Pro.Ges.. avevano annunciato che
dal 1° luglio c'era la cessazione di attività da parte della
Cooperativa Pro.Ges. per quanto riguardava due distinti appalti
nella città di Aosta e la gestione in capo alla Cooperativa Leone
Rosso. Se non vado errato, siamo all'11 luglio, sono passati 10
giorni e questa cessazione di attività che tutti i giorni sui
giornali viene riconfermata, perché sia la Leone Rosso che la
Pro.Ges. dicono che la faranno, ancora non è stata fatta.
Naturalmente i lavoratori sono lì, abbiamo visto oggi con i
lavoratori dell'Olivetti cosa vuol dire essere lavoratori e il
problema del lavoro non è così subordinato; qui a parole si dice
che vengono garantiti tutti i posti di lavoro, ma, come ho avuto
modo di spiegare, non è la stessa cosa per un socio di una
cooperativa passare ad un'altra cooperativa, sono cose
profondamente diverse: è come se io fossi socio di un'impresa e
dovessi diventare socio nell'altra, non è detto che condividerei lo
spirito sociale con cui è stata fatta la nuova cooperativa. Anche
per i dipendenti non si tratta di merce che viene spostata come
nulla fosse, ma ci viene garantito:
"guardate, cambia solo il
titolo, di fatto i dipendenti avranno gli stessi responsabili"
,
cioè sono le stesse persone che si spostano di qua e di là.
La preoccupazione allora cresce, perché voglio leggere cosa è
contenuto nella raccomandata inviata ai sindacati:
"il
trasferimento del ramo di azienda è motivato sostanzialmente dalla
distanza tra la sede centrale di Parma e la sede operativa di
Aosta"
. Pensate che il problema della distanza citato in questi
termini, Parma e Aosta sono lontane, è ovvio che è difficile da
Parma prendere le decisioni su Aosta, ma sapete che la Cooperativa
Pro.Ges. opera in tutta Europa? Cos'è successo? La Valle d'Aosta ha
dei problemi nei trasporti, ma a tal punto che è più facile
comunicare con il resto d'Europa che con la Valle d'Aosta? Cito:
"i percorsi decisionali si sono dimostrati molto lenti
- si
vede che i valdostani sono duri d'orecchio -
soprattutto in
situazioni che richiedono velocità di scelta. I processi
amministrativi hanno dimostrato indecisioni
- la lettera è
firmata dal Presidente di Pro.Ges. -
e incertezze, elementi che
rischiano di compromettere l'efficienza e l'economicità delle
attività"
. Ora cosa ci viene detto?
"State tranquilli, la
Cooperativa Leone Rosso non ha nessuna esperienza in questo campo,
ma avrà un socio sovventore, Pro.Ges.
- quello che non è in
grado di far funzionare oggi il servizio -
che lo farà
funzionare"
. Ma ci state prendendo in giro con questa roba?
Cioè almeno quando si decidono queste aggregazioni il buon senso di
dire: "ma qualcuno poi va a leggere i documenti con cui fate questi
percorsi". Dopodiché si procede tramite mezzo stampa, si comincia a
dire: "ma come siamo bravi noi, ma noi abbiamo l'interesse a
sviluppare le attività cooperative in Valle d'Aosta" e addirittura
Pro.Ges. dice che si interesserà ancora di più alla Valle d'Aosta,
che prenderà altri appalti ancora come socio sovventore, quindi
addirittura dice che vuole espandersi, cioè lei, che non è in grado
di comunicare da Parma ad Aosta, ci dice sui giornali:
"state
tranquilli che prenderemo nuovi appalti"
? Prendete i cittadini
per delle persone che non sanno né leggere, né scrivere, quindi
qualunque cosa si scrive su un foglio si può scrivere, chi se ne
frega, poi si butta in un cestino! Tant'è che questa cosa è stata
oggetto di discussione e naturalmente tutti hanno detto: "ma deve
essere scivolata via la penna, è stata una dichiarazione un po'
avventata". Francamente questa raccomandata è un documento
ufficiale che comunica una cessazione di attività per atto dovuto
alle parti sociali, quindi non è una letterina che qualcuno ha
scritto quel giorno quando era un po' nervoso, è un documento
ufficiale indispensabile!
La preoccupazione quindi, anziché attenuarsi a seguito di tali
discussioni, cresce ed è per questo che abbiamo chiesto con
un'interpellanza intanto di chiarire, di verificare cosa vuol dire
che ci sono state incertezze nelle decisioni, se questo linguaggio
può essere tradotto in qualcosa di particolare. Cosa è stato a
rischio nei servizi? Siccome sono servizi alla persona, agli
anziani e in altri casi sono addirittura di assistenza negli
asili-nido, che è l'anello più debole della società, noi vogliamo
chiarezza, cosa vuol dire che questi sono incerti nelle decisioni
quando c'è di mezzo un asilo-nido? Alla luce di dichiarazioni così
pesanti per iscritto, o ci sono documentazioni che forniscono
chiarimenti che ci permettono di capire che questi guai sono stati
risolti attraverso meccanismi di nuove procedure comunicative, cioè
sono stati messi in campo nuovi sistemi e non che si è andati
avanti dicendo adesso non esiste più il problema, quattro
chiacchiere fra amici al bar, ma quali sono le procedure che sono
state messe in campo per risolvere tali problemi, altrimenti questa
signora società, che deve servire come socio sovventore alla Leone
Rosso per vincere i futuri appalti, non ha nessun titolo a
partecipare in Valle d'Aosta, perché non è stata in grado di
espletare il suo servizio fino in fondo! Come può quindi la Leone
Rosso, che non ha le competenze, vincere gli appalti con chi non è
in grado di svolgere il servizio? Questo è un problema molto
delicato che non può essere chiarito con due interviste sui
giornali locali, non è sufficiente: ci vogliono dei percorsi molto
più espliciti!
Altro ragionamento: alla luce delle magagne della Cooperativa
Pro.Ges., che riesce in tutta Europa ad operare, ma che in Valle
d'Aosta proprio non ce la fa, perché qui è un territorio di quelli
incredibili, vorremmo capire quali sono gli elementi aggiuntivi di
qualità introdotti dalla Leone Rosso, che permettono eventualmente
di correggere queste situazioni. Stante ad oggi, la situazione
della Leone Rosso è in fieri, perché, se questa cosa funziona in
tale modo, vuol dire che qualunque valdostano fonda una cooperativa
di quattro gatti, invita una cooperativa da Milano o da Venezia,
eccetera, le fa vincere l'appalto e il giorno dopo gli dice:
"adesso dai tutto a me", ma questa è una procedura che vedremo in
altre leggi regionali, oggi parleremo di una legge specifica sul
volo, si cerca di evitare per scongiurare che finte società locali
possano permettere a società da fuori di entrare prepotentemente
nella realtà valdostana! Perché in questo caso invece si fa
esattamente l'inverso?
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Per quanto riguarda la prima domanda:
"attivarsi per
verificare in modo tempestivo e scrupoloso i rischi inerenti alle
problematiche sollevate dell'attuale gestione dei servizi da parte
della Cooperativa Sociale Pro.Ges."
, come già affermato in
questa sede, è compito della stazione appaltante, in questo caso il
Comune di Aosta, monitorare i processi di svolgimento delle
attività previste dal capitolato d'oneri a suo tempo allegato al
bando di gara. Allo stesso ente è chiesto di rilevare eventuali
inefficienze e prendere i provvedimenti atti ad indurre il gestore
a porre le dovute correttive. L'Amministrazione regionale non ha
per parte sua ragione di ritenere che tale monitoraggio non sia
stato svolto correttamente e che le attività di assistenza
domiciliare e in struttura si siano svolte in questi anni nei
termini pattuiti dal contratto stipulato fra le parti. Ci
permettiamo di ipotizzare che le dichiarazioni della società
Pro.Ges. si riferiscano a modelli di strutturazione interna
passibili di ottimizzazione, in grado con i dovuti interventi di
migliorare la performance aziendale a parità di qualità dei servizi
offerti, già oggi di livello medio superiore di tutti gli ambiti di
intervento. Tutto il mondo delle organizzazioni, compresa la
pubblica amministrazione, è impegnato in un'opera simile e un
cambiamento in questa direzione in una realtà importante del
privato sociale non può che avere nel medio termine delle ricadute
positive sui costi complessivi dei servizi alla persona finanziati
con denaro pubblico.
Il secondo auspicio è quello di sospendere tale cooperativa
dalla possibilità di partecipare a qualunque altra gara d'appalto o
sistema di accreditamento presso la nostra Regione sino a che non
si sia fatta piena luce sulla vicenda: non ci sono le condizioni né
giuridiche, né di merito - lo avevo già detto l'altra volta - da
parte di questa Amministrazione per impedire ad una cooperativa di
proporsi sul libero mercato, perché è protagonista di una normale
operazione di mercato come quella di cessione e acquisto di un ramo
di azienda.
Terza domanda:
"chiarire se ad oggi la Cooperativa Sociale
Leone Rosso, al netto di rocambolesche operazioni di fusioni, o
incorporazione, o joint venture, o di altra natura giuridica sia in
grado o meno di espletare i servizi appaltati alla Cooperativa
Sociale Pro.Ges."
, ripeto ancora una volta che non spetta a noi
in questa sede valutare la capacità da parte di una cooperativa
sociale acquirente di sostenere i servizi appaltati da un ente
locale del territorio in piena autonomia, in questo caso il Comune
di Aosta.
Registriamo la notizia, raccogliendola, che la società Pro.Ges.
intende trasferire nel nuovo assetto societario risorse umane e il
know-how
maturati in questi anni in Valle d'Aosta, che hanno
garantito un servizio rispetto al quale non ci sono giunte denunce
di disservizi o di particolari criticità neppure da parte di
quest'aula. Grazie.
Presidente
- La parola al Consigliere Donzel.
Donzel (PD)
- Si diceva soprattutto nelle pratiche
burocratiche che la cosa migliore è passare la pratica ad un altro
tavolo, detto volgarmente: fare lo scaricabarile! Mi incuriosisce
questo, perché so che nei grandi ricevimenti del martedì ci si
occupa di tutto e di più, cioè qualsiasi cittadino che si rivolge
ai vari assessorati, mai che l'Assessore dica: "non è prettamente
di mia competenza", ma si fa tre telefonate all'ufficio di
competenza, perché la cosa venga presa in esame. Quando invece ci
sono delle cose delicate, dove può essere fatta anche una lettera
di sollecito a verificare alla stazione appaltante, l'Assessorato
non fa nulla e confida nell'operato corretto nonostante siano
emersi atti ufficiali che evidenziano delle incongruenze. La cosa
sorprendente è che lei mi risponda: "ci permettiamo però di
ipotizzare", a me non interessano le sue ipotesi, scusi Assessore,
lei lo dice a tutti i cittadini, ma cosa c'entrano le ipotesi? Qui
non abbiamo chiesto ipotesi, qui abbiamo chiesto riscontri; ci sono
delle disfunzioni? Vogliamo sapere quali. Lei si permette di
ipotizzare, avendo ritenuto che non è una cosa di sua competenza,
si permette però di ipotizzare che tutte le aziende hanno dei
problemi a livello di funzionamento e anche l'Amministrazione
pubblica sta cercando di migliorare il suo funzionamento interno.
Io torno a dire che qui parliamo di servizi alla persona, visto che
noi ci mettiamo milionate di euro, i soldi del Comune di Aosta sono
soldi comunque che arrivano anche dalla Regione, non è un
investimento così: sono milionate di euro di servizi ai cittadini e
lei mi dice che su questa cosa non c'è niente da fare. È chiaro che
poi nelle risposte successive mi risponde burocraticamente: "non ci
sono condizioni né giuridiche, né di merito", certo che se uno non
fa le verifiche, non ci saranno mai le condizioni giuridiche o di
merito! Se non vado a verificare se ci sono disfunzioni, le
disfunzioni non ci sono. Il paradosso poi è che il massimo della
giustificazione possibile che lei dà è che i servizi sono di
qualità, perché la minoranza in quest'aula non ha sollevato
problemi; cioè grazie che finalmente ci riconosce questo ruolo di
servizio ispettivo che da anni svolgiamo e che ci tira un po' le
orecchie e dice: "non avete fatto le pulci fino in fondo nel
quartiere Dora dove tanta gente si è lamentata del servizio". La
prossima volta aumenteremo il numero delle interpellanze per far
capire che le cose non vanno e avrà modo di vedere che faremo fino
in fondo il nostro dovere di servizio ispettivo e le faremo vedere
tutte le cose che non funzionano, se questo è l'obiettivo verso cui
vogliamo andare; l'obiettivo invece dovrebbe essere quello di
risolvere a monte i problemi.
Torno a dire: io personalmente rispetto ad un'operazione che
doveva essere fatta il 1° luglio...siamo scivolati all'11 luglio,
non una parola è stata detta ai lavoratori salvo:
"più state
bravi più chance avete di salvare la pelle, sennò chi parla qui è
fuori dal gioco"
, cioè questo è l'atteggiamento che si tiene
laddove sono coinvolti tantissimi utenti, in una situazione che ha
tutti gli elementi di non chiarezza, perché siamo in regime di
proroga di questo servizio per quanto riguarda il servizio degli
anziani e invece siamo in un sistema ordinario per quanto riguarda
gli asili-nido, quindi si è fatto un
pot-pourri
di tutto e
non si capisce dove si va a parare con questa cosa. Mi sorprende
ancora di più che si cerchi di dire questa cosa, se la sbrigherà il
Comune di Aosta, dopo che ci avete rifilato per mesi questa storia
di Aosta capitale e del rapporto sinergico, siamo una cosa sola, ci
incontriamo, si lavora assieme, ma, quando c'è un problema, quella
roba è compito degli altri! Non è questo quello che ci aspettavamo
dalla gestione di uno degli aspetti così delicati come è quello dei
servizi sociali, sapendo quanto Aosta e Regione hanno sempre
lavorato in sinergia in questo contesto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK