Consiglio Regionale della Valle d'Aosta - Oggetto del Consiglio n. 18 del 12 gennaio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 18 del 12 gennaio 1983 - Resoconto
OGGETTO N. 18/VII - PROBLEMI RELATIVI ALL'ESPLETAMENTO DEL
CONCORSO PER L'ASSUNZIONE DA PARTE DELL'U.S.L. DI 18 AUTISTI DI
AMBULANZA. (Interpellanza).
PRESIDENTE:
Do lettura del testo della interpellanza
presentata dal Consigliere Minuzzo:
INTERPELLANZA
VISTA
la legge 22 luglio 1980
n.
33,
concernente "Organizzazione dei servizi di pronto soccorso
sanitario nel territorio della Regione Valle d'Aosta";
RILEVATO
che in occasione del bando di concorso per
l'assunzione di 18 autisti presso l'U.S.L. non si è assolutamente
tenuto conto della citata legge;
INTERPELLA
l'Assessore alla Sanità ed Assistenza Sociale per conoscere i
motivi per i quali, personale che già svolgeva mansioni di autista
di autoambulanza non è stato ammesso al concorso.
PRESIDENTE:
Ha chiesto di illustrare l'interpellanza il
Consigliere Minuzzo. Ne ha facoltà.
MINUZZO - (P.S.D.I.):
Ho presentato questa interpellanza
per avere più chiara quella che è l'applicazione della L.R.
concernente l'organizzazione dei servizi di pronto soccorso
sanitario nel territorio della Regione Valle d'Aosta e più
precisamente la L.R. n. 33, là dove si parla dell'assunzione o del
passaggio del personale che al momento dell'entrata in vigore della
legge era alle dipendenze di qualche Ente o che comunque svolgeva
attività di autista di autoambulanze, che poi avrebbe dovuto
trovare collocazione presso l'U.S.L. con il concorso predisposto
dalla Giunta e pubblicato il 23 settembre 1981. Infatti, l'art. 9
della legge 33, secondo la mia interpretazione, dice che il
personale attualmente in servizio presso Enti locali e Comunità
Montane è iscritto ai ruoli nominativi regionali del personale
dell'U.S.L., ai sensi dell'art. 68 della legge n. 833, ove si
verifichino le condizioni previste dal D.P.R. 20.12.1979, n. 61.
Nel bando di concorso quindi non si parla assolutamente di titoli
di studio o di qualsiasi altro requisito se non quello di essere in
grado di svolgere le mansioni suddette, come previsto dall'articolo
9. Però, nel bando di concorso predisposto dalla Regione, era stato
inserito, nell'articolo che prevedeva i requisiti, l'obbligo di
avere il titolo di studio della scuola dell'obbligo. A me sembra
che questo bando di concorso sia in contrasto con la legge
regionale n. 33, per cui si sono creati, a mio avviso, non delle
ingiustizie, ma dei trattamenti che non sono conformi allo spirito
della legge, per cui volevo chiedere all'Assessore alla Sanità di
avere una sua autentica interpretazione della legge 33, visto e
considerato che oltretutto ci sono delle pendenze presso il
Tribunale Amministrativo Regionale, che sta discutendo questo
problema.
PRESIDENTE:
Ha chiesto di parlare l'Assessore alla Sanità
e Assistenza Sociale Rollandin. Ne ha facoltà.
ROLLANDIN - (U.V.):
Penso che sia utile chiarire una
volta per tutte questo problema poiché su questo concorso ci sono
già stati molti "ricami" in quanto automaticamente, come un
concorrente viene escluso dalla partecipazione ad un concorso,
scatta tutta una serie di corse per cercare di trovare comunque un
motivo per l'ammissione. La prima osservazione: viene citata nella
premessa solo la legge 33, mentre questa legge che istituisce
l'organizzazione del servizio di pronto soccorso è stata
sensibilmente modificata dalla legge 47 del 4.8.1981. In questo
caso vi si fa espresso riferimento e si è dovuti arrivare a questa
modifica per tener conto della carenza di requisiti che avevano
alcuni autisti dipendenti delle Comunità Montane. Però al di là di
questo non si poteva andare, cioè non si poteva derogare al titolo
di studio minimo, che è quello della scuola dell'obbligo. A questo
punto si è fatta una lunga discussione all'interno della
Commissione stessa per vedere se c'era in qualche modo un appiglio
per poter tener conto di questo e si è visto che era inammissibile.
In più voglio precisare al Consigliere Minuzzo che gli articoli che
ha citato (l'art. 9 della 33 e che riguardava l'art. 68 del 761)
non sono così marginali perché fissano la riserva di posti, che è
il 50% dei posti disponibili. Per cui ribadisco ancora una volta
che l'individuo - non stiamo a fare nomi - che ha fatto ricorso a
parecchi Consiglieri, non è stato possibile inserirlo nella
graduatoria del concorso perché non aveva il titolo di studio
minimo; posso in ogni modo fornire copia della legge e delle
disposizioni che purtroppo ci hanno reso impossibile intervenire in
questo caso a favore del concorrente.
PRESIDENTE:
Ha chiesto di parlare il Consigliere Minuzzo.
Ne ha facoltà.
MINUZZO - (P.S.D.I.):
L'Assessore forse ha voluto
personalizzare il discorso; invece per me ha tutto un altro
significato, anche perché ho qui la legge 47 del 4.8.1981, che non
dice assolutamente niente. L'art. 1 oltre che alle modifiche dice
"l'organico provvisorio del personale degli istituendi centri di
emergenza di base da accertare...è indicato nelle allegate tabelle
B e C". Successivamente dice "in sede di prima applicazione alla
presente legge, il 50% dei posti di autista di cui allo allegato a)
tabella B, è riservato agli autisti addetti alla conduzione delle
autoambulanze, presso i servizi di trasporti infermi organizzato
dal Comune e Comunità Montane i quali abbiano alla data del 1°
gennaio 1981 rapporto di lavoro oppure convenzione o contratto di
appalto con i suddetti enti".
A questo punto, visto che alla L.R. 47 vi è stata una modifica,
si poteva introdurre anche qui l'assolvimento dell'obbligo
scolastico. Resto sulle mie convinzioni, anche se non penso che la
Commissione abbia compiuto degli arbitri e tanto meno l'Assessore
Rollandin; è forse una questione di interpretazione della legge,
avevo solo chiesto dei chiarimenti. E' un'interpellanza perché a
causa del Regolamento non potevo presentare un'interrogazione,
diversamente non avrei neanche avuto la necessità di doverla
spiegare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK