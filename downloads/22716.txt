Consiglio Regionale della Valle d'Aosta - Oggetto del Consiglio n. 2172 del 5 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2172 del 5 ottobre 2006 - Resoconto
OGGETTO N. 2172/XII - Istituzione di corsi di sartoria.
(Interrogazione)
Interrogazione
Premesso che la Giunta regionale ha recentemente approvato
l'istituzione di corsi di sartoria, impegnando la cospicua somma di
345mila euro e affidandone la realizzazione al Progetto Formazione
s.c.a.r.l.;
i sottoscritti Consiglieri regionali
Interrogano
l'Assessore delegato per sapere:
1) se tale iniziativa si rivolge prevalentemente alle
casalinghe oppure se è preordinata alla formazione di manodopera da
destinare a qualche distretto industriale tessile o, ancora, se è
previsto - nel prossimo futuro - l'insediamento di iniziative
imprenditoriali simili nella nostra regione;
2) quanti sono i docenti impiegati e quali sono i loro
requisiti professionali;
3) quali ragioni hanno impedito l'effettuazione di una
procedura ad evidenza pubblica per la selezione del soggetto
formatore.
F.to: Tibaldi - Frassy
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Nel rispetto della vostra interpellanza
vi ho preparato anche una risposta scritta, perché possa restare
agli atti tutto quello che ci diciamo oggi.
Su questo argomento - che è più leggero del precedente -
possiamo confrontarci con serietà, nel senso che c'è un ruolo
evidente della Regione in questo corso di formazione che
organizziamo da parecchi anni. Innanzitutto un ruolo che prevede un
coinvolgimento di numerose persone (230) su tutto il territorio,
tanto che questo corso di formazione gestito anche dal progetto
formazione, quindi dal nostro organo preposto, si svolge al
territorio impegnando in 10 Comuni tutte le attività legate alla
formazione sartoriale. Qual è la valenza di questo tipo di impegno?
Non è solo una valenza di formazione professionale, ma ha
un'ulteriore valenza sociale in quanto promuove un'aggregazione sul
territorio fra diverse persone e, non ultimo, un aspetto economico,
perché questo può permettere a una serie di persone - che in questi
corsi si cimentano - di crearsi quel sostegno economico per le loro
famiglie che in questo momento è molto importante.
Per entrare nel pieno delle domande che avete fatto, alla
1
a
domanda le rispondo subito con chiarezza che la
Regione ha sempre attribuito ai corsi professionali per sarte,
oltre una grande importanza come fattore di aggregazione sociale,
anche una valenza economica, in quanto i medesimi, oltre ad aiutare
le famiglie a mantenere in equilibrio il proprio bilancio,
consentono l'esercizio professionale dell'attività. Fra i casi di
corsiste che abbiano avviato un'attività al termine del proprio
percorso è possibile ricordarne alcune: nel caso specifico, per
quanto concerne la città di Aosta, 2 corsiste hanno avviato
un'attività concernente la professione sartoriale; nella zona di
Hône e Pont-Saint-Martin 2 allieve stanno portando avanti progetti
imprenditoriali realizzabili grazie alle conoscenze acquisite
durante la formazione; la Valtournenche ha visto l'insegnamento di
un'attività avviata da una corsista interessata a praticare tale
professione; 6 allieve stanno svolgendo l'attività in vari Comuni
della Valle e inoltre vi sono corsiste che hanno trovato impiego in
alcune imprese. Fra queste si ricorda: la Cooperativa "Lou Dzeut"
di Champorcher, la Cooperativa "Lo Drap" di Valgrisenche,
l'Ospedale regionale per ciò che concerne il guardaroba, poi negozi
di tappezzerie, boutiques e altro... qualche esito dunque c'è
stato.
Per quanto riguarda la 2
a
domanda, ho predisposto un
elenco preciso, se vuole glielo leggo, altrimenti glielo fornisco
nella risposta scritta. Sintetizzando, gli insegnanti previsti sono
in numero di 10, poi troverà le competenze, i loro ruoli e dove
lavorano.
Per quel che riguarda la 3
a
domanda, abbiamo
predisposto questa risposta:
"Con deliberazione di Giunta n. 850/2006 è stata richiesta
alla Direzione dell'Agenzia regionale del lavoro la predisposizione
di un'apposita scheda intervento, che è stata inserita nell'invito
a presentare progetti da realizzare con il contributo del Fondo
sociale europeo, Obiettivo 3, e dal Fondo regionale dedicato alle
attività di formazione nell'ambito dei mestieri artigianali per
l'anno 2006, approvato con deliberazione di Giunta n° 1551/2006.
Poiché, tuttavia, in relazione all'invito sopraccitato per la
successiva valutazione dei progetti pervenuti, è stata presentata -
a valere sull'asse "F", misura "F1", oggetto: "Corsi di
qualificazione e specializzazione per sarte" - un'unica offerta che
non è stata ritenuta appropriata dal nucleo di valutazione dei
progetti, in quanto non rispettava appieno i requisiti previsti dal
sistema di gestione informativo del Sispol, per via delle
caratteristiche peculiari del corso, articolazione su 10 sedi,
esame finale unico, tempo di lavoro degli insegnanti superiore al
numero di ore di corso... di conseguenza, l'Assessorato alle
attività produttive ha deciso di attuare l'iniziativa mediante
procedura negoziata, senza la pubblicazione di un bando di gara,
articolo 57 del decreto legislativo 12 aprile 2006 n. 185, pertanto
con nota protocollo... sono stati invitati a presentare un'offerta
gli enti progetto-formazione, Consorzio confartigianato formazione
Piemonte Valle d'Aosta e Consorzio per tecnologie e innovazione,
scelti fra i soggetti accreditati come strutture atte a realizzare
interventi di formazione continua e permanente, con provvedimento
dirigenziale n. 5135 in data 26 settembre 2003. La Commissione
aggiudicatrice si è riunita in data 12 settembre 2006 e ha valutato
l'unica offerta pervenuta presentata dal progetto-formazione,
attribuendole complessivamente 54 punti su 100. Conseguentemente la
Commissione ha proposto l'affidamento dell'iniziativa al
progetto-formazione e la Giunta, con deliberazione n. 2679 del 15
settembre 2006, ha affidato la realizzazione del summenzionato
progetto a quest'ultimo.".
Questo è tutto, le consegno i dati.
Presidente
- La parola al Consigliere Tibaldi.
Tibaldi (CdL)
- Con una straordinaria puntualità, ogni
anno, in questo periodo, la Giunta si prodiga nell'istituzione di
corsi di questo tipo e, dopo diversi esercizi annuali che abbiamo
constatato questa riproposizione, ci siamo permessi di fare questa
interrogazione, perché ci sono alcuni aspetti che ci
incuriosiscono.
Primo aspetto: la somma cospicua che viene investita in questa
direzione... sono 345mila euro per un'attività che viene riproposta
da parecchi anni da "Projet formation"; di conseguenza stiamo
formando in quantità industriale delle sarte sul territorio
valdostano. La prima domanda che abbiamo posto è quella che abbiamo
scritto: dove vanno a finire tutte queste sarte? O le casalinghe
valdostane hanno una propensione per la sartoria che è al di sopra
della media, perché non sapevamo che le donne valdostane, le mogli,
le fidanzate, le signore anziane hanno tutta questa volontà di
imparare taglio e cucito, oppure, in maniera più costruttiva,
pensiamo "per chi" formiamo queste sarte... forse per qualche
distretto tessile italiano? Faccio notare che il vicino Biellese
sta soffrendo della concorrenza dei Cinesi che, ormai, ci stanno
espropriando di questa attività... oppure l'Assessore, ancor più
lungimirante - pensiamo noi - progetta di insediare in Valle
un'attività tessile, ma abbiamo pensato troppo in grande; purtroppo
così non è, perché ci aspettavamo dall'Assessore una risposta di
questo tipo: nella moribonda "Tecdis" di Châtillon ci sarà
prossimamente un polo tessile come era in passato... invece no!
Assessore, ci dobbiamo accontentare di queste risposte che lei
ci fornisce in forma scritta - la ringraziamo per questo -, ma che
sono insoddisfacenti, perché con tutti questi soldi nella nostra
Regione si potevano formare degli stilisti! Se lei pensa 350mila
euro quest'anno per formare 230 sarte - peraltro partecipazione
prevista, perché non è detto che siano 230! - con delle voci di
costo per l'insegnamento che sono di 215mila euro, pensiamo che ci
sono delle persone qualificate ad insegnare, e la cosa ci fa
piacere, ma sono corsi che fino a qualche anno fa venivano
organizzati dalle pro-loco, da sarte specializzate nel territorio!
Lo dico perché sono di Châtillon, non sono un cittadino come molti
di voi, vivo una realtà paesana e lì la pro-loco è particolarmente
attiva finché un'istituzione come la Regione la scavalcava
inserendo 345mila euro a disposizione di una iniziativa di questo
tipo!
Assessore, su questo argomento che lei forse ha svilito
all'inizio definendolo "leggero" ci torneremo. Qual è il ruolo di
questa iniziativa? Lei ha detto: "hanno anche un ruolo sociale"...
sì, ma il ruolo sociale è di gran lunga preponderante rispetto a
quello professionale ed economico, perché se lei ci dice che ad
Aosta 2 corsiste hanno intrapreso un'attività in proprio, a Hône
forse ce n'è una, a Valtournenche ne è prevista un'altra, stiamo
mettendo delle bandierine cercando di ostentare dei risultati che
sono irrisori! La funzione economica e professionale di questi
corsi potremmo quantificarla, arrotondando per eccesso, all'1%...
il 99% è un ruolo sociale, il ruolo di aggregazione, conviviale,
che questi corsi possono promuovere!
Crediamo sia doveroso, da parte di una Giunta regionale, che
vengano valutate con attenzione queste cose. Le faccio un esempio:
c'è una somma congrua, 345mila euro, che viene stanziata per
l'affitto dei locali, a Châtillon vengono concessi gratuitamente i
locali, come immagino in tanti altri Comuni! Allora l'iniziativa è
lodevole se promossa da una pro-loco, diventa curioso - uso un
eufemismo - se promossa con questo dispendio di energie e di
risorse da una Regione! Vi invitiamo a riconsiderare certe
iniziative; pensiamo che le risorse della nostra comunità possano
essere proficuamente indirizzate verso altri obiettivi, che sono
più bisognosi di attenzione e di serietà da parte di chi amministra
la nostra Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK