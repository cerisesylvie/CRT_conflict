Consiglio Regionale della Valle d'Aosta - Oggetto del Consiglio n. 2695 del 26 giugno 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Inquinamento
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula
Oggetto del Consiglio n. 2695 del 26 giugno 2002 - Resoconto
OGGETTO N. 2695/XI Richiesta di realizzazione di barriere
antirumore lungo il percorso autostradale in Comune di Châtillon.
(Interpellanza)
Interpellanza A conoscenza della richiesta della popolazione di
Châtillon relativa alla realizzazione di barriere anti-rumore lungo
il percorso autostradale dove la stessa popolazione risiede;
Considerato che lo stesso Comune di Châtillon è particolarmente
interessato alla realizzazione delle suddette barriere lungo tutto
il percorso autostradale compreso quello dove sono collocate le
abitazioni civili;
Viste le richieste del Comune fatte pervenire
all'Amministrazione regionale e alla Società Autostrade Valdostane
sulla necessità che la richiesta venga accolta;
Preso atto dell'urgenza che riveste la collocazione di dette
barriere;
i sottoscritti Consiglieri regionali
Interpellano
la Giunta regionale e l'Assessore competente per conoscere:
1) se, e come, ritiene di accogliere la richiesta del Comune e
della popolazione interessata, relativa all'installazione delle
barriere anti-rumore sull'intero percorso autostradale come
indicato dal Comune stesso;
2) i tempi entro i quali può avvenire la collocazione delle
suddette barriere.
F.to: Beneforti - Squarzino Secondina
Président
La parole au Conseiller Beneforti.
Beneforti (PVA-cU)
Il 3 aprile di quest'anno con
un'interpellanza portammo in questa sede il problema concernente
l'inquinamento rilevato da un'indagine dell'ARPA nel Comune di
Châtillon. L'inquinamento riguardava il settore elettromagnetico e
il settore acustico. Oggi ci riferiamo solo al settore acustico, i
cui livelli superano di gran lunga la percentuale prevista su scala
nazionale. Torniamo sull'argomento perché da allora ad oggi non
sono state date risposte esaustive ai cittadini di Châtillon circa
l'installazione delle barriere antirumore che si rendono necessarie
lungo tutto il percorso autostradale, compreso quello abitativo e
perché siamo stati sollecitati nuovamente dai cittadini di
Châtillon interessati a che venga affrontato e risolto il problema.
I cittadini dicono:
"il tempo passa e l'inquinamento resta"
e non si può dire che non c'è, vista la serietà professionale con
cui l'ARPA ha condotto l'indagine.
Tre mesi fa lei, Assessore, rispondendo ad una nostra
interpellanza affermò che il problema era di competenza della
società Autostrade e che era questa società che doveva e deve
assumere i provvedimenti atti a ricondurre il livello di rumorosità
nei limiti previsti, ma aggiunse che comunque non sussistevano
assolutamente situazioni di oggettiva pericolosità per la salute
dei cittadini. Di fronte alle risposte di allora, noi oggi le
domandiamo quali interventi sono stati fatti presso la società
Autostrade per far sì che questa si assuma la spesa delle barriere
anti-rumore. Vogliamo sapere se la Regione è intervenuta nei
confronti dei suoi rappresentanti in seno al Consiglio di
amministrazione della società Autostrade per invitare la società a
farsi carico della spesa necessaria. Crediamo che debba essere data
alla popolazione una risposta seria e credibile, non è sufficiente
affermare, come lei spesso fa, che chi inquina paga e poi lasciare
che tutto vada come vuole, senza assumersi le proprie
responsabilità politiche, responsabilità che a voi derivano dagli
incarichi a cui siete stati chiamati. Questo è il tenore
dell'interpellanza che abbiamo presentato: riteniamo che sia giunto
il momento di accogliere la richiesta della popolazione e di
stabilire i tempi entro i quali saranno collocate le barriere
anti-rumore, se questo non compete, come diceva lei, a voi come
Giunta, credo abbiate tutti i poteri per imporlo a chi ha il dovere
di farlo. Termino qui, mi riservo di intervenire
successivamente.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Non siamo abituati a non assumerci le
nostre responsabilità politiche, ma le nostre responsabilità
politiche devono innanzitutto guardare alla generalità dei problemi
che insorgono sul territorio della Valle d'Aosta e mi pare di poter
affermare che, al contrario, il Consigliere Beneforti ha un gusto
del "particolare" piuttosto che del generale perché se ognuno di
noi deve rispondere alle preoccupazioni dei cittadini oggi di
Châtillon, molto probabilmente domani dovrà rispondere alle
preoccupazioni dei cittadini di Tzamberlet o di tutto l'asse
autostradale della Valle d'Aosta, allora io invito il Consigliere a
prendere in considerazione i problemi nella generalità e nella
generalità devono poi essere fatte delle scelte di priorità, scelte
di priorità che derivano, nel caso specifico, dal superamento, o
dal non superamento, dei limiti di inquinamento in un contesto
generale di normativa che è in fase di ridiscussione non solo a
livello di Parlamento italiano, ma anche a livello di Comunità
europea, pertanto, questa è la dimensione del problema.
Non ripeto quanto è stato detto nel lontano 17 aprile 2002, data
in cui ho risposto ad un'interpellanza analoga, non lo ripeto, ma
lo rammento, e cioè spetta ai comuni la zonizzazione del
territorio, spetta ai diversi soggetti che provocano la sorgente
rumorosa l'adozione di tutte le misure atte a mitigare
l'inquinamento, per cui spetta alla società autostradale, spetta al
Comune far rispettare attraverso azioni dirette con la società di
gestione del tratto autostradale interessato, con tutte le azioni
dirette e indirette possibili nell'ordinamento, fatto salvo la
verifica del rispetto della normativa in vigore, su cui ho già
risposto nel lontano 17 aprile 2002.
In riferimento allo specifico problema, la progettazione di un
tratto di barriere fonoassorbenti nel tratto autostradale in
corrispondenza dell'area delle palazzine dell'ex Montefibre -
perché di questo si tratta, di questo parla la nota del Comune di
Châtillon in data 29 maggio 2002, che viene richiamata
nell'interpellanza - rientra in uno studio di progettazione
generale affidato all'Arch. Roberto Oggiani di Châtillon, con
delibera di Giunta n. 2761/2001, di sistemazione dell'area esterna
di pertinenza delle succitate palazzine da destinare ad attività
scolastica.
L'esigenza di inserire, nell'ambito della progettazione di cui
si tratta, anche uno studio sull'inquinamento acustico mediante
predisposizione di barriere fonoassorbenti deriva dall'impegno
assunto dal Presidente della Regione con dichiarazione in data 8
ottobre 1999, nella quale lo stesso dichiarava fra l'altro di
accollarsi tutti gli oneri per fronteggiare qualsiasi tipo di
inquinamento sia attivo che passivo. Detta dichiarazione era la
conseguenza di una richiesta specifica della SAV, la quale aveva
subordinato il rilascio della deroga alla ristrutturazione del
fabbricato ex Montefibre nella fascia di rispetto tutto lungo il
tratto autostradale Quincinetto-Aosta alla succitata specifica
dichiarazione.
Il significato di questa dichiarazione va inteso nel senso che
gli eventuali oneri per fronteggiare l'inquinamento sia attivo che
passivo per gli utenti delle palazzine in corso di ristrutturazione
nell'area ex Montefibre non sono addebitabili all'ente gestore
dell'autostrada, bensì al fruitore degli edifici di cui trattasi,
trattandosi di deroga. La progettazione affidata pertanto dovrebbe
contemplare esclusivamente gli interventi per fronteggiare
inquinamenti acustici che potrebbero interessare gli utenti delle
palazzine adibite, come si sa, ad istituzione scolastica.
Le tipologie delle barriere in corso di progettazione dovranno
rispondere agli standard di cui alla normativa vigente in materia e
dovranno assolutamente evitare la creazione di un effetto
riflettente come paventato nella nota dell'Amministrazione comunale
in data 29 maggio.
Circa i lavori di ristrutturazione delle palazzine, si fa
presente che sono già stati installati i serramenti, i quali
presentano, a detta del direttore dei lavori, una notevole capacità
fonoassorbente, sarà quindi necessario procedere ad una verifica
strumentale dei livelli di inquinamento acustico indotti dal
traffico autostradale per verificare l'eventuale necessità di
intervenire o meno mediante la posa delle barriere fonoassorbenti.
Questa è la situazione allo stato dell'arte: sembrerebbe che
l'installazione di questi serramenti, ad una prima indagine, sia
sufficiente per rimanere nei limiti di legge, senza necessità di
installare barriere lungo l'asse autostradale.
Cosa si è fatto? Chiede il Consigliere Beneforti. Il Presidente
della Regione, in data 16 gennaio 2002, ha scritto una lettera al
Comune di Châtillon, che chiedeva di far parte del gruppo di lavoro
istituito con delibera della Giunta n. 968/2001, del seguente
tenore:
"Al riguardo si ha il piacere di comunicare che tale
richiesta sarà senz'altro accolta non appena la discussione
attualmente in corso vertente sulle priorità individuate nella
delibera istitutiva del gruppo di lavoro, segnatamente quelle
relative ai territori dei Comuni di Verrès, Donnas e Hône,
consentirà di affrontare proficuamente la trattazione di nuovi
punti. Auspicando una rapida definizione della questione, si
assicura la massima attenzione di quanto rappresentato dalla
S.V."
.
Per di più, in data 10 giugno 2002 il Presidente della Regione
ha inviato una nota all'Amministratore delegato della società
Autostrade, per conoscenza al Sindaco di Verrès, Donnas, Hône e
all'Assessorato della sanità, dicendo testualmente:
"Realizzazione di barriere acustiche lungo il percorso
autostradale. Si fa riferimento alla vostra nota, qui pervenuta in
data 22 febbraio u.s., mediante la quale si comunicava che gli
elaborati relativi alla progettazione preliminare di barriere
acustiche lungo il tratto autostradale, in corrispondenza dei
Comuni di Verrès, Donnas e Hône sarebbero stati disponibili entro
il mese di maggio e giugno 2002.
In particolare la disponibilità degli elaborati riguardanti
le attività di studio acustico di prima fase, relativo a tutti i
siti interessati, e quelle di progettazione preliminare con
riferimento alla località Outrefer in Comune di Donnas,
Beauviermoz, Nerey e Ruina in Comune di Hône, stazione ferroviaria,
case popolari in Comune di Verrès, veniva indicata per il mese di
maggio 2002. Tuttavia ad oggi non risulta pervenuta a questa
Presidenza alcuno dei documenti di cui sopra. Considerata
l'importanza della questione e l'urgenza di procedere
significativamente verso una soluzione dell'annosa problematica,
anche in ragione dell'incremento del traffico conseguente alla
riapertura del Tunnel del Monte Bianco, si invita la S.V. a voler
sollecitamente dar corso agli impegni assunti mediante la citata
nota.
Confidando quindi che il gruppo costituito con delibera di
Giunta regionale 968/2001 possa riavviare quanto prima i lavori, a
seguito della prolungata sospensione dovuta all'elaborazione dei
menzionati progetti da parte della SAV, si resta in attesa di una
sollecita trasmissione di questi ultimi e si porgono distinti
saluti"
.
Questo è quanto è stato fatto nell'ambito della responsabilità
politica che ci assumiamo in toto. Concludo affermando che il
problema è all'attenzione del gruppo di lavoro che è stato
costituito e le indicazioni per effettuare gli interventi dovranno
seguire gli ordini di priorità che sono stati citati in questa nota
e di seguito tutto quanto verrà rilevato difforme rispetto ai
limiti previsti dalla normativa vigente.
Président
La parole au Conseiller Beneforti.
Beneforti (PVA-cU)
Premetto che non sono soddisfatto
delle risposte dell'Assessore, in quanto pensavo ad una risposta
diversa, che tenesse conto della salute e della vita dei cittadini
di Châtillon interessati al problema, come anche di tutti i
cittadini che devono sopportare l'inquinamento acustico.
Ho discusso della situazione di Châtillon perché è quella di cui
si parla, però è chiaro che ci sono altre situazioni che devono
essere affrontate, ma che non si affrontano inviando lettere alla
società in cui si chiede di intervenire, quando in seno alla
Società sono presenti rappresentanti della Regione!
Queste persone, altrimenti, cosa ci fanno nel consiglio di
amministrazione? C'è bisogno di scrivere, dunque, o sono loro che
devono portare avanti le istanze della Regione? Sono pagati anche
per quello, se non altro usufruiscono del transito gratuito
sull'autostrada, quindi bisogna affrontare la questione in modo
diverso.
Le responsabilità politiche ci sono e sono vostre perché siete
voi alla guida e alla gestione della politica regionale in Valle!
Quando mi si parla soltanto di limitare o non limitare il caso a
quello delle scuole, io mi domando: le altre persone che abitano lì
devono forse barricarsi in casa? A sentire i suoi discorsi, questa
gente, per ripararsi dall'inquinamento acustico, si deve barricare
in casa…
(interruzione dell'Assessore Vicquéry, fuori
microfono)
… Assessore, non voglio fare
polemica su queste questioni, ma è lei che ci porta a fare certe
affermazioni.
Siccome l'interpellanza è partita proprio da un incontro con un
gruppo di abitanti interessati al problema dell'inquinamento
acustico di Châtillon, che può essere esteso anche agli altri
abitanti, le chiedo di fornirmi la documentazione che ha letto in
questa sede perché la voglio portare a conoscenza della popolazione
di Châtillon in modo da far sapere ciò che è emerso nel corso
dell'adunanza consiliare del 17 aprile 2002 e le risposte date oggi
in riferimento a questa interpellanza, affinché la gente conosca il
pensiero dell'Assessore e della Giunta e possa decidere il da farsi
d'ora in avanti: se barricarsi in casa o usare altre forme di
azione.
Credo che non mi possa rifiutare la documentazione in questione,
le chiedo gentilmente di fornirmela al più presto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK