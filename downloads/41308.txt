Consiglio Regionale della Valle d'Aosta - Oggetto del Consiglio n. 453 del 6 marzo 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
CONSIGLIO REGIONALE
Costituzione e funzionamento degli organi consiliari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 453 del 6 marzo 2019 - Resoconto
OGGETTO N. 453/XV - Reiezione di mozione: "Costituzione di
una commissione d'inchiesta per l'analisi della documentazione
contabile della Casino de la Vallée S.p.A. relativa ai lavori di
ristrutturazione".
Rini (Presidente)
- Alla presenza di 32 Consiglieri,
possiamo riprendere i lavori. Siamo in discussione generale del
punto n. 4 dell'ordine del giorno. La parola al collega
Ferrero.
Ferrero (MOUV')
- Solo per aggiungere qualcosa
velocemente riguardo alla necessità di fare una commissione
ad
hoc
per tale questione. La mole di documentazione e la
complessità della documentazione è tale che, a nostro avviso,
verrebbero paralizzati i lavori della commissione consiliare
competente che se ne dovrebbe occupare: ecco da qui anche la
necessità di creare una commissione specifica con dei Consiglieri
che si dedichino a questa questione in maniera non dico assoluta ma
ovviamente con molto impegno. I miei colleghi sono stati molto
discreti. La mole delle questioni che sono in ballo e che erano già
state sollevate nella precedente legislatura... ricordo che già
nell'autunno del 2013 ci eravamo recati a fare una "scampagnata",
un sopralluogo alla Casa da gioco e avevamo riscontrato una serie
di anomalie negli arredi nuovi del Billia, che effettivamente -
oggi sono discreto anch'io - ci facevano sorgere qualche
interrogativo. Anche sulla questione della nuova illuminazione
della sala da gioco ci sorgevano degli interrogativi, e potrei
andare avanti così. C'è quindi da fare un discorso di qualità, di
congruità, per il quale sarà necessario forse interpellare anche
degli esperti ma dal quale, secondo me, deriveranno grandi
soddisfazioni per le casse regionali, perché è molto probabile che
in alcuni casi si sia speso male, o addirittura in maniera
completamente inutile, e, di conseguenza, c'è una buona possibilità
che il lavoro della commissione, pur impegnativo che sia, porterà
dei frutti a livello di rimborsi che alcuni soggetti saranno poi
messi in condizione di dover fare all'Amministrazione regionale:
ecco perché ci vuole una commissione speciale appositamente
costituita per questa questione. Accollare alle commissioni
consiliari questo compito è una cosa che sarebbe inopportuna e non
avrebbe quei risultati che invece noi con questa mozione vogliamo
appunto ottenere.
Presidente
- Ci sono altre richieste di intervento in
discussione generale? Ha chiesto la parola il collega Marquis.
Marquis (SA)
- Ringrazio i Consiglieri che hanno portato
all'attenzione del Consiglio questa mozione perché credo che questo
sia un tema molto importante. Noi, come gruppo politico Stella
Alpina, non ci sottraiamo mai quando si deve fare chiarezza, così
come credo non si sottragga nemmeno il resto della maggioranza. Per
noi su questo tema, così come su tutti gli altri, è importante
togliere ogni velo di opacità, e credo che il tema degli
investimenti relativi al Casino sia un argomento su cui si sia
dibattuto più volte in Consiglio regionale. Ritengo che sia venuto
forse il momento di dirimere ogni dubbio sulla questione e quindi
ben venga che venga esaminato in commissione l'argomento.
Sicuramente siamo dell'avviso che può essere trattato all'interno
delle commissioni consiliari competenti permanenti, anche perché
non è che se si costituisce una commissione d'inchiesta speciale,
cambia qualcosa: i Consiglieri che devono partecipare sono sempre
gli stessi, non ci sono delle maggiori possibilità rispetto a
quelle di accesso ispettivo, a quelle che ci sono nelle commissioni
permanenti. Qualora ci sia la volontà politica, da parte nostra ci
rendiamo sin da subito disponibili affinché questo tema si possa
analizzare per fare la dovuta chiarezza. Così come ritengo di
ribadire anche quello che ha già detto il collega Bianchi:
nell'ambito della relazione che è stata proposta - la relazione
finale del Consiglio di amministrazione, durato in carica pochi
giorni (15 giorni), che ha dato poi il mandato di fatto
all'operazione di concordato preventivo dando le indicazioni che la
società avrebbe dovuto seguire per uscire da questa situazione di
difficoltà -, è emerso che ci sono altre situazioni da verificare
riguardo a tutta la questione dei servizi. Credo pertanto che anche
su questo - perché io ritengo che poi alla fine le società
gestiscano in modo corretto e legittimo i soldi pubblici - sia
necessario e dovuto a questo punto esaminare la cosa per fare la
dovuta chiarezza e mettere tutti nelle condizioni di poter essere
tranquilli e una volta per tutte poi non affrontare più questo
argomento.
Per quanto riguarda i lavori di investimento, cercheremo di dare
tutto il nostro contributo per dirimere ogni dubbio, anche se
questo è un tema che è stato attenzionato da più parti con, direi,
grande e minuziosa attenzione. Non so pertanto quale possa essere
il nostro contributo ulteriore ma posso garantire che ce la
metteremo tutta per sviscerare la questione. Per noi non devono
rimanere delle zone d'ombra sul tema del Casinò, così come su tutti
gli altri temi e, giusto il tempo di aspettare qualche giorno di
modo che possa concludersi questo percorso del concordato
preventivo, poi da parte nostra non c'è nessuna remora ad
affrontare la questione in commissione, anzi diamo subito la
disponibilità. Credo che, nella qualità di Presidente della II
Commissione, qualora ci sia la volontà... e a questo punto invito
anche i proponenti della mozione a ritirarla a fronte dell'impegno
della maggioranza che si andrebbe ad assumere di trattare
l'argomento, anzi cercando di mettere degli ulteriori elementi alla
valutazione dei commissari. Riteniamo quindi che ci possano essere
le condizioni, se voi foste d'accordo... e sarebbe questo un bel
modo per cominciare un percorso per lavorare insieme
sull'argomento, dando ciascuno il proprio contributo con l'unica
finalità di fare chiarezza da parte di tutti, a prescindere dai
ruoli di maggioranza e di opposizione che in questo momento
rappresentiamo.
Presidente
- La parola al collega Cognetta.
Cognetta
(MOUV')
- Collega Marquis, purtroppo non
posso accettare il suo invito a ritirare la mozione, ben venga il
fatto che questo lavoro si faccia in II Commissione, non ha nessuna
importanza se verrà deciso di farlo in II Commissione o in IV, però
la mozione resta, anche perché mi sembra di aver capito che questa
cosa voi vogliate cominciarla nel momento in cui verrà definita la
questione concordato. Io invece penso che non ci sia da mettere in
campo nessuna dilazione ulteriore, quindi credo che dalla prossima
volta potremo cominciare a calendarizzare, anche perché è già la
prossima settimana... e cominciare di conseguenza a lavorare. Resta
però il fatto che noi abbiamo chiesto una commissione specifica, di
conseguenza la mozione resta e per noi il voto va fatto su questa
specifica mozione. Qualora non faceste poi il lavoro che vi siete
impegnati a fare, questo poi sarà oggetto di altre iniziative,
perché le ricordo che in passato era stato detto già che in
commissione sarebbe arrivata tutta la documentazione specifica e
poi non è arrivata. Questa volta però io le ricordo che tutta
quanta questa maggioranza ha preso un impegno per fare chiarezza,
quindi se è il caso, magari ci riuniamo direttamente al Casinò se
la documentazione è tanta, così facciamo prima, perché altrimenti
resta tutto molto sospeso per aria. Definito in fretta quindi come
maggioranza in quale commissione portarla, per me non c'è nessuna
differenza, io sono membro di una e posso partecipare comunque
all'altra, e questo vale per tutti i Consiglieri, ma fate in
fretta, perché altrimenti è una presa in giro.
Presidente
- Siamo in discussione generale, la parola al
collega Bianchi.
Bianchi (UV)
- Solamente per dire che, in funzione anche
proprio a quello che chiedeva la mozione e parlando appunto di
fabbricati di proprietà, quindi di patrimonio dell'Amministrazione
regionale, io penso di dire tranquillamente che la commissione
preposta sia la II Commissione. Il Presidente della II Commissione
ha già preso parola, quindi non c'è alcun problema a iniziare
l'iter per gli approfondimenti del caso. Anch'io mi auspico che ci
sia tutta la documentazione del caso, il collega Cognetta sa
benissimo che anche a oggi avevamo chiesto
in toto
, compresa
tutta la II Commissione, della documentazione all'Au del Casinò,
che chiaramente ci ha detto che era opportuno non darla prima del
concordato. Sicuramente quindi penso che le date, i giorni dopo
aver, mi auspico... del concordato in continuità... che il
Tribunale si esprima in tal senso, io direi che si possano iniziare
tutti i lavori.
Presidente
- Ci sono altre richieste di intervento?
Possiamo chiudere la discussione generale? La discussione generale
è chiusa. In replica la parola al Presidente Fosson.
Fosson (GM)
- L'argomento è già stato trattato in modo
molto preciso e corretto, io vorrei ribadire come in tutte le
forze, anche magari con modalità diverse, c'è il desiderio di fare
chiarezza, o comunque di svolgere quegli argomenti che non sono
stati già svolti prima, adesso poi su questo dirò qualcosa. Non è
certo un'intenzione di questa maggioranza di nascondere qualcosa o
di non valutare. Nel suo scritto il collega Cognetta mi dice:
"
considerate le notizie di stampa relative alla vicinanza fra
diversi...
". Per quello che ne so io - e forse questa è una
mozione preventiva -, io non so quali siano questi presupposti che
lei cita, nessuna notizia di stampa connette l'inchiesta Geenna
alla società Casino de la Vallée; è vero, sono coinvolti dei
dipendenti della Casino de la Vallée, ma, da quanto è noto, per il
momento non vi è nessun riferimento ai lavori di ristrutturazione
della Casa da gioco del Grand Hotel Billia. Vorrei aggiungere,
perché ero uno dei partecipanti come lei Cognetta, valido
partecipante, della II Commissione in cui il Presidente era Leo La
Torre, che nel 2016, anche in seguito a quella mozione che diceva
il Consigliere Gerandin, si occupò e fece un'indagine molto
accurata sulle spese di ristrutturazione del Casinò, che, mi
sembra, finirono nel dicembre del 2013. In questa II Commissione fu
fatto un lavoro molto preciso e attento con delle audizioni; lei si
ricorda Cognetta che nelle audizioni ci furono i vari architetti,
eccetera, però mi permetto anche di ricordare una cosa: alla fine
di questo lavoro in cui la commissione comunque fece un documento,
e non so se il Consigliere Aggravi, ma soprattutto i nuovi abbiano
potuto valutare quanto era stato scritto, se hanno valutato tutto,
perché se avete valutato tutto e c'erano dei dubbi... chiedo anche
al Consigliere Gerandin se lui aveva dei grossi dubbi su questo,
perché nell'estate scorsa non si sono fatti questi approfondimenti.
Perché cos'è successo dopo questa relazione? Dopo questa relazione
la Magistratura prese, attraverso la Guardia di finanza, tutti i
dati che erano stati trattati lì e fece delle ulteriori indagini,
tant'è vero che nel documento della Corte dei conti ci fu un
passaggio anche che richiamava la II Commissione. Mi sembra
pertanto che, pur nel desiderio di valutare completamente e alla
luce tutto quello che c'è, la II Commissione e la disponibilità del
suo Presidente siano molto importanti... affronti questi ulteriori
temi ma, come dico, questa relazione approfondita della II
Commissione fu poi valutata dalla Magistratura, che chiamò anche
diversi Consiglieri in Procura a rendere testimonianza di questo.
Secondo me, l'argomento fu sviscerato e analizzato profondamente,
per cui, alla luce anche di tutto quello che è stato detto e
dell'importanza delle commissioni consiliari, credo proprio sia
giusto per noi che questo tema venga ancora approfondito secondo le
indicazioni ma in una commissione normale.
Presidente
- La parola per la replica al collega
Cognetta.
Cognetta (MOUV')
- Innanzitutto io non ho scritto
"Geenna" da nessuna parte e se avessi voluto fare riferimento a
Geenna lo avrei scritto, primo ragionamento. È quindi una deduzione
che ha fatto lei personalmente ma che io avessi voluto, ripeto,
parlare di Geenna, l'avrei scritto, se non l'ho scritto, c'è un
motivo, perché non facevo riferimento a Geenna. Due: la II
Commissione a cui lei ha fatto riferimento, quella presieduta
dall'allora Presidente di commissione La Torre e che riguardò il
Casino, riguardava il finanziamento alla Casa da gioco negli anni e
tutta quanta una questione che poi si aprì rispetto ai passati
amministratori che vennero a raccontarci una serie di cose. Io
faccio riferimento con questa mozione invece alle fatture relative
ai lavori che non sono mai state prese in considerazione,
nonostante ci sia stato in quest'aula l'impegno da parte del
Governo di allora di vederle.
Vorrei poi fare una considerazione di tipo politico: io non ho
mai detto durante la discussione di questa mozione che io sono
bravo e voi cattivi che non ci fate vedere questa cosa. Io non l'ho
detto, io ho detto che, per chiarezza, sarebbe stato opportuno fare
una commissione specifica e
ad hoc
perché così ci si poteva
concentrare su una questione tecnica, specifica. Volete spostarla
in II Commissione? Benissimo. Volete dilazionare il vostro tempo
aspettando le risultanze del concordato? Va bene lo stesso, ma la
questione che sto ponendo io è una questione esclusivamente
politica perché, al di là di quello che è successo nel passato, non
siamo mai venuti a conoscenza nel dettaglio di quelle che sono
state le spese, e io è lì invece che voglio andare a vedere le
cose. Allora, Presidente, io credo che, mentre ormai eravamo
arrivati alla conclusione di questa mozione, lei con il suo
intervento ha evitato di far concludere questa mozione in maniera
molto tranquilla, sui binari sui quali si stava avviando. Lei non
può in qualche modo addebitare a me e a chi è stato firmatario di
questa mozione cose che non sono scritte nella mozione stessa, né
che sono state dette, non ho fatto riferimento a Geenna perché, se
voglio far riferimento a Geenna, lo scrivo, stia tranquillo, e
voglio vedere esattamente cos'è stato speso nel dettaglio. Ho fatto
un esempio anche quando l'ho esposta, ho detto: "quanto è costato
il letto? Quanto è costato il televisore? Quanto è costato il
lampadario?", e così via. Il lampadario poi non è un caso che
l'abbia detto, 250 mila euro di lampadario io vorrei ancora capire
se effettivamente sono 250 mila euro o uno, perché può darsi che
sia un si dice... e se poi effettivamente vale 250 mila euro quel
lampadario perché l'ho visto tante volte e in effetti mi risulta un
po' strano, magari poi invece sono 20 mila euro, che sono comunque
tanti, però posso già cominciare a comprendere un altro ordine di
misura. Sembra quindi una sciocchezza ma non lo è poi tanto. Le
commissioni che si sono svolte nella passata legislatura
riguardavano, ripeto, i 140 milioni di euro spesi in generale, più
tutta la gestione, e lei era lì presente con me, perché lei era in
commissione, si ricorda, con me, quando uno dei professionisti che
allora si occupava della ristrutturazione ci fece notare, con
relazioni portate in commissione, che c'erano delle incongruenze. È
vero poi che la Magistratura sta facendo il suo corso, ma infatti
io ho detto anche che non dobbiamo sempre aspettare la Magistratura
ma essere anche noi attori principali e in qualche modo ridare
dignità a questo Consiglio facendo le nostre valutazioni, pur con
tutti i limiti che noi potremmo avere, questo non vuol dire che non
dobbiamo farla. Io ho cercato, come ho spiegato all'inizio della
mia mozione, di ridare dignità a questo Consiglio facendo un lavoro
di approfondimento, questo ho detto io, perché farlo nella II
Commissione e basta non dà quel giusto rilievo che questa cosa
invece dovrebbe avere. Qualora poi la Magistratura dovesse in
qualche modo continuare in quella operazione di indagine e far
uscire un altro filone di indagine specifico su questa cosa, noi
saremmo già stati attori e comunque protagonisti di un lavoro di
approfondimento, invece non volete farlo. Va bene, è una scelta
politica, non ho detto che voi siete dei ladri perché volete
nascondere qualcosa: questo non l'ho detto e non lo dirò mai, non
ho detto questo. Non mi metta in bocca quindi parole o situazioni
che non sono così, va bene?
Presidente
- La parola per la replica al collega
Gerandin.
Gerandin (MOUV')
- Vede, Presidente Fosson, neanch'io non
sarei proprio più intervenuto ma abbia pazienza, ogni volta che
interviene qualcosa da replicare c'è, perché nessuno... nel mio
intervento non ho citato nulla in merito a quello che era stato
l'argomento in commissione, io mi sono semplicemente limitato a
dirle e le ripeto che l'impegno che ci era stato precedentemente
sulla base della non votazione della mozione, sto parlando della
mozione precedente nella legislatura precedente... c'era stato
l'impegno da parte dell'Assessore, allora Assessore Perron, di
venire in commissione e siccome c'erano documentazioni così corpose
e addirittura c'era il timore di fuga di notizie, che avessimo
potuto dare chissà che tipo di notizia, è venuto in aula e ci ha
fatto vedere mi pare un fronte retro o comunque due foglietti in
cui si elencava l'ammontare degli affidamenti. Noi avevamo chiesto
altra cosa abbia pazienza, noi volevamo capire prima di tutto
sicuramente l'ammontare ma le procedure di affidamento, perché lei
- mi permetta, Presidente - quando la Regione ha ricapitalizzato
per decine di milioni con soldi pubblici di tutti i valdostani, io
penso che i valdostani abbiano diritto di sapere che quelle
aggiudicazioni sono state fatte in barba al rispetto del 163,
perché questo è quello che è stato detto, vale a dire la procedura
di appalto in caso di pubbliche amministrazioni. Non solo, mi
dicono che sono state fatte in commissione sulla base del
Regolamento interno e in commissione viene detto che, secondo me,
ciliegina delle ciliegine, gli appalti e le perizie suppletive
erano dell'aggiudicazione sulla base di manifestazione di
interesse. Ora, lei mi permetta di dire che in pubblica
amministrazione c'è una procedura in cui ci sono le gare pubbliche
e quant'altro. Noi vogliamo sapere cos'è successo, ma cos'è
successo nella procedura, nelle perizie, nell'aggiudicazione, se
sono state fatte trattative dirette, se sono stati fatti bandi.
Arrivo alla parte in cui lei dice che la commissione ha già
esaurito la sua parte: mi permetta che la relazione La Torre era
una relazione che entrava nel merito di ipotetiche
ricapitalizzazioni che sono state chiamate ristoro e quant'altro,
erano riferite a imposte anticipate.
Per tre anni in questo contesto è stato detto che scrivere
"imposte anticipate" era mascherare perdite quando non c'è una
società che produce attivo e, guarda caso, è quello che la Corte
dei conti poi è andata a contestare. A me che quest'azione
ispettiva sia fatta io dico anche precedentemente all'attività...
sono convinto che verrà fatto un approfondimento di come sono state
le modalità di aggiudicazione, io, fossi al suo posto, lo
accetterei perché anche per chi in questo momento ha comunque delle
posizioni da difendere è a tutela perché noi vogliamo solo capire
com'è successo questo.
Concludo dicendomi: "lei è stato al Governo, come mai non l'ha
fatta lei", per il semplice motivo, mi permetta, Presidente Fosson,
che noi abbiamo passato tre mesi in cui la prima priorità era
quella di vedere di evitare il fallimento della Casino; ci siamo
trovati di fronte a delle prese di posizione in cui qualcuno in
quest'aula ha sostenuto che bastava versare e andare nei sensi
della legge. Dopodiché noi, nel bene e nel male, comunque una
procedura, quella del concordato, l'abbiamo avviata e mi pare che
non era il momento di andare ancora a chiedere accesso agli atti
per gli appalti su una società che era al momento moribonda e che
mi auguro con il sacrificio di tutti si salvi perché è un
patrimonio, e questo voglio ripeterlo.
Presidente
- Per la replica, la parola al collega
Aggravi.
Aggravi (LEGA VDA)
- Vede, Presidente Fosson, io prima ho
risposto alla collega Morelli, che mi aveva permesso di specificare
la
ratio
della mia posizione, ne approfitto per ripetere
quello che ho detto e che in parte ha già anticipato il collega
Gerandin. L'obiettivo dei mesi in cui ho avuto l'onere, come ha lei
oggi, della delega del Casinò... ero affaccendato in altre
situazioni. Quello che oggi con questa emozione si vuole fare è una
ratio
differente, è una sorta di autotutela del Consiglio
che deve indagare o, meglio, valutare; io ho parlato di analizzare,
neanche di indagine, perché l'indagine la devono fare altre
situazioni, ma essendo l'organo principale del socio che ha fatto
degli investimenti e visto che l'investimento più grosso, dal punto
di vista numerico, fatto su quella azienda riguarda i lavori di
ristrutturazione... e poi, per carità, come diceva questa mattina
il collega Bianchi e ha detto anche il collega Marquis, ci sono
anche altri fattori e sicuramente anche le deduzioni della famosa
relazione del CdA possono essere utili, ma quelle hanno ovviamente
un impatto di un'altra natura.
L'oggetto del contendere oggi è funzionale, visto che
quest'azienda è arrivata a una situazione emergenziale che si
chiama concordato, a capire e a valutare quell'investimento com'è
stato fatto e cos'è stato valutato. È ovvio poi, ci sono state "n"
commissioni, probabilmente non sarà neanche l'ultima che si
occuperà di Casinò, ma è un passo ulteriore, principalmente - e lo
dico a beneficio di tutta l'aula e di tutti i presenti -
principalmente ad autotutela del maggior organo del socio di
maggioranza della Casino che è questo Consiglio.
Presidente
- Ci sono altre richieste di intervento in
replica o dichiarazioni di voto? La parola al collega Bertin per
dichiarazione di voto.
Bertin (RC-AC)
- Per dichiarazione di voto. È opportuno
che si faccia chiarezza su quanto è avvenuto negli anni al Casino
de la Vallée. Abbiamo più volte affrontato questa tematica in
questo Consiglio e una volta per tutte è opportuno che si faccia
chiarezza per il bene di tutti, come finiva di dire adesso il
collega Aggravi. Il voto della mozione sarà favorevole.
Presidente
- Per dichiarazione di voto, la parola al
collega Vesan.
Vesan (M5S)
- Anche per il Movimento Cinque Stelle la
ricerca del
vulnus
economico legato al Casinò sul quale
stiamo discutendo dall'insediamento in quest'aula è fondamentale
anche da un punto di vista politico e non solo giuridico e quindi
l'accesso con un'apposita commissione a questi atti che confidiamo
sia fatto nel modo più pubblico possibile da questa commissione
speciale e non come in altre commissioni, perché i cittadini
valdostani hanno il diritto di sapere come sono stati utilizzati i
loro soldi, quindi il Movimento Cinque Stelle annuncia il proprio
voto favorevole a questa mozione confidando che la maggioranza
voglia prendere questa posizione.
Presidente
- Se non ci sono altre richieste di intervento
per dichiarazioni di voto, possiamo mettere in votazione. Apriamo
la votazione. Possiamo chiudere la votazione. La votazione è
chiusa.
Presenti: 35
Votanti: 17
Favorevoli: 17
Astenuti: 18 (Baccega, Barocco, Bertschy, Bianchi, Borrello,
Certan, Chatrian, Daudry, Farcoz, Fosson, Marquis, Morelli, Nogara,
Restano, Rini, Rollandin, Testolin, Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK