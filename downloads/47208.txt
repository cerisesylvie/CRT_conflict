Consiglio Regionale della Valle d'Aosta - Oggetto del Consiglio n. 3502 del 4 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3502 del 4 aprile 2024 - Resoconto
OGGETTO N. 3502/XVI - Interpellanza: "Efficacia del metodo di
gestione delle iniziative turistiche e di comunicazione del Comune
di Aosta rispetto alla programmazione regionale".
Bertin (Presidente) -
Punto n. 43. Ha chiesto la parola
il consigliere Baccega, ne ha facoltà.
Baccega (FI) -
Sì, Assessore, parliamo del PST (Programma
di Sviluppo Turistico) presentato e commissionato dal Comune di
Aosta, che è stato redatto dalla società Turismo Okay e che è
adesso a disposizione dei cittadini per eventuali osservazioni, ne
avremo tante da fare, come ne abbiamo fatte tante sul PUMS, le
abbiamo mandate attraverso una PEC al Comune di Aosta, ma
drammaticamente non abbiamo ancora ricevuto risposta, però vediamo
i fatti. Nessuna risposta sulle strade, sui marciapiedi, sui
parcheggi, sull'Arco d'Augusto che apre e chiude, insomma, alla
fine una Giunta marcatamente di Sinistra che ha prodotto quello che
ha prodotto nella città capoluogo.
Ritornando sul tema del PST (Piano di Sviluppo Turistico), al di
là delle affermazioni quali "il PST è orientato alla
sostenibilità", "a creare prodotti turistici di qualità", come se
quanto fatto finora fosse una cosa di scadente qualità, certo, sui
mercatini, che erano un fiore all'occhiello della collaborazione
Regione-Comune di Aosta, nell'ultima edizione, purtroppo, abbiamo
visto un malcontento generale che in qualche modo ha fatto decadere
quella buona pratica, quindi un decadimento piuttosto evidente
nell'ultima edizione.
Sono anche roboanti alcune affermazioni di quel documento che
dice: "Il sistema turistico appare frammentato con una
distribuzione di competenze poco chiara a volte tra Aosta e
Regione". Questo mi ha un pochino insospettito, dico: "Ma ne hanno
parlato? C'è stato un confronto? C'è stato un approfondimento?",
non lo so. Questo PST poi entra nel vivo con una proposta che
sottolinea la necessità di doversi dotare, come Comune di Aosta, di
una
governance
in una logica di collaborazione tra gli
attori pubblici e privati, una sorta di
destination management
organization
dicono, che coinvolge il settore pubblico, quello
privato, il progetto di sviluppo condiviso, le associazioni, magari
ci metteranno anche il terzo settore, come è logico fare ormai dal
Comune di Aosta.
Si sottolinea anche e soprattutto lo sviluppo del nuovo
brand
, un altro brand, ne abbiamo già qualcuno che si sta
muovendo da Courmayeur a Pont-Saint-Martin, poi nell'interpellanza
abbiamo anche sottolineato quanto aveva chiesto il collega Brunod
sulla gestione del marchio ombrello, che ancora è un percorso
in
itinere
e che deve essere in sintonia con il marchio cuore, che
effettivamente è in fase di registrazione; abbiamo parlato di
questo la settimana scorsa.
Si parla di Aosta Culture Park, certamente Aosta il fulcro di
esperienze di visite culturali e monumentali, l'Arco d'Augusto ce
l'abbiamo qui ad Aosta, la Porta Praetoria ce l'abbiamo qui ed è ad
Aosta, il Criptoportico forense ce l'abbiamo ad Aosta, la
Cattedrale, la Collegiata di Sant'Orso e ne avrei da dire, sono lì,
sono ad Aosta e ben venga che ci siano, poi ci sono i musei, l'area
megalitica, quindi tutte le iniziative culturali paiono essere una
cosa nuova, una novità da questo studio.
Avevamo anche una cosa interessante... ne avevamo parlato l'anno
scorso e avevamo fatto anche un'interpellanza che riguardava la
Fiera del libro, "Les Mots", che purtroppo pare non ci sia più, ma
non è solo questo; poi abbiamo tutti i nostri castelli nei vari
comuni, abbiamo tutti i monumenti nei vari comuni, insomma, c'è
un'offerta turistica che mi sembra vada gestita in modo equilibrato
e si stia gestendo anche in modo equilibrato. Questo non è per
millantare dei complimenti alla Regione, ma in qualche modo bisogna
dire che abbiamo un Office du Tourisme che in qualche modo sta
funzionando. Ieri abbiamo visto anche un servizio al TG3 che
sottolineava l'efficacia della visione dell'Office du Tourisme.
Quello che ci fa in qualche modo preoccupare è che ci sono tutta
una serie di percorsi che questo progetto-programma di sviluppo
turistico evidenzia: l'attrattività del centro storico che deve
essere elaborato in 24 mesi, in realtà l'attrattività del centro
storico, visto che stanno chiudendo un sacco di negozi, mi sembra
una cosa che dovete guardare con più attenzione tra maggioranza
comunale e maggioranza regionale; la realizzazione della Porta Sud,
si parla ancora di quello, mi sembra che sia superato; migliorare
la mobilità sostenibile, hanno prodotto questo PUMS e auguri,
purtroppo l'Aosta città vive di questo... Ho passato Pasqua e
Pasquetta ad Aosta e i turisti davvero non sapevano dove
parcheggiare. Si torna indietro sul PUMS? Non lo so, lo
vedremo.
Detto tutto questo, i tavoli che sono già operativi tra il
Comune di Aosta e la Regione... quali sono le considerazioni che fa
la Regione rispetto a questo progetto e soprattutto, per quanto
riguarda questo discorso della governance, chi è che deve produrre
una governance che equilibri i rapporti tra i Comuni, in
particolare il Comune di Aosta e la Regione? Noi pensavamo fosse
l'Office du Tourisme che doveva creare, insieme all'Assessorato del
turismo regionale, un equilibrio e una sorta di fulcro per poter
dire: "Okay, da qui si producono tutta una serie di iniziative e si
concordano", proprio anche per evitare che ci siano delle
sovrapposizioni, come spesso è avvenuto in diversi Comuni. Questo è
un po' il voler capire che cosa si farà, dove si andrà rispetto a
questo nuovo programma di sviluppo turistico che non so ancora
quanto è costato, ma certamente approfondiremo, sapere cosa ne
pensa la Regione, quali sono gli obiettivi, perché mi sembra che si
stia lavorando in una direzione di discreta e buona efficacia
rispetto a tanto quanto è stato fatto. C'è sempre bisogno di
migliorare, ma su questo siamo anche disponibili a fare delle
proposte.
Presidente -
Risponde l'assessore Grosjacques.
Grosjacques (UV) -
Ringrazio il collega Baccega che ci
consente di fare un po' di chiarezza sullo strumento e su quali
sono i procedimenti per arrivare alla sua approvazione. Il
programma di sviluppo turistico è uno strumento di programmazione
territoriale disciplinato dall'articolo 47 della legge regionale 6
aprile 1998 n. 11 in materia di normativa urbanistica. Il predetto
strumento è redatto in attuazione degli indirizzi del piano
territoriale paesistico e in coerenza con le scelte operate nel
piano regolatore generale e provvede alla valorizzazione delle
risorse e delle peculiarità delle diverse stazioni e località
turistiche mediante la programmazione di azioni e di attività tra
loro coordinate, di competenza sia pubblica che privata.
la
stessa disposizione che prescrive che i piani di sviluppo turistico
siano predisposti dai Comuni previa concertazione con le strutture
regionali competenti in materia di urbanistica, di turismo e di
trasporti e, nei casi in cui incidano su beni tutelati ai sensi di
legge, con la struttura competente in materia di beni culturali e
di tutela del paesaggio. La Regione pertanto, partecipando per
legge attraverso i rappresentanti delle strutture competenti per
materia al processo di formazione e approvazione dei piani di
sviluppo turistico, è pienamente a conoscenza delle risultanze
dello studio commissionato dal Comune di Aosta. Aggiungo che in
data 27 febbraio il sindaco di Aosta, Gianni Nuti e gli assessori
Sapinet e Sartore, nel corso di una riunione presso il mio ufficio
anche su altre tematiche, mi hanno sommariamente illustrato il
piano di sviluppo prima della sua approvazione in Consiglio
comunale nell'ambito dei corretti rapporti di collaborazione che
intercorrono tra il Comune stesso e l'Amministrazione
regionale.
Per quanto riguarda il secondo quesito e in relazione a quanto
appena specificato, l'Assessorato non esprime quindi considerazioni
rispetto allo studio commissionato dai Comuni, bensì formula
eventuali osservazioni e si esprime in fase di concertazione in
merito ai contenuti della bozza del piano di sviluppo turistico
presentato dal Comune. Per quanto attiene in particolare al piano
del Comune di Aosta, già approvato dal Consiglio comunale proprio
la scorsa settimana e ora pubblicato per 45 giorni, come
correttamente diceva il collega, al fine di consentirne la
presentazione di eventuali osservazioni da parte di chiunque lo
ritenga opportuno, la struttura competente dell'Assessorato del
turismo, sport e commercio, nella fase preliminare della
concertazione, a seguito anche di una riunione che ha visto la
partecipazione di tutte le strutture regionali coinvolte, ha
espresso una serie di osservazioni, che, siccome per una questione
di tempo non riuscirei a fornirle, alla fine della risposta le darò
il verbale di concertazione emesso dalla struttura del mio
Assessorato, che ha evidenziato tutta una serie di rilievi rispetto
a questa bozza preliminare. A seguito della riunione di cui le ho
parlato e alla luce di tutti i pareri ricevuti dalle strutture
regionali competenti, il Comune ha formulato le proprie
controdeduzioni rispetto ai rilievi che erano stati fatti dalla
Struttura Turismo e ha apportato le opportune integrazioni al testo
del piano di sviluppo turistico, comunicate in data 28 settembre
2023. L'iter di concertazione si è perfezionato con una riunione
tenutasi il 25 ottobre 2023 dalla quale è scaturito il verbale nel
quale la struttura competente dell'Assessorato del turismo, sport e
commercio si è espressa come segue, cito testualmente: "Evidenzia
che lo sviluppo delle enunciazioni appare demandato alle successive
fasi di
governance
e non risulta in questa fase
adeguatamente sviluppato dal punto di vista attuativo. Ciò
premesso, nulla osta alla concertazione". Il nulla osta, nonostante
l'evidenziata carenza nell'individuare le azioni discendenti dal
piano di sviluppo turistico deriva dal fatto che il documento
realizzato corrisponde in adeguata misura alle disposizioni recate
dagli articoli 27 e seguenti delle norme di attuazione del piano di
tutela paesistica, che si ricorda avere caratteri di indirizzo.
Come correttamente sottolineato dal collega Baccega, il Comune
di Aosta, così come altro Comune, dispone di autonomia
organizzativa rispetto alle iniziative turistiche e culturali da
organizzare nel proprio territorio e alle relative forme di
comunicazione; in diversi casi però queste iniziative sono
concretamente realizzate grazie alla collaborazione triangolata tra
Amministrazione comunale, diverse strutture dell'Amministrazione
regionale, soggetti organizzatori terzi e la relativa comunicazione
concertata, in sostanza quello che richiamava lei, quindi la
collaborazione con l'Office du Tourisme. C'è da tempo insomma un
primo adeguato grado di coordinamento, crediamo però sia molto
utile creare ulteriori spazi di confronto e armonizzazione tra le
iniziative realizzate nell'area del capoluogo che si sono
moltiplicate nella fase
post
pandemica.
Questo dialogo deve partire dal punto di vista del visitatore,
che deve trovarsi di fronte un'offerta il più possibile organica e
capace di raccontare la complessità di un territorio, senza
campanilismi ma con rispetto delle iniziative dei singoli enti,
quindi questa è un po' la funzione del piano di sviluppo turistico
al quale, come le dicevo, tutte le strutture competenti hanno
partecipato, fatta salva però la strutturazione del piano, che è di
competenza esclusiva del Comune di Aosta.
Presidente -
Ha chiesto la parola il consigliere Baccega,
ne ha facoltà.
Baccega (FI) -
Grazie Assessore. C'è sicuramente maggiore
chiarezza rispetto ad alcuni quesiti che io nella presentazione
dell'interpellanza avevo proposto. È chiaro che le chiederò di
darmi tutta la risposta gentilmente, perché nel suo slalom tra
azioni positive e azioni meno positive, ci sono luci e ombre e si
intravedono una serie di perplessità. Lei parla di enunciazione di
questa
governance
che non si capisce chi deve averla,
carenza di azioni che sono state individuate nella relazione e
anche e soprattutto una serie di rilievi che sono stati fatti
giustamente.
Siamo lieti quindi che ci sia stato un confronto, che si sia
partiti dal piano di tutela paesistico, dai piani regolatori della
città per arrivare a redarre un piano di sviluppo turistico, però
sono certo che quanto abbiamo evidenziato all'inizio, per esempio,
rispetto alla realizzazione della Porta Sud, ma comunque altre
suggestioni... abbiamo ragione di dire che probabilmente questo PST
deve avere una visione di tipo diverso e che comunque la governance
deve rimanere, al di là dell'autonomia del Comune di Aosta, in una
logica di un tavolo di concertazione significativo che guarda agli
obiettivi più significativi delle aspettative di questa Regione dal
punto di vista turistico, per gli albergatori, per i commercianti e
per quello che riusciamo a offrire ovviamente a livello di bellezze
paesistiche e monumentali. Grazie Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK