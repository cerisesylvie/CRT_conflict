Consiglio Regionale della Valle d'Aosta - Oggetto del Consiglio n. 3092 del 2 aprile 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula
Oggetto del Consiglio n. 3092 del 2 aprile 1998 - Resoconto
SEDUTA POMERIDIANA DEL 2 APRILE 1998
OGGETTO N. 3092/X Approvazione del programma di interventi
relativi alle opere ammissibili per la realizzazione di
infrastrutture ricreativo-sportive, ai sensi della legge regionale
7 agosto 1986, n. 45.
Deliberazione Il Consiglio
Vista la legge regionale 7 agosto 1986, n. 45, concernente
"Interventi per la realizzazione di infrastrutture
ricreativo-sportive";
Visti i disposti di cui all'articolo 2 della citata legge i
quali prevedono che gli interventi vengano attuati mediante un
piano pluriennale a scorrimento da aggiornarsi con deliberazione
del Consiglio regionale, su proposta della Giunta;
Tenuto conto della situazione socio-demografica e territoriale
della regione in relazione alle esigenze attuali e prospettiche di
sviluppo del turismo;
Visto il programma di interventi per la realizzazione di
infrastrutture ricreativo-sportive approvato con la deliberazione
Consiliare n. 2641/VIII in data 26 febbraio 1987, e aggiornato con
le deliberazioni Consiliari n. 2716/VIII in data 18 marzo 1987, n.
3774/VIII in data 9 maggio 1988, n. 784/IX in data 25 ottobre 1989,
n. 2396/IX in data 12 luglio 1991, n. 4196/IX in data 16 febbraio
1993 e n. 1512/X in data 26 luglio 1995;
Ritenuto opportuno provvedere all'aggiornamento del programma
stralciando dal medesimo le opere fino ad oggi eseguite o in corso
di completamento, e più precisamente le seguenti:
Opere di livello regionale:
campo sportivo di Aymavilles;
impianto di innevamento in Comune di Brusson;
sistemazione dell'area di partenza della pista di fondo di
Cogne;
area verde attrezzata a servizio del castello di Fenis;
impianto di innevamento della pista di slittino di Fenis;
Opere di livello comunale e intercomunale:
poligono di tiro ad Aosta;
area verde attrezzata ad Avise;
impianto sportivo Crestella di Donnas;
campo giochi tradizionali e impianto di illuminazione del campo
sportivo a Doues;
area ricreativa a La Salle e a Gressoney-La-Trinité;
impianto di irrigazione dell'area sport popolari a
Montjovet;
area verde attrezzata e impianto polivalente a Roisan;
fabbricato servizi e campi da tennis a Saint-Christophe;
campi gioco a Verrayes e a Lillianes;
palestra artificiale di arrampicata sportiva a Villeneuve.
Tenuto conto delle domande presentate dagli Enti interessati, ai
sensi dell'articolo 2 - comma 4 della Legge in oggetto;
Vista l'allegata proposta di programma di interventi relativi
alle opere ammissibili per la realizzazione di infrastrutture
ricreativo-sportive, ai sensi della legge regionale 7 agosto 1986,
n. 45, appositamente predisposta in conformità agli indirizzi di
cui sopra;
Tenuto conto che gli interventi a livello comunale e
intercomunale, contenuti nella suddetta proposta di programma,
concorrono alla formazione della graduatoria di merito, da
redigersi sulla base dei criteri illustrati nella relazione
allegata alla presente proposta;
Tenuto conto inoltre che, sulla base delle disponibilità
finanziarie iscritte nel bilancio della Regione per l'anno 1998 e
pluriennale 1998/2000, nonché degli aiuti finanziari messi a
disposizione della Regione e degli Enti pubblici regionali
dall'Istituto per il Credito sportivo, gli interventi comunali ed
intercomunali verranno finanziati qualora collocati utilmente nella
graduatoria sopra richiamata;
Vista la deliberazione della Giunta regionale n. 4853 in data 30
dicembre 1997 concernente l'approvazione del Bilancio di gestione
per l'anno 1998 e per il triennio 1998/2000, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative, nonché la
circolare n. 2 del 15 gennaio 1998 (prot. n. 861/5FIN.);
Visto il parere favorevole di legittimità rilasciato dal Capo
Servizio delle Infrastrutture per lo Sport e il tempo libero, ai
sensi dell'articolo 72 della legge regionale n. 3/1956 e successive
modificazioni, e del combinato disposto degli articoli 13 - comma 1
- lett. e) e 59 - comma 2 - della legge regionale n. 45/95, sulla
presente deliberazione;
Delibera
1) di approvare l'allegato programma di interventi relativi alle
opere ammissibili per la realizzazione di infrastrutture
ricreativo-sportive, ai sensi della legge regionale 7 agosto 1986,
n. 45, corredato dalla relazione illustrativa dei criteri da
applicarsi ai fini della formazione della graduatoria di merito
degli interventi medesimi;
2) di dare atto che il presente programma costituisce
aggiornamento al programma d'intervento per la realizzazione di
infrastrutture ricreativo-sportive, approvato con la deliberazione
Consiliare n. 2641/VIII in data 26 febbraio 1987, e aggiornato con
le deliberazioni Consiliari n. 2716/VIII in data 18 marzo 1987, n.
3774/VIII in data 9 maggio 1988, n. 784/IX in data 25 ottobre 1989,
n. 2396/IX in data 12 luglio 1991, n. 4196/IX in data 16 febbraio
1993 e n. 1512/X in data 26 luglio 1995;
3) di dare atto che la Giunta regionale provvederà con propria
deliberazione, nei limiti dei fondi previsti nel Bilancio
pluriennale 1998/2000, all'approvazione della graduatoria e al
finanziamento delle opere di livello sub-regionale, nonché
l'approvazione dei finanziamenti relativi agli interventi da
realizzarsi direttamente dall'Amministrazione regionale;
4) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lettera b, del decreto legislativo 22
aprile 1994, n. 320.
Allegati
(...omissis...)
Président La parole au Conseiller Marguerettaz.
Marguerettaz (Aut) Di fronte a questo provvedimento che ci
apprestiamo a votare, che periodicamente giunge in quest'aula,
tant'è vero che nel corso di questa legislatura questo è il secondo
provvedimento di questo genere che adottiamo, credo sia necessario,
proprio per vedere l'efficacia dei provvedimenti che andiamo a
votare come Consiglio regionale, fare una sorta di consuntivo di
ciò che abbiamo votato tre anni fa.
Ho alcune domande da porre all'Assessore, che tendono a
verificare l'applicabilità degli atti che questo Consiglio
delibera. Innanzitutto una domanda in termini finanziari; nel ?95,
quando approvammo l'allora programma di interventi per la
realizzazione delle infrastrutture sportive, nelle opere
classificate di competenza regionale stanziammo qualcosa come 22,7
miliardi tra soldi da attingere tramite istituto del credito
sportivo e soldi a bilancio regionale. Questa cifra, 23 miliardi
circa, doveva essere impegnata secondo il programma che votammo
allora entro il ?97; vorrei sapere - se l'Assessore è in possesso
di questi dati - di questi 23 miliardi preventivati due anni or
sono per le opere di competenza regionale quanti ne sono stati
impegnati.
Alcune altre domande, che vogliono avere una sorta di sfondo
polemico, ma chiaramente sempre nei termini corretti che
contraddistinguono le funzioni di Consigliere regionale, si
riferiscono ad alcune opere che sono inserite all'interno di questo
programma. Le vado ad elencare, perché credo sia utile far
riflettere tutto il Consiglio sull'applicabilità di questi atti che
adottiamo periodicamente.
Ho scoperto che, essendo la legge dell'86, la prima volta che il
Consiglio regionale affrontò questi temi fu l'anno successivo,
quindi nel 1987. Mi sono preso la briga di andare a tirare fuori
quelle delibere, perché è interessante andare a vedere cosa il
Consiglio regionale, sovrano come sempre ci ricorda il nostro caro
Presidente, decideva undici anni or sono, e scopriamo che nell'87
il Consiglio regionale decideva di realizzare un palazzetto dello
sport in Aosta, i campi da golf nel Comune di Fénis, un complesso
tennistico coperto nella città di Aosta, un maneggio coperto nella
città di Aosta, e persino la struttura polivalente indoor nella
città di Aosta. Siamo a 11 anni da quel lontano 1987 in cui il
Consiglio regionale votò questo programma, nessuna di queste opere
di rilevanza regionale è stata a tutt'oggi non dico realizzata, ma
neanche finanziata! Questo non può non far riflettere questo
Consiglio, proprio nel momento in cui si accinge per l'ennesima
volta a riadottare un programma.
Vi sono poi alcune particolarità perché alcune di queste opere
che ho citato hanno avuto un tragitto lineare; Palazzetto dello
sport dall'87, due anni fa noi lo rimettemmo nel programma stimando
una spesa di 25 miliardi, quest'anno lo reinseriamo nel programma
con la medesima spesa, pertanto sarebbe interessante che
l'Assessore ci dicesse in questi due anni per questa struttura che
cosa è stato fatto, visto che già due anni fa avevamo detto non
solo di metterla nel programma, ma avevamo anche detto che per il
Palazzetto dello sport noi oggi avremmo dovuto impegnare 3,6
miliardi. Quindi sarebbe interessante sapere cosa è stato fatto in
questo senso.
Così come per quanto concerne i campi da golf di Fénis, che noi
votammo nel ?95 e ritroviamo con la stessa stima di spesa nel ?98,
cioè oggi, per i quali dovevamo spendere entro quest'anno 3,2
miliardi.
E poi parlavo di alcune particolarità di altre opere, la prima:
nel ?87 questo Consiglio decide di inserire nel programma un
complesso tennistico coperto nella città di Aosta, stimando una
spesa di 3 miliardi circa. La cosa si ripete nel ?91, nel ?93; nel
?95 - quindi noi, qui, presenti ancora - approviamo questo
complesso tennistico coperto nella città di Aosta, stimando una
spesa di 4,5 miliardi e oggi invece vediamo che questo complesso
tennistico viene accorpato con la struttura di atletica leggera
prevista dall'accordo di programma di cui sopra, nel senso che
viene unificata questa spesa con un ammontare di 6,5 miliardi. Per
di più mi risulta che dall'87 a oggi su questa decisione di fare un
complesso tennistico coperto è cambiata una cosa: che il complesso
tennistico non è più coperto. Quindi abbiamo fatto un grosso passo
avanti, nel senso che abbiamo tolto la copertura che credo fosse
un'esigenza sentita da chi pratica questo sport.
Una cosa simile è successa per quanto concerne un'altra voce, ma
qui con una "chicca" ulteriore. Nell'87 questo Consiglio decise di
realizzare nella città di Aosta un maneggio coperto; la stessa cosa
fu ribadita nel ?91, nel ?93 fu fatto un piccolo spostamento di
questa struttura che passò in quel di Nus. Nel ?95 - quindi noi -
ribadimmo questa scelta, nel senso di andare a localizzare a Nus un
maneggio coperto; invece oggi decidiamo a Nus di non fare più
niente, almeno non un maneggio coperto. Allora dove andiamo? Ad
Aosta ci siamo già stati, proviamo a St-Christophe! Quindi oggi
diciamo, attenzione non facciamo nemmeno più un maneggio coperto a
St-Christophe, ma un non meglio definito complesso per equitazione
e visto che la spesa è scesa dai 4,5 miliardi previsti due anni fa
a 2,5 miliardi previsti oggi, qualcosa mi lascia pensare che anche
qui l'aggettivo "coperto" venga cancellato. Andremo forse a fare un
recinto per cavalli o qualcosa del genere!
L'ultima questione, che dovrebbe catturare l'attenzione degli ex
consiglieri della città di Aosta, che però non sembrano così
attenti..., è che dovremmo gioire perché riappare in questo accordo
di programma la famosissima (per non dire altro...) area verde
attrezzata nella zona di Federico Chabod. Ma per la verità, Florio,
mai il Consiglio regionale aveva deciso di non andare più a
realizzare quell'area, però anche qui ci sono delle cose strane che
succedono perché questa decisione non risale, contrariamente alle
altre, al ?87, cioè non risulta in quella prima approvazione, ma
risulta in quella successiva del ?91. Si pensava di realizzarla con
il finanziamento statale, poi perso non si sa bene come! Comunque
nel ?91 questa struttura viene inserita nel nostro programma, non
viene mai tolta, e quest'anno però si vede un fatto strano:
passiamo dai 3,8 miliardi previsti per il ?91 ai 2,2 miliardi assai
più modesti del ?98.
Chiedo scusa ai colleghi se li ho tediati con un po' troppe
cifre, ma credo che sia opportuno fare una riflessione su questo
come su tanti altri programmi; forse fra le tante cose che questi
Consiglieri dovranno vedere prima della fine della legislatura ci
sarà anche un piano dei lavori pubblici o qualcosa del genere, e
allora ripeterò lo stesso intervento dell'anno scorso e proveremo
questa volta a misurarci più decisamente. Purtroppo nell'87 non ero
qui, nel ?95 sì ma probabilmente queste cose mi sono sfuggite come
tante altre, ma una seria riflessione sul significato che hanno
questi programmi ha davvero da farsi, anche perché immagino che ci
siano i sindaci vari e gli assessori vari che, soprattutto se un
po' inesperti nei vari comuni, tirano un sospiro di sollievo
quando, ricevendo la delibera, vedono che la loro struttura è stata
inserita nell'elenco programmatico del Consiglio regionale. Se
qualcuno di questi assessori nell'87 era così fiducioso, credo che
oggi abbia qualche ulteriore riflessione da fare!
Président La discussion générale est ouverte. S'il n'y a pas de
conseillers qui demandent la parole, je déclare close la discussion
générale.
La parole à l'Assesseur au tourisme, au commerce et aux sport,
Agnesod.
Agnesod (UV) Il discorso che ha fatto il Consigliere
Marguerettaz potrebbe avere un significato, se ci fosse qualcuno
del Consiglio dell'87 che potesse spiegare queste scelte. Non so
quali erano gli obiettivi che si è posto allora il Consiglio quando
ha fatto queste scelte; posso cercare di dare alcune delucidazioni
rispetto alle scelte di questo programma di intervento adottato in
base alla legge n. 45, che dovrebbe essere predisposto annualmente
secondo quanto prevede la legge, a fronte dell'integrazione delle
domande che vengono prodotte dai comuni entro il 30 settembre di
ogni anno. Questo provvedimento non prevede nessun impegno di
spesa, questo è un discorso molto importante, cioè queste sono
spese indicative, ma più che altro sono scelte politiche che danno
l'indicazione di cosa si vuole fare e dove lo si vuole
realizzare...
(interruzione di un Consigliere, fuori microfono)
... come quello dell'87.
Per quanto riguarda il discorso dell'impegno di spesa, abbiamo
adottato nel ?95 e abbiamo di nuovo in questa delibera allegato una
serie di indicatori, una serie di tipologie che vengono confrontate
con un punteggio e creano la possibilità di avere una graduatoria.
Tutti i comuni che hanno presentato le richieste erano a conoscenza
di questa tabella, di conseguenza sanno dimensionare le ambizioni
dei vari progetti e hanno fatto la domanda in relazione agli
obiettivi che politicamente ci siamo posti.
Successivamente ci sarà da parte della Giunta l'applicazione,
l'esecutività del programma in relazione alle capacità di bilancio
e alle disponibilità di bilancio seguirà un programma di
finanziamenti in una certa misura; quindi ci fermeremo a un certo
numero in rapporto a quello che abbiamo in bilancio. Questo mi pare
qualificante rispetto a una legge che avremmo potuto anche
modificare. Ci sono stati dei problemi per cui non siamo riusciti a
completarla entro la fine di questa legislatura, ma credo che
questa legge così com'è non ponga alcun tipo di paletto in questo
senso. Noi, dandoci già questo tipo di operatività, di modo di
operare, ci siamo dati delle indicazioni che vanno nella direzione
di creare le condizioni per capire meglio cosa si vuole realizzare
in fondo. Quindi gli obiettivi sono esplicitati attraverso queste
varie tipologie che abbiamo inserito nella tabella A allegata.
Questo a grandi linee per quanto riguarda il discorso
dell'impegno di spesa, che a me sembrava fuorviante, in quanto qui
non esiste impegno di spesa, ma ci sono solo delle indicazioni di
spesa che tengono conto dei progetti di massima, dei progetti di
fattibilità alcuni già progetti definitivi che sono presenti.
Per quanto riguarda alcuni interventi che sono stati
sottolineati dal Consigliere Marguerettaz, i tennis città di Aosta,
la struttura polivalente, altri palazzetti, altre indicazioni, il
problema, anche tenendo conto di esperienze che in questi anni sono
maturate in conseguenza di realizzazioni che sono partite molti
anni fa e che si sono nel corso degli anni concretizzate e poi sono
state consegnate ai comuni, è la gestione. La questione non è la
realizzazione di queste strutture ma la fase gestionale successiva,
quindi capire in quale dimensione devono essere costruite per avere
una gestione che non sia così deficitaria, come potrebbe
verificarsi in alcuni casi là dove l'utenza non è quella che si
spera.
Per quanto riguarda il tennis nella città di Aosta, la struttura
polivalente oggetto dell'ultimo accordo di programma con il Comune,
devo dire che a questo punto non è più solo una spesa e una
proposta messa in elenco, ma è già diventata una realtà. Non è
ancora realizzata, ma in questo momento l'abbiamo finanziata, e
abbiamo avviato l'iter il 23 febbraio ?98, quindi un paio di mesi
fa, con la delibera n. 544 l'incarico per la realizzazione del
progetto esecutivo per passare all'appalto dell'intervento.
Trattandosi di un'opera abbastanza semplice da progettare, dovremmo
riuscire a completare il tutto per l'inizio dell'estate, quindi
dall'inizio dell'estate dovremmo essere in grado di mettere nelle
condizioni l'Assessorato ai lavori pubblici per fare l'appalto
dell'intervento dell'opera complessiva. Anche questa è stata una
scelta che è maturata da parte dell'Amministrazione comunale,
perché in definitiva questi interventi sono per la quasi globalità
dovuti a delle indicazioni venute dai comuni, i quali si sono resi
conto che certe strutture a certe dimensioni creano problemi non di
poco conto nella fase successiva, quando si tratta di gestire
queste strutture.
Per quanto riguarda la struttura per gli sport equestri, noi
avevamo indicato la localizzazione a Nus, e questa era stata anche
l'indicazione della FISE (Federazione Italiana Sport Equestri). A
Nus abbiamo avuto dei problemi di disponibilità delle aree, perché
possiamo andare là dove ci sia da parte del Comune la disponibilità
di concorrere almeno in una certa misura alla realizzazione
dell'intervento. Avevamo chiesto da parte del Comune di mettere a
disposizione le aree, richiesta che il Comune non ha potuto
esaudire, quindi ci siamo trovati nella situazione di dover
verificare quali erano altre possibili soluzioni. Con il Comune di
Saint-Christophe ci siamo sentiti, quindi la proposta non è
casuale, e in quel comune esiste l'area disponibile. Abbiamo
sentito anche la FISE e altre federazioni di categoria che operano
negli sport equestri, si sono dichiarate anche loro d'accordo
perché oltretutto la maggior parte di queste associazioni operano
nel territorio di Aosta e Saint-Christophe è dal punto di vista
logistico più facilmente accessibile.
Per quanto riguarda la spesa, l'abbiamo dimensionata a una
misura che realisticamente da parte dei nostri servizi è più
attendibile rispetto a quella che era espressa in precedenza.
L'area verde attrezzata in viale Federico Chabod è stato un
intervento di nuovo richiesto dal Comune; noi l'abbiamo inserita in
questo elenco e se ci sarà nel momento in cui potremo avere la
disponibilità dei terreni su cui dovrebbe sorgere questa struttura,
procederemo e comunque con impegni successivi. Infatti, per quanto
riguarda le opere di iniziativa regionale non è questo il programma
di impegno di spesa, ma lo è il piano lavori che è lo strumento
attraverso cui si realizzano gli interventi.
Per il campo da golf di Fénis è la stessa cosa, cioè non c'è la
disponibilità delle aree. Il Comune sta verificando in seguito ad
incontri che abbiamo fatto ultimamente se esistono le condizioni,
dopo di che lì dovremo dare una risposta definitiva. Se ci sono le
disponibilità dei terreni si può andare avanti, diversamente
dovremo chiudere con quest'ipotesi, anche se è una chiusura che
lascia l'amaro in bocca perché in quella zona una struttura di
questo genere avrebbe potuto essere molto interessante dal punto di
vista turistico. Comunque siamo ancora nella fase che il Comune sta
verificando se esistono le condizioni per poter avere le
disponibilità dei terreni.
Président La parole au Conseiller Marguerettaz pour déclaration
d'intention.
Marguerettaz (Aut) C'è una differenza sostanziale fra ciò che ci
apprestiamo a votare oggi e ciò che abbiamo votato due anni e mezzo
fa. L'Assessore intelligentemente non ha fatto notare la
differenza, ma ha detto che nella delibera che ci apprestiamo a
votare non si parla d'impegno di spesa, c'è un'indicazione di
massima, ed è vero. Però è bene che i colleghi ricordino che nella
delibera del 26 luglio 1995 c'era allegata alla delibera una
tabella, che quest'anno non c'è più, che leggo a memoria: programma
di interventi per la realizzazione di strutture ricreativo
sportive, previsioni di programmi di investimento, opere regionali,
tutte le spese, previsione imputazione spese. È logico, non è un
impegno di spesa, però abbiamo votato anche alla luce di questa
tabella, e la domanda che le facevo inizialmente, Assessore, era
proprio su questo perché nel ?95 abbiamo deciso che per il
Palazzetto dello sport quello stesso anno si prevedeva di imputare
50 milioni, nel ?96 250 milioni, e quest'anno 3,3 miliardi. E non è
che non esistesse l'intenzione di fare la struttura polifunzionale
indoor, perché la medesima era inserita nello stesso programma e
prevedeva una spesa di 100 milioni per il ?95, 1800 per il ?96 e
1500 per il ?97 e così via per tutti gli altri interventi, tanto
che sommando questi interventi, come dicevo all'inizio, secondo
questa tabella di previsione dell'imputazione delle spese oggi
avremmo dovuto vedere imputati sulle infrastrutture sportive circa
23 miliardi di spese.
Da tutta la sua risposta mi è sembrato di capire fra le righe -
perché lei non me lo ha detto esplicitamente - che l'unica spesa
effettiva che è stata impegnata dal ?95 ad oggi è l'incarico per la
redazione del progetto esecutivo della struttura indoor a fronte di
una previsione di 23 miliardi. Allora lei ha un bel dire,
Assessore; capisco che la cosa deve fra l'altro essere vista
insieme al piano dei lavori pubblici, però non è che possiamo
seguire la schizofrenia della Giunta, non è che possiamo votare -
parlo soprattutto per i Consiglieri di maggioranza - un programma
di interventi sulle infrastrutture sportive e poi magari qualche
settimana dopo votarne uno completamente diverso per quanto
concerne i Lavori pubblici. Questa cosa non può essere richiesta a
noi consiglieri, anche perché se - e non ne dubito - tutte le cose
che lei ha detto sono vere, mi dice che senso ha che noi oggi
approviamo questa delibera? Il Consiglio regionale cosa dice oggi?
Non fa una previsione di spesa, per una localizzazione che abbiamo
visto negli anni passati non essere rispettata nel senso che varia
da due anni in due anni; lei, Assessore, ci ha detto che adesso
avete parlato con gli amministratori del Comune di St-Christophe:
ma perché, due anni fa quando avevate deciso di situarlo a Nus, non
ne avevate parlato con gli amministratori del Comune di Nus?
Allora, vede che la situazione è uguale? Non ci dà nessuna
garanzia! Oggi approviamo una delibera che ha un unico senso, come
ha detto forse lei, anche qui fra le righe: è un adempimento di una
legge regionale. Ma abbiamo il coraggio di dire che questa delibera
in realtà non ha alcun contenuto, nessun contenuto se non quello
ormai straconosciuto di illudere cittadini, amministrazioni,
società sportive, che le loro esigenze e le loro aspettative sono
comunque all'attenzione dell'Amministrazione regionale! Noi a
questo giochetto soprattutto di questi tempi ci stiamo men che
meno, per cui ci asterremo dal votare questa delibera!
Président La parole à l'Assesseur au tourisme, au commerce et
aux sport, Agnesod, pour déclaration d'intention.
Agnesod (UV) Volevo solo dire che la questione non è quella che
sta dicendo il Consigliere Marguerettaz, perché nel ?95 di anno in
anno si sono inserite nei vari piani lavori che abbiamo approvato e
si sono realizzate o sono in fase di realizzazione le opere che
sono scritte qui, quindi: campo sportivo di Aymavilles; impianto di
innevamento in Comune di Brusson; sistemazione dell'area di
partenza della pista di fondo di Cogne; area a verde attrezzata a
servizio del Castello di Fénis, che è stata un'opera realizzata ad
opera d'arte, voglio sottolinearlo perché l'intervento è iniziato
nel ?95, ideato nel ?95, realizzato con progettazione e concluso
nel ?97 con 2 miliardi di spesa, e il lavoro è lì ed è stato fatto
veramente in un modo molto egregio; impianto di innevamento della
pista di slittino di Fénis; poligono di tiro di Aosta, un piccolo
intervento di 150 milioni; l'area a verde attrezzata ad Avise;
l'impianto sportivo di Donnas; campo giochi tradizionali e impianto
di illuminazione del campo sportivo a Doues; area ricreativa a La
Salle e a Gressoney-La-Trinité; impianto di irrigazione dell'area
sportiva degli sport popolari a Montjovet; area a verde attrezzata
impianto polivalente a Roisan; fabbricati e servizi e campi da
tennis a St-Christophe; campi da gioco a Verrayes e a Lillianes;
palestra artificiale di arrampicata sportiva a Villeneuve.
Questi sono interventi che sono stati concretizzati rispetto al
programma approvato nel ?95, quindi non mi sembra la sostanza
quella che era stata esposta in precedenza dal Consigliere.
Per quanto riguarda il famoso discorso che è stato di nuovo
ripreso del centro di sport equestri, Saint-Christophe ci ha dato
la disponibilità delle aree, non è che abbiamo fatto una
"chiacchierata" con il Comune di Saint-Christophe. Mentre Nus ci
aveva promesso che ci sarebbero state le aree e poi non ci sono
state, Saint-Christophe ci ha detto che le aree c'erano, e a fronte
di questo discorso la proposta oggi è quella di localizzare in
questo comune.
Per il resto si tratta ovviamente di un impegno rispetto alla
legge, quindi non abbiamo illuso nessuno, tutti gli amministratori
sono maturi, conoscono a fondo questa legge e capiscono cosa
significa questo inserimento. Comunque trattasi di una volontà
politica, di una indicazione di andare verso un obiettivo che è
quello della realizzazione di queste strutture in questi posti.
Président Il y a deux amendements présentés par le Président du
Gouvernement, dont je donne la lecture:
Emendamenti Inserire nelle premesse, prima del parere di
legittimità del dirigente, la seguente formula:
"Richiamati i decreti legislativi n.ri 320/1994 e 44/1998;"
Eliminare il punto 4°) del dispositivo relativo alla formula
della non assoggettabilità.
On vote le texte amendé:
Présents: 28
Votants et favorables: 22
Abstenus: 6 (Chiarello, Dujany, Lanièce, Lanivi, Marguerettaz,
Parisi)
Le Conseil approuve
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK