Consiglio Regionale della Valle d'Aosta - Oggetto del Consiglio n. 3799 del 11 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3799 del 11 luglio 2024 - Resoconto
OGGETTO N. 3799/XVI - Interrogazione: "Informazioni sulle
differenze tra i tempi medi di erogazione dei servizi e i termini
previsti dalla legge per la conclusione dei procedimenti
amministrativi".
Marguerettaz (Presidente) -
Punto n. 10 all'ordine del
giorno. Per la risposta, la parola al presidente Testolin.
Testolin (UV) -
Gli interroganti interrogano per
conoscere quali siano le cause delle differenze negative tra il
tempo medio effettivo di erogazione del servizio e i termini di
legge per la conclusione del procedimento ad oggi presenti nella
tabella pubblicata nella sezione dedicata del sito Internet
istituzionale della Regione autonoma. È opportuno precisare in
primo luogo che l'obbligo per le Pubbliche Amministrazioni di
pubblicare e rendere consultabili i risultati del monitoraggio
periodico sul rispetto dei tempi procedimentali è venuto meno con
il decreto legislativo 97/2016, che ha disposto l'abrogazione
dell'articolo 24 (Obblighi di pubblicazione dei dati aggregati
relativi all'attività amministrativa) del decreto legislativo
33/2013. Rimane la previsione dell'articolo 35 del decreto
legislativo 33/2013, che prescrive che sia pubblicato il termine
fissato in sede di disciplina normativa del procedimento per la
conclusione con l'adozione di un provvedimento espresso e ogni
altro termine procedimentale rilevante. Peraltro nessuna delle
predette disposizioni imponeva o impone che, ai fini della
trasparenza, siano rese note le cause degli eventuali scostamenti
negativi tra il termine di legge e il termine medio effettivo di
conclusione del procedimento. Tale informazione inoltre non è in
possesso dell'Ufficio relazioni con il pubblico, responsabile della
pubblicazione dei dati sui procedimenti, che annualmente richiede
alle strutture dirigenziali di aggiornare le schede del
procedimento di rispettiva competenza che contengono ancora il dato
sul monitoraggio, sebbene non più soggetto a pubblicazione
obbligatoria, quale misura di maggiore trasparenza dell'operato
dell'ente. Occorre pertanto fare riferimento a ogni singola
struttura dirigenziale per verificare le reali cause degli
scostamenti.
Ad ogni modo, dall'esame della tabella in argomento emerge
peraltro che su 390 procedimenti censiti quelli per i quali i tempi
di conclusione sono superiore al termine di legge sono circa 20,
ossia circa il 5% del totale, laddove invece il tempo medio
effettivo di erogazione è pari a zero, si deve intendere che non
sono stati attivati procedimenti. Questo dato è in linea con quanto
rilevato in sede di ricognizione sullo stato di attuazione delle
misure di prevenzione della corruzione e di promozione della
trasparenza programmate dalla Regione nel PIAO, tra le quali
rientra il monitoraggio sul rispetto dei termini di conclusione dei
procedimenti alla quale sono soggetti i processi a rischio
corruttivo alto. In particolare, nella relazione annuale sui
risultati dell'attività svolta, per contrastare corruzione e
illegalità, sono riportati i casi in cui i termini di legge non
sono stati osservati, con indicazione delle criticità affrontate
delle proposte di miglioramento.
Con riferimento alla relazione relativa all'annualità 2023, le
motivazioni più ricorrenti dei provvedimenti tardivi sono
ascrivibili alla carenza di personale, alla crescente pressione
burocratica derivante da nuovi e numerosi adempimenti introdotti da
disposizioni legislative statali e a rallentamenti di fasi
endoprocedimentali che coinvolgono soggetti esterni all'ente. In
ogni caso i ritardi non hanno prodotto penalizzazioni a carico
degli utenti tali da comportare azioni di richiamo o
sostitutive.
Per ovviare alle criticità rilevate, oltre all'avvio del
reclutamento di nuovo personale, le azioni proposte concernono
l'aggiornamento costante delle conoscenze di base delle competenze
professionali dei dipendenti, nonché la prosecuzione dell'attività
finalizzata all'informatizzazione dei procedimenti amministrativi
sia aventi rilevanza esterna, sia connessi alle operazioni di
cosiddetto "back office". Infine si segnala che l'ANAC ha elaborato
gli schemi standard per la pubblicazione nei siti istituzionali
delle informazioni obbligatorie, di cui al citato decreto
legislativo 33/2013, la cui finalità è rendere omogenee le
informazioni diffuse ai fini della trasparenza. Tali schemi hanno
già ottenuto il parere favorevole da parte del Garante per la
protezione dei dati personali e a breve dovranno essere stabiliti,
in accordo con la Conferenza unificata e la Conferenza delle
Regioni, i termini per avviare una prima sperimentazione annuale di
alcuni degli schemi definiti. Lo schema riferito all'obbligo di cui
al predetto articolo 35 non prevede più, in linea con la vigente
normativa, la pubblicazione degli esiti sul monitoraggio periodico
sul rispetto dei tempi procedimentali. A regime, quindi, tali
informazioni saranno definitivamente espunte dal sito
regionale.
Presidente -
Per la replica, la parola al collega
Aggravi.
Aggravi (RV) -
Per quanto fosse magari un po' noioso il
tema di riferimento, io penso che possa essere utilizzato un po'
anche come termometro o misura di quello che può essere l'incubo
burocratico e cerco di spiegarmi. Noi abbiamo spesso e volentieri
dei rilievi, o comunque delle segnalazioni nel corso delle
audizioni, siano esse del bilancio, comunque quelle con le
categorie datoriale e quant'altro sull'annoso tema spesso delle
lungaggini o delle risposte tardive o delle pastoie burocratiche.
Al netto della risposta che ho sentito, che sostanzialmente dice:
"Non c'è più l'obbligo, quindi lo toglieremo dal sito", benissimo,
liberiamo dello spazio sul sito da dedicare ad altro e va
benissimo, però sicuramente i tempi di risposta possono anche
essere una variabile da considerare e da valutare rispetto
all'efficienza e alla proattività dell'Amministrazione.
Ci sono poi due voci che lei ha citato che si ripetono quasi a
monito: una è la carenza del personale e l'altra il livello
regionale dice: "Caspita, ci sono un sacco di adempimenti di
burocrazia statale", che si può ribaltare poi sull'impresa e sul
cittadino che dice: "Caspita, ci sono un sacco di adempimenti
burocratici a livello regionale e a livello statale", diciamo che è
un po' il gatto che si morde la coda per non dire altro.
Abbiamo cercato di fare quest'interrogazione anche per dare
risposte ad alcune particolarità, perché adesso, va bene, non è
puntualmente riportato, però ci sono delle voci particolari
nell'ambito di quell'elenco che forse meriterebbero più attenzione.
Forse uno spunto che si può dare è che, nell'ambito della più
complessa revisione o implementazione anche delle metodologie di
valutazione dell'efficienza della Pubblica Amministrazione
regionale, si possa anche tener conto del tempo di risposta da
parte degli uffici proprio per rendere più efficiente magari
l'azione di alcuni di questi, soprattutto nei confronti del
cittadino, perché altrimenti ci chiediamo come mai di consueto e
anche con continuità ci venga detto, da parte ripeto dei
rappresentanti delle imprese e anche dei cittadini, che le risposte
sono tardive e spesso non arrivano.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK