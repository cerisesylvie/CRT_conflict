Consiglio Regionale della Valle d'Aosta - Oggetto del Consiglio n. 2598 del 8 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 2598 del 8 maggio 2002 - Resoconto
OGGETTO N. 2598/XI Fenomeni allergici imputabili ad uso di
materiale di prevenzione di infezione da parte di operatori
sanitari. (Interrogazione)
Interrogazione Preso atto che in questi ultimi venti anni si è
diffuso in modo generalizzato l'uso di guanti da parte degli
operatori sanitari, come misura precauzionale al propagarsi di
possibili infezioni;
Visto che il lattice, materiale con cui è fatta la maggior parte
dei guanti, è all'origine di fastidiose allergie alle mani, che a
volte impediscono di lavorare;
Appreso che, in ambito nazionale, è in progressivo aumento la
percentuale del personale sanitario che soffre di allergia per
l'uso prolungato di tale tipologia di guanti;
Ritenuto ragionevolmente che l'azienda USL della Valle d'Aosta
non possa essere indenne da tale problema;
Considerando che rientra negli obiettivi di un'azienda
valorizzare e proteggere il proprio personale;
la sottoscritta Consigliera regionale
Interroga
l'Assessore competente per sapere:
1) se anche l'azienda USL della Valle d'Aosta registra tali
fenomeni allergici e in quali percentuali;
2) quali sono, a suo avviso, le azioni che l'azienda potrebbe
intraprendere per prevenire l'insorgere di fenomeni allergici tra
il proprio personale.
F.to: Squarzino Secondina
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Sperando che la sordità latente della
Consigliera Squarzino sia un fenomeno stagionale, temporaneo, non
organico, perché nel qual caso consiglierei un ottimo otorino, ma,
essendo al contrario convinto che la Consigliera Squarzino goda di
ottima salute e che il suo tono di voce e il suo atteggiamento si
inseriscono benissimo nella sua logica - direi -autoreferenziale,
mi accingo a rispondere a questa interrogazione.
Premesso che fra gli obiettivi di salute da perseguire secondo
le linee dell'Organizzazione mondiale della sanità vi è la
promozione della sicurezza in ambiente di lavoro, che si traduce
nella riduzione del rischio per la salute e la sicurezza degli
operatori sanitari, occorre precisare che la frequenza di allergie
al lattice di gomma naturale negli ultimi venti anni è aumentata
sia nella popolazione, sia nelle categorie ad elevata esposizione,
come ad esempio il personale sanitario in relazione all'uso di
guanti o altro materiale in lattice, in particolare recenti studi
effettuati in Europa hanno riscontrato una prevalenza di allergie
al lattice del 2,9 percento nel personale sanitario, disaggregando
il dato per mansione risulta che la prevalenza è data dal personale
del blocco operatorio con il 6,2 percento in relazione al maggior
uso di guanti o di altro materiale.
Per quanto riguarda l'azienda USL della Valle d'Aosta, dal 1988,
anno di inizio delle registrazioni, al 2001 sono state effettuate
165 visite sui dipendenti che hanno segnalato problemi
dermatologici o respiratori. Il dato corrisponde a circa il 10
percento del personale che fa uso di guanti o di altro materiale in
lattice. Nel periodo compreso fra gli anni 1988 e 1993 l'andamento
dei nuovi casi è stato di circa 5 nuovi casi all'anno, con una
media di 5,6 casi annui, intervallo 1-10. Dal 1994 al 2001 c'è
stato un forte incremento di nuove segnalazioni con una media di
16,75 casi annui, intervallo 10-26. La distribuzione dei casi
rispetto alle qualifiche evidenzia percentuali comprese fra il 13
percento e il 20 percento per infermieri, ausiliari e OTA, mentre
oscilla fra il 5 e il 9 percento per il personale medico.
Rispetto al secondo quesito, l'azienda USL, oltre a dotare gli
operatori allergici di guanti in duraprene (latex free), ha
adottato la deliberazione n. 632/2002 per la costituzione di un
apposito gruppo di lavoro che ha fra i suoi compiti: identificare i
compiti lavorativi all'interno della mansione che necessitano
dell'uso di guanti in lattice e quelli in cui possono essere
utilizzati i guanti in materiale alternativo, esempio:
polivinilcloruro; prevedere nel capitolato di acquisto la
certificazione da parte delle ditte produttrici della presenza o
assenza di lattice nei vari manufatti; promuovere e verificare
l'utilizzo di guanti in lattice solo quando strettamente necessari,
preferendo in questo caso quelli privi di polvere e a basso
contenuto proteico ed usare regolarmente guanti in materiale
alternativo laddove possibile; garantire la disponibilità di guanti
ad alta protezione nei confronti del rischio biologico non in
lattice; istituire un registro degli esposti e delle patologie
professionali a cura del medico competente; organizzare corsi
periodici di informazione/formazione per il personale esposto al
rischio che prevedano anche nozioni sulla gestione del paziente
allergico al lattice; formalizzare le procedure necessarie per la
gestione del paziente allergico al lattice compreso il trattamento
in caso di urgenza; allestire uno o più carrelli con materiali e
strumenti privi di lattice da utilizzare sia per il paziente
allergico al lattice che per i pazienti sensibilizzati e i bambini
plurioperati in età neonatale nei diversi contesti, a seconda della
complessità e dell'indirizzo della struttura sanitaria, esempio:
Pronto soccorso, sala operatoria, Endoscopia, Ginecologia,
Odontoiatria, eccetera.
Président
La parole à la Conseillère Squarzino
Secondina.
Squarzino (PVA-cU)
Ringrazio l'Assessore alla salute che
si incarica di tutelare la salute anche dei consiglieri regionali:
non pensavo che questo rientrasse nei compiti dell'Assessore alla
sanità. Darà in appalto anche questo servizio l'anno prossimo?
Chiusa la parentesi.
Dai dati che l'Assessore ha elencato risulta chiaramente che
questo è un problema importante, è una questione che ricade sulla
salute degli operatori. Vorrei sottolineare un dato essenziale che
l'Assessore ha indicato, cioè che l'allergia a questo materiale
colpisce molto di più il personale infermieristico rispetto al
personale medico, quasi il doppio: dal 13 al 20 percento per gli
infermieri e dal 5 al 9 percento per i medici.
Questo significa che è un tipo di disagio che colpisce una delle
categorie degli operatori sanitari che ha già - come vedremo dopo -
tutta una serie di condizioni di lavoro molto difficili e
stressanti. Prendo atto che solo da marzo 2002 l'ASL si è attivata
in questo senso, tenendo conto che altre Regioni, come la Lombardia
o il Friuli, precedentemente avevano emanato linee guida con le
indicazioni da fornire all'USL, nel senso che in altri contesti
regionali è la Regione stessa che si è preoccupata di fornire
all'USL delle indicazioni per intervenire. Prendo atto che c'è
questo gruppo di lavoro, l'Assessore però non ha detto i tempi
entro cui questo gruppo di lavoro deve concludere le sue proposte e
non ha detto quando si concretizzeranno. Capisco il gruppo di
lavoro che ha l'incarico di fare tutta una serie di cose però,
finché i vari obiettivi non sono realizzati, e l'incarico non è
espletato, non si avranno indicazioni sul da farsi.
Vorrei sottolineare che questo pare un problema di secondaria
importanza, ma questa allergia colpisce proprio il personale
sanitario di cui c'è più carenza ovvero gli infermieri. Teniamo
conto che questi non possono assistere o lavorare in sala
operatoria con delle mani piagate o sanguinanti, quindi sono
costretti ad assentarsi dal lavoro, sono costretti ad essere messi
in mutua perché i medici competenti sono obbligati per legge a
mettere in mutua il lavoratore colpito da queste allergie.
Sottolineo ancora che finora, pur sapendo che c'era questa
allergia - l'Assessore porta i dati fin dal 1988 -, pur sapendo che
nel periodo 1988-1993 ci sono stati 5 nuovi casi all'anno e che dal
1994 16 casi nuovi all'anno - ad oggi sono ormai 8 anni - , pur
sapendo che esiste questo problema, solo adesso si interviene e ci
si preoccupa di questo aspetto della salute. Si tenga conto che non
si può risparmiare sulla salute del lavoratore: sarebbe un
risparmio fittizio che si traduce in un ulteriore costo e
disservizio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK