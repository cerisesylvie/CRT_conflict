Consiglio Regionale della Valle d'Aosta - Oggetto del Consiglio n. 2855 del 26 novembre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Impianti a fune
Precedente
Successivo
Resoconto integrale del dibattito dell'aula
Oggetto del Consiglio n. 2855 del 26 novembre 1997 - Resoconto
SEDUTA ANTIMERIDIANA DEL 26 NOVEMBRE 1997
OGGETTO N. 2855/X Tariffe praticate ai residenti nei vari
impianti di risalita della Regione. (Interpellanza)
Interpellanza Avendo avuto diverse lamentele in merito alle
tariffe praticate ai valdostani nei vari impianti di risalita nelle
diverse località della Valle d'Aosta;
Preso atto che effettivamente ai valdostani vengono praticate
tariffe diverse a seconda della Comunità Montana di
appartenenza;
Interpella
l'Assessore competente per sapere:
1) in base a quale normativa i cittadini valdostani sono
soggetti a trattamenti così diversi;
2) se non si ritiene che i cittadini valdostani nelle località
sciistiche della nostra Regione debbano usufruire di un eguale
trattamento (fatti salvi casi eccezionali es. atleti, pensionati,
eccetera), visti anche gli ingenti investimenti effettuati
dall'Amministrazione regionale per gli impianti sciistici.
F.to: Chiarello
Presidente Ha chiesto la parola il Consigliere Chiarello.
Chiarello (RC) Ho presentato quest'interpellanza perché ci sono
diverse lamentele nella nostra Regione in fatto di tariffe di
impianti di risalita e mi spiego. Anche se, più che spiegarmi io,
spero che mi spieghi l'Assessore qual è la giungla di queste
tariffe perché non si capisce bene.
A parte la normativa regionale che prevede lo sconto al giovedì
per tutti i Valdostani, il resto è tutto a discrezione non si sa di
chi perché qualcuno dice che sono gli impianti di risalita, qualcun
altro le comunità montane; sta di fatto che i Valdostani sono
discriminati. Vi faccio un esempio: ci sono Valdostani di certe
comunità che vanno a sciare che pagano più dei non Valdostani cioè
chi arriva qui da fuori della Valle d'Aosta in gruppi organizzati
ha lo sconto comitive e chi arriva magari da 10 chilometri dagli
impianti, Valdostano, non ha nessuno sconto. Vi sono poi altri
Valdostani appartenenti ad una comunità montana che hanno lo sconto
sabato e domenica, i ragazzi giovani addirittura mi risulta -
vorrei che l'Assessore me lo confermasse - hanno lo sconto del 100
percento probabilmente tutta la settimana, parlo della Comunità
Walser.
Vorrei sapere le risposte dell'Assessore in merito a questo,
dato che vediamo che si continua a finanziare decine di miliardi
per questi impianti a fune; vorremmo che almeno i Valdostani che
utilizzano questi impianti fossero tutti uguali.
Si dà atto che, dalle ore 10.43, presiede il Vicepresidente
Chenuil.
Presidente Ha chiesto la parola l'Assessore al turismo,
commercio e sport, Agnesod.
Agnesod (UV) Sulle considerazioni di fondo espresse dal
Consigliere Chiarello concordo, credo che sia certamente utile e
necessario che ci siano dei trattamenti uguali; bisogna però tener
conto di come sono maturate queste situazioni che partono
addirittura in taluni casi dalla costituzione delle società degli
impianti quando gli enti locali sono entrati a far parte come
azionisti delle società medesime e gli stessi hanno poi riservato
come contropartita al loro impegno finanziario nelle società un
particolare riguardo ai residenti nei propri comuni.
I comuni e le comunità sono enti locali che gestiscono e guidano
in autonomia le proprie scelte e anche a questo riguardo le scelte
fatte da questi enti sono scelte loro, autonome, che creano come
conseguenza quella situazione a cui faceva cenno Chiarello.
Per quanto riguarda la Regione abbiamo avviato, nel momento in
cui era entrata in vigore la legge sulla battitura delle piste, un
accordo con l'Associazione impianti a fune a livello regionale per
dare ai residenti in Valle d'Aosta un'agevolazione. Allora erano
state fatte agevolazioni riferite alle varie società con una
differenziazione per società: alcune davano di più, altre davano
meno, con l'accordo della Regione. Questa situazione è stata
superata. Dal ?94 abbiamo una situazione che regola su tutto il
territorio della Regione un tariffario uguale per tutti i
residenti. C'è questa situazione: riduzione del 30 percento sulle
tariffe ordinarie per gli skipass per la giornata, la mezza
giornata e lo stagionale, concessa a tutti i residenti all'atto di
presentazione della carta di identità. Gli sciatori non possono
beneficiare di questa riduzione la domenica, i giorni di festa, il
23 dicembre e il 6 febbraio. Per i minori di 18 anni c'è lo sconto
del 50 percento sulle tariffe ordinarie degli skipass, sempre
considerando la giornata, la mezza giornata e lo stagionale. La
riduzione è assegnata senza esclusione di giornate né di periodi
con la presentazione della carta di iscrizione ad uno sci club
valdostano, affiliato all'ASIVA. Deve essere cioè presentata una
dichiarazione contenente generalità, data di nascita, comune di
residenza, foto e attestazione di appartenenza ad uno sci club
valdostano.
Questo vale come accordo regionale per quanto riguarda i
residenti ed è unificato su tutto il territorio della Regione in
virtù dello skipass unico che dal ?94 esiste su tutto il territorio
della Valle d'Aosta.
In più come Regione è stato promosso un accordo fra le parti,
fra ASIVA e Sì Ski per quanto riguarda tutta una serie di
operatori, di maestri di sci, responsabili ASIVA e giovani
componenti le squadre agonistiche degli sci club valdostani. E
cioè: maestri di sci ed operatori del soccorso alpino pagano 80mila
lire; responsabili ASIVA, addetti nazionali di sci, componenti e
allenatori squadre regionali ASIVA: 115mila lire; giovani nati dopo
il 1° gennaio ?78, componenti delle squadre agonistiche degli sci
club valdostani: per i residenti 235mila, per i non residenti
585mila.
Queste sono le regole generali. Poi c'è il tariffario skipass
regionale che vale sullo skipass rosso e sullo skipass azzurro, per
il plurigiornaliero, e ci sono tutte le varie tariffe. Sui due
skipass rosso e azzurro c'è uno sconto per i residenti abbastanza
importante e qui ci sono anche tutta una serie di prezzi che non
sto a leggere, ma se al Consigliere Chiarello interessano gli farò
avere una cartellina con questa documentazione.
Per quanto riguarda invece la situazione complessiva nelle
convenzioni varie che gli enti locali e le comunità montane hanno
operato nel corso degli anni con le società di impianti, è una
situazione disomogenea, ma fino ad un certo punto. Tutte le
comunità hanno avviato qualche iniziativa e io leggo velocemente le
varie iniziative che esistono e gli accordi che ci sono nelle
comunità: Valdigne, Comuni di La Thuile, Courmayeur e
Pré-Saint-Didier, 50 percento per i residenti; Comunità montana del
Grand Paradis, Comuni di Rhêmes-Nôtre-Dame, 50 percento per i
residenti; Comunità montana Mont Emilius, Comune di Gressan, sempre
per i residenti 75 percento sullo stagionale e 50 percento sul
giornaliero e settimanale, il Comune però in questo caso mette a
disposizione ad uso della Società impianti i terreni per le piste.
Comunità montana Grand Combein, Saint-Rhêmy en Bosses, Allein,
Etroubles, Saint-Oyen, 50 percento per i residenti; Comunità
montana Monte Cervino, convenzione con tutti gli impianti di
risalita della Comunità e riduzione del 50 percento ai residenti;
Comunità montana Monte Evançon riduzione del 50 percento per i
residenti; Comunità montana Monte Rosa, riduzione del 50 percento
ai residenti sugli impianti di Champorcher solo dal lunedì al
venerdì; Comunità montana Walser, alta Valle del Lys, riduzione del
50 percento su tutti gli impianti.
La motivazione, come dicevo prima, è per la gran parte dovuta
alla partecipazione azionaria; ci sono poi casi come quello della
Comunità montana Monte Cervino, dove c'è stata una convenzione
sottoscritta fra le parti per la promozione della Comunità e della
Società impianti insieme quindi, nel momento in cui la Comunità
partecipa a delle azioni promozionali, promuove anche la Società
impianti. In compenso c'è stato questo tipo di risultato.
Ci sono poi alcuni impianti, come quelli di Courmayeur e di
Gressan, dove c'è la disponibilità dei terreni da parte del Comune
e in compenso per questa disponibilità il Comune ha firmato con la
Società impianti la convenzione però, ritorniamo sempre al discorso
iniziale, ovvero sono accordi fatti dagli enti locali che hanno
l'autonomia di gestione sulle scelte e quindi sono scelte fatte da
loro.
Concordo però con l'osservazione fatta. Potrebbe esserci una
situazione più vicina fra le varie realtà, tenendo conto che anche
nei comuni dove non ci sono gli impianti ci sono però degli
sciatori e penso che da parte dei comuni ci dovrebbe essere
un'omogeneizzazione però, è un'iniziativa che dovrebbe essere presa
da loro in maniera autonoma, cioè dovrebbero essere gli stessi a
concordare una linea strategica per quanto riguarda questo
problema.
Questa è la situazione e su questa possiamo fare poco. Il
risultato più importante che mi pare doveroso sottolineare è
quest'accordo che vale dal ?94 e che riguarda tutti i residenti in
Valle d'Aosta indistintamente, a prescindere dai comuni in cui
risiedono, e che prevede una riduzione a fronte dell'avvio dello
skipass regionale, quindi non più com'era prima con l'accordo
valido che prevedeva però una differenziazione come Regione, ma
un'unificazione sul territorio di tutti i residenti a seguito
dell'accordo regionale.
Presidente Ha chiesto la parola il Consigliere Chiarello.
Chiarello (RC) Ringrazio l'Assessore per la risposta. Non ho
recepito bene la situazione della Comunità Walser, ma non mi
interessa più di tanto, dico solo: beati quelli che hanno quegli
sconti, mi sembra che per i giovani sia addirittura gratis anche
sabato e domenica e io dico giustamente.
Quello che diceva Agnesod però alla fine - vorrei iniziare dalla
fine - che non possiamo fare niente, io vorrei solo leggere i
finanziamenti della Finaosta agli impianti a fune, ci sono tre
pagine, forse ci impiego più di lei a leggere quello che ha letto,
ma questi soldi per gli impianti a fune sono soldi di tutti i
Valdostani che vengono investiti in quegli impianti, che almeno i
Valdostani possano usufruirne in maniera uguale fra di loro.
L'Assessore ha menzionato Gressan, giustamente questo Comune ha
dato i terreni per le piste alla Società Pila; mi risulta che nella
stessa Comunità Monte Emilius Gressan ha una situazione e il Comune
di Aosta ha delle facilitazioni che l'Assessore non ha elencato, ma
non riguardano probabilmente neanche il sabato e la domenica. Ormai
Gressan e Aosta sono attaccati, vorrei capire che differenza
dobbiamo prevedere fra gli abitanti di Gressan e Aosta. L'Assessore
ha parlato della Comunità Monte Rosa proprio perché anche lui
arriva da lì, in quella realtà c'è lo sconto tutta la settimana
quando la gente lavora e il sabato e la domenica, quando potrebbe
andare a sciare, non c'è, ma è l'unica che ha elencato, Assessore,
perché nelle altre risulta che c'è lo sconto anche il fine
settimana.
Allora non prendiamoci in giro su queste cose perché,
probabilmente, Pont-Saint-Martin, Donnas, Aosta non hanno i terreni
per darli alle piste da sci, ma hanno le infrastrutture
scolastiche, hanno terreni che sono stati utilizzati per fare altre
cose e nei confronti di abitanti in altre comunità che frequentano
queste infrastrutture scolastiche o di qualsiasi altro tipo non c'è
una diversità di trattamento come c'è in quest'ambito. Vogliamo far
pagare a quelli delle altre comunità, che vanno a scuola a
Pont-Saint-Martin o ad Aosta, di più perché sono di Gressan? In
questa maniera creiamo una giungla ancora più grossa. Chiedevo che
almeno i Valdostani non fossero in balia delle decisioni o delle
non decisioni delle comunità montane perché anche queste prendono i
soldi da noi e poi decidono di spendere un miliardo per una casetta
di rappresentanza, ma non decidono di facilitare quelli che vanno a
sciare, specialmente i giovani. Non è che devono pagare tutti per
delle scelte che sono discutibili.
Ritengo che come Regione, dato i grossi investimenti che
facciamo e dato che tutto sommato siamo una piccola Regione,
dovremmo mettere dei trattamenti uguali per tutti i Valdostani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK