Consiglio Regionale della Valle d'Aosta - Oggetto del Consiglio n. 1792 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1792 del 2 febbraio 2016 - Resoconto
OGGETTO N. 1792/XIV - Ritiro di risoluzione: "Impegno
dell'Assessore all'istruzione e cultura a revocare il procedimento
disciplinare sanzionatorio irrogato ad una Dirigente
dell'Assessorato".
Viérin M. (Presidente) -
Punto n. 37.03 dell'ordine del
giorno. La parola al collega Chatrian.
Chatrian (ALPE) -
Grazie Presidente.
Questa mattina avevamo cercato di spiegare e di fare un appello
al Presidente della Regione su un fatto successo qualche settimana
fa. Provo ad essere sintetico, possibilmente chiaro. Cos'è stato
fatto di così grave, ma cosa sarà mai successo? Noi pensiamo che i
Consiglieri regionali, quando presentano delle iniziative in
Consiglio, devono avere lo stato dell'arte dei singoli dossier o
delle scelte che sono state fatte magari anni addietro per
proiettare, orientare, riorientare dal punto di vista politico
magari le scelte fatte negli anni passati. Cosa può fare un gruppo
di opposizione? Un gruppo di opposizione può fare delle proposte,
può presentare degli atti amministrativi, cioè delle mozioni,
interpellanze e interrogazioni, può orientare le sue elaborazioni
per condizionare la maggioranza o il Governo, l'Esecutivo a
modificare, a cambiare delle scelte in atto. Come dicevo, per fare
quello, deve avere però cognizione di causa per avere la
possibilità di mettere in atto un dibattito franco, sincero,
diretto e poi decidere il percorso, la soluzione migliore. Di
conseguenza, prima di affrontare l'atto più importante di questo
Consiglio regionale, che è il bilancio triennale, il bilancio
dell'anno successivo, prima della finanziaria il nostro gruppo
gradiva avere lo stato dell'arte per quanto riguarda l'edilizia
scolastica. Gradiva avere lo stato dell'arte se ha ancora senso
oppure no quella scelta che fu fatta dall'Amministrazione regionale
nel 2009 di investire 25 milioni di euro per una nuova scuola
polmone. In quest'aula più volte ci siamo detti che è cambiato un
mondo, non ci sono più le risorse di una volta, forse il pubblico
potrà occuparsi di cinque-sei priorità: una tra quelle
indubbiamente è la scuola, gli edifici, i contenitori che danno la
possibilità agli studenti di istruirsi. Volevamo avere lo stato
dell'arte se qualcosa è cambiato in questi sei anni e se è ancora
necessaria questa scuola polmone di 25 milioni di euro quando c'è
un piano programmato che va nella direzione di ristrutturare tutte
le scuole di proprietà pubblica nella città di Aosta.
Ciò detto, per preparare un ordine del giorno che vada in una
certa direzione e per cercare di stimolare e di condizionare il
Governo regionale, uno deve avere lo stato dell'arte. Il
Consigliere regionale, i gruppi consiliari possono avere delle
informazioni tramite l'articolo 116, puntuali, precise. È successo
a tutti i colleghi invece, per avere delle informazioni, per non
perdere tempo nelle ricerche delle delibere, dei provvedimenti
dirigenziali, di avere delle informazioni dai dirigenti
dell'Amministrazione regionale. Penso sia successo a tutti, penso
che sia la prassi, noi però siamo andati oltre la prassi perché
abbiamo detto: "sentiamo l'Assessore Rini se possiamo chiedere un
incontro ad un suo Dirigente, al Dirigente del dicastero". Ho preso
quindi il telefono e ho chiamato l'Assessore Rini dicendole che nei
giorni successivi avremmo gradito incontrare il Dirigente che si
occupava di tale dossier e l'Assessore mi ha risposto:
"assolutamente sì, senza problemi", quasi contenta del fatto che
noi avessimo avvisato, penso fosse anche un discorso di cortesia,
di opportunità, di correttezza, dato che siamo degli eletti,
abbiamo un ruolo diverso da quello dirigenziale e da quello
amministrativo e così è stato fatto. Con l'assenso preventivo
dell'Assessore Rini abbiamo sentito il Dirigente, che ci ha dato la
sua disponibilità due-tre giorni dopo. Il Dirigente ha fatto un
colloquio con tutto il gruppo di ALPE per avere qualche
informazione in più e uno stato dell'arte generale. Al termine di
questa riunione il gruppo ALPE ha incaricato il collega Bertin di
scrivere, di preparare un articolo 116 puntualissimo, anche un po'
complesso, lo abbiamo inoltrato al Dirigente e abbiamo poi avuto la
risposta dopo 15-20 giorni.
Siamo venuti a conoscenza in questi giorni che il Capo della
struttura ha sanzionato il Dirigente nonostante Chatrian e il
gruppo ALPE avessero avvisato prioritariamente e in anticipo
l'Assessore Rini, che quindi era a conoscenza che il Dirigente
avrebbe fatto un incontro formale con il gruppo e che noi avremmo
fatto un 116 dopo l'incontro. Il Sovrintendente a questo punto ha
sanzionato. Ha dell'incredibile quest'operazione, è meschina, è
grama ed è presuntuosa. Io penso che non ci siano altre cose da
dire, la cosa è molto chiara. Colleghi Consiglieri di maggioranza,
siamo in 14 ad aver sottoscritto quest'iniziativa, questa mattina
ho fatto un appello al Presidente Rollandin e chiediamo al
Consiglio tutto che impegni "l'Assessore all'istruzione e alla
cultura a porre rimedio alla situazione di iniquità che si è
prodotta procedendo alla revoca del procedimento disciplinare
sanzionatorio di cui in premessa". Forse è meglio chiudere subito
questa brutta pagina, perché veramente forma e sostanza vanno nella
stessa direzione, tant'è vero che l'unica contestazione che viene
evidenziata all'interno di quest'atto è che l'Assessore non è stato
informato direttamente dal Dirigente, ma l'Assessore era stato
messo a conoscenza direttamente dal Consigliere, dal Capogruppo e
da tutto il gruppo ALPE, l'Assessore ne era a conoscenza dal
Consigliere Chatrian, di conseguenza anche il grande Capo della
Sovrintendenza.
Presidente -
La parola al collega Ferrero.
Ferrero (M5S) -
Grazie Presidente.
Ho esaminato, anche con l'aiuto del collega Chatrian, la
situazione, che è veramente incresciosa. Io penso che sia interesse
di tutti chiuderla nel minor tempo possibile con un'archiviazione
del procedimento e un ritiro delle sanzioni, anche perché c'è una
non proporzionalità nelle sanzioni che sono state irrogate alla
Dirigente in questione rispetto a quello che può essere considerato
tranquillamente un errore di comunicazione, ma poi è stato fatto
tutto alla luce del sole, non è che il gruppo ALPE si è nascosto e
ha incontrato il Dirigente in una cantina o in una caverna per non
farsi vedere: è andato semplicemente a chiedere delle
delucidazioni. Io non vorrei sentire di nuovo da qualcuno il disco
della trasparenza: "noi siamo trasparenti", voi siete trasparenti
come la pietra lavica da 40 centimetri! Che razza di trasparenza è
questa! Sinceramente quindi l'Assessore deve prendersi la
responsabilità, perché è un suo Dirigente, è un Dirigente che lei
ha nominato fiduciariamente. Ha una passione un po' l'Assessore per
queste nomine fiduciarie, ma poi alla fine alle volte si sbaglia
anche. Questo è un atteggiamento gravissimo, è un atteggiamento
intimidatorio che è stato messo in essere sostanzialmente da un
Coordinatore nei confronti di un Dirigente. È un messaggio...non
voglio dare la definizione che ho dato altre volte, è un brutto
messaggio di un brutto carattere, di un brutto tipo che viene dato
a tutti i dirigenti, della serie: "i Consiglieri dell'opposizione
hanno la rogna, non ci dovete nemmeno parlare", noi dobbiamo sapere
tutto, perché le cose bisogna nasconderle. In questo siete in linea
perfetta con i dirigenti che avete nominato in CVA, al Casinò e in
altri posti, che la pensano esattamente come voi.
Io mi sento veramente di chiedere un intervento che faccia
cessare questa situazione, diversamente - e ne parlerò con i
colleghi di ALPE - si studierà anche un tipo di intervento
sanzionatorio nei confronti di chi ha adottato questa sanzione,
perché c'è un Segretario generale, ci sono delle procedure
sanzionatorie anche nei confronti di chi commette degli abusi e in
questo caso si è abusato, nel senso che si è adottato un
provvedimento che è sproporzionato. Si voleva far notare alla
Dirigente che non ha seguito in maniera scrupolosa la procedura e
non ha sentito prima uno, poi l'altro, che poi ha avvisato Tizio
che l'ha detto a Caio? Va bene, potevate farlo con un semplice
richiamo scritto: un richiamo alla procedura. Era una cosa giusta,
perché richiamava il rispetto della forma, ma un procedimento
disciplinare di questo tipo per una cosa del genere denota un
accanimento. Io quindi sono convinto che la Giunta regionale e
l'Assessore faranno magari tornare sui suoi passi il Coordinatore
sovrintendente che ha preso questa decisione, magari in un momento
in cui non c'è stato il tempo di approfondire a sufficienza. Io
voglio pensare questo, perché se fosse qualcosa di diverso, allora
bisognerebbe intervenire in maniera decisamente più forte.
Presidente -
Grazie collega. Altri? La parola al
Consigliere Bertschy.
Bertschy (UVP) -
Grazie Presidente.
Non ripeterò le cose che sono state ben illustrate e ribadite
dal collega Ferrero. Quello che lascia molto perplessi di questa
situazione è la trasparenza con la quale è stata evidenziata in
aula. Mi pare che non ci sia assolutamente la voglia di nascondere
nulla, c'è stata la volontà di agire in piena trasparenza anche
politica con lei, Assessore, perché la telefonata del Capogruppo a
lei credo che evidenzi anche una buona collaborazione che c'è con
lei a livello politico, quindi se questa buona collaborazione poi
si deve riflettere in una sanzione per un Dirigente, significa che
c'è qualche cosa che non ha funzionato e forse non vi siete parlati
a sufficienza tra struttura e Dirigenza. Noi non vorremmo che
passasse un messaggio come questo, ma non lo vogliamo perché è
nell'interesse pubblico dei cittadini che rappresentiamo tutti
quanti, la volontà di approfondire un tema - oggi è il gruppo ALPE,
un domani potranno essere tutti gli altri gruppi - è solo per fare
bene il nostro lavoro. Se un dirigente lavora non in trasparenza,
fuori dai propri uffici senza essere autorizzato, è un dirigente
che giustamente può incorrere in una penalizzazione e in una
sanzione, ma se un dirigente che si fida di un buon rapporto
politico tra un gruppo di minoranza e un Assessore poi viene
penalizzato, c'è un cortocircuito nell'Amministrazione che non
funziona. Vi chiediamo quindi, al di là della persona, della
struttura, della situazione, di intervenire per quello che sta
succedendo, pur capendo che la risposta rischia di essere: "sono
competenze diverse", perché poi, quando si entra in merito a queste
cose, è facile dire: "non siamo noi che sanzioniamo perché c'è
qualcun altro che deve sanzionare". Qui la politica deve riparare
ad un errore che probabilmente è stato fatto senza fare le
valutazioni necessarie.
Sosteniamo quindi la risoluzione, vi chiediamo proprio perché
l'Assessore è stato coinvolto e conosce la vicenda, sa quali sono i
rapporti che si sono tenuti, di che cosa si è parlato...non ci sono
valutazioni strategiche come quelle che ogni tanto ci evidenziano i
nostri dirigenti delle partecipate, si trattava di approfondire un
tema che, tra l'altro, è stato discusso nella sua interezza qui in
Consiglio regionale durante il bilancio dal gruppo ALPE. Vi
chiediamo politicamente di intervenire su questa vicenda, che è un
brutto segnale che si dà proprio per quella esperienza che tutti
noi annunciamo come metodo di lavoro per il presente e per il
futuro. Non vorremmo che fosse solo sempre per il futuro la
trasparenza.
Presidente -
La parola al Consigliere Cognetta.
Cognetta (M5S) -
Grazie Presidente.
Rispetto a questa vicenda, mi è sembrato quasi come se si usasse
il vecchio detto: "colpirne uno per educarne cento". Se questo era
l'intento, io non lo so, è una mia opinione, ma, viste le
risultanze che ci ha dato il collega Chatrian, non solo non è un
bel segnale, però ricorda chi applicava quel detto, che di fatto
era una dittatura.
Voi non potete lavarvene le mani, Assessore. Non potete
rispondere semplicemente, ammesso che lo facciate: "è il Dirigente
che decide", perché se il Dirigente decide una cosa del genere,
forse anche lì va fatta una riflessione profonda visto che l'ha
nominato lei. Io spero che non sia questa l'interpretazione che è
stata data dal Dirigente per dare un segnale a tutta
l'Amministrazione rispetto ai rapporti con l'opposizione. A me è
capitato spesso di andare negli uffici e di parlare con i
funzionari, ovviamente sempre previa consultazione con l'Assessore
di riferimento, non è mai successo nulla, anche perché a volte si
chiedono documentazioni talmente grandi e copiose che fanno prima a
dirti: "venga a vederla", che non ci sia stato il passaggio del
foglio chiaramente è un dettaglio ad un certo punto, si può fare
anche il giorno dopo, non cambia nulla. La inviterei quindi, visto
che lei tende in qualche modo a rappresentare la parte più
femminile e gentile della Giunta, a fare un piccolo sforzo e ad
intervenire nelle dovute sedi per sistemare quest'incidente,
chiamiamolo così.
Presidente -
Grazie collega. La parola al collega
Bertin.
Bertin (ALPE) -
Grazie Presidente.
Soltanto per alcune precisazioni. Quest'argomento, tra l'altro,
nello specifico è stato affrontato in diverse occasioni in questo
Consiglio, in diverse interpellanze, ricordo di averne presentate
diverse. In quell'occasione si volevano approfondire alcuni aspetti
e si è creduto, visto che era nel momento della preparazione del
bilancio, di sentire direttamente il responsabile della struttura.
Quello che abbiamo saputo dal responsabile della struttura è poi
quello che ci è stato comunicato in merito alla richiesta di
documentazione.
Il provvedimento che è stato preso è francamente sconcertante e
può avere degli effetti negativi anche proprio nei rapporti tra un
organo istituzionale come sono i Consiglieri e i gruppi e le
strutture burocratiche che sono gli strumenti dell'Amministrazione.
Grazie.
Presidente -
Grazie collega Bertin. Possiamo chiudere la
discussione generale? La discussione generale è chiusa. Per la
replica, la parola all'Assessore Rini.
Rini (UV) -
Grazie Presidente.
La risoluzione non può essere accolta in quanto la competenza,
come peraltro è già stato ricordato, all'irrogazione della sanzione
disciplinare spetta all'organo tecnico e non all'organo politico.
Ovviamente però abbiamo ascoltato con attenzione i suggerimenti, i
dati, i fatti narrati in quest'aula e sarà nostra premura
immediatamente verificare quanto accaduto e terremo informati i
colleghi. Ovviamente concordo con quanto ha sottolineato il collega
Bertschy quando ha parlato dell'ottima collaborazione esistente con
tutti i colleghi delle forze di opposizione, quindi questa è la
sede per ribadire la totale disponibilità ovviamente in questo
senso. Grazie.
Presidente -
Grazie. C'è qualcuno che vuole intervenire
per dichiarazione di voto? La parola al collega Gerandin.
Gerandin (UVP) -
Merci Président.
Non sono voluto intervenire prima perché aspettavo la sua
risposta, Assessore. Devo dire che la sua è una risposta che fa
male, perché una risoluzione può avere anche magari qualche difetto
di forma, ma la sostanza è quello che è importante. Lei ha fatto
notare giustamente che non può essere lei, in quanto Assessore, che
revoca un provvedimento dirigenziale, ma sarebbe stato sufficiente
da parte sua dire che era disponibile a correggere in questo senso,
magari dicendo che lei politicamente si impegnava o si attivava
affinché questo provvedimento fosse revocato: questo era quanto era
nelle intenzioni dei firmatari. Anche perché leggendo i contenuti,
Assessore, quello che viene contestato alla Dirigente è un non
corretto comportamento verso i vertici dell'Ente. I "vertici
dell'Ente" in questo caso è lei, Assessore, se lei non si ritiene
lesa nella sua lesa maestà, chiamiamola così, lei deve attivarsi
affinché questa cosa si chiuda qua.
Io ho letto i compiti che prevede il Codice di comportamento, si
dice: "il dipendente non usa a fini privati le informazioni di cui
dispone per ragioni d'ufficio...". L'ha fatto? No. Si dice: "il
dipendente dimostra la massima disponibilità e collaborazione nei
rapporti con le altre pubbliche amministrazioni, assicurando lo
scambio e la trasmissione delle informazioni e dei dati...". L'ha
fatto? Sì. Dice: "nei rapporti con i cittadini il dipendente
dimostra la massima disponibilità e non ne ostacola l'esercizio dei
diritti. Favorisce l'accesso dei cittadini alle informazioni a cui
essi abbiano titolo...". Assessore, si legga il decreto Madia, che
non è stato convertito in legge, queste cose il decreto Madia le
prevede non solo per la pubblica amministrazione, ma anche per le
partecipate e le controllate. Non possiamo andare a predicare
trasparenza in giro e poi mascherarsi dietro. A me è piaciuto il
fatto che lei abbia detto di esserne a conoscenza, bene, se lei ne
era a conoscenza, si presuppone che politicamente...se non si sente
lesa nella sua figura di Assessore, in caso contrario ce lo dica
chiaramente, se non è così, lei ha l'obbligo morale di prendersi
l'impegno di attivarsi affinché il Dirigente revochi quest'atto
iniquo, questo doveva essere cambiato in questa risoluzione, questo
io mi aspettavo da parte sua, Assessore, che giustamente dicesse:
"non lo posso revocare io, ma mi impegno, mi attivo affinché questo
venga fatto". Le chiedo ancora di pensarci e di accettare almeno
quella che è una mia visione in questo senso, perché sennò
veramente qua si passa dalle questioni personalistiche alle lese
figure magari di alcune cariche, io non ci credo, se lei come me
non ci crede, lo dimostri e accetti questa proposta di modifica in
questo senso. Grazie.
Presidente -
La parola al collega Ferrero.
Ferrero (M5S) -
Grazie Presidente.
Esiste nella pubblica amministrazione un istituto che si chiama
autotutela: quando un funzionario dell'Amministrazione sbaglia, o
comunque fa un provvedimento che è esagerato, può tornare indietro
e ritirarlo. Ci poteva essere almeno da parte sua l'indicazione ad
agire in questo senso, anche perché, Assessore, il Dirigente in
questione è di nomina fiduciaria, è una persona di sua fiducia e
quindi lei non intervenendo continua ad avere fiducia in una
persona che nei confronti dei colleghi mette in atto dei
comportamenti intimidatori. Questo è lo specchio della Giunta e di
certa Dirigenza che è stata nominata da voi sia in Regione che
nelle partecipate, che continuate a difendere e soprattutto non
riusciamo a capire di che tipo di segreti sia depositaria, di che
tipo di autorizzazioni abbia bisogno per parlare con un Consigliere
dell'opposizione. È un atteggiamento veramente disgustoso, che non
avrei mai e poi mai pensato di vedere da parte di un Assessore, è
purtroppo una grande delusione.
Io propongo ai colleghi di opposizione, non so chi sia la
persona che è stata interessata da questo provvedimento, non mi
interessa neanche, ma di affiancarla dal punto di vista legale in
una causa e di sostenerla, perché in questa maniera sosteniamo dei
principi che devono essere difesi da qualcuno. Non possiamo quindi
lavarci le mani di questa questione pensando di aver fatto la
risoluzione e andarcene a casa soddisfatti con la coscienza pulita
se non staremo vicini dopo a questa persona. Io quindi chiederò - e
ci vedremo spero dopo - un impegno affinché questa cosa non finisca
qui se nel giro di una settimana non vedremo un ritiro dei
provvedimenti o una rideterminazione, diversamente dobbiamo
metterci a disposizione per assicurare un'assistenza legale degna a
questa persona in maniera tale che possa far valere i suoi diritti.
Tra l'altro, si tratta anche in questo caso di una donna che,
com'era successo di recente al Casinò, qui tutti a fare la Festa
della donna, a fare le manifestazioni in difesa della donna e poi
le donne sono le più calpestate sia a livello di Amministrazione,
sia nelle partecipate, perché ci sono discriminazioni che nel caso
della Casa da gioco sono state anche accertate dal giudice. Fate
quindi un po' meno feste e applicate i principi che fate meglio e
date l'esempio!
Presidente -
La parola al collega Cognetta.
Cognetta (M5S) -
Grazie.
Avevo già ipotizzato la risposta, chiaramente non poteva essere
altrimenti. Sostanzialmente il Sovrintendente si è sentito
scavalcato, perché questo è accaduto, la parte politica ha avvisato
la parte politica, ma il Sovrintendente si è sentito scavalcato e
ha pensato bene di reagire a modo suo. Siccome il Sovrintendente
ritiene di essere il padre padrone dell'Assessorato, la dipendente
sottoposta ovviamente ha peccato di lesa maestà e giustamente deve
pagare. Pare quasi che il Sovrintendente che ha nominato lei,
Assessore, sia più importante di lei, il che è strano se ci pensa
un minuto, perché l'ha nominato lei, lo potrebbe revocare lei. Il
nominato da lei quindi fa un'azione che di fatto lei avalla non
dicendo nulla: questa è la realtà e la sostanza delle cose. Visto
che non può fare nulla, il Sovrintendente è libero di fare ciò che
crede, lei non può dare nessuna indicazione, di conseguenza una
volta che uno è nominato, di colpo fa ciò che crede.
Io spero che intervengano anche i sindacati, anche se a
rappresentanze sindacali in Regione siamo un po' scarsini, ammesso
che svolgano ancora un ruolo di difesa dei lavoratori, quale
dovrebbe essere il loro ruolo, ma questo lo deciderà la
dipendente.
Una cosa però le vorrei infine ricordare, Assessore. Se lei
pensa che certe cose non hanno nessun tipo di valore, fa un errore
strategico importante. Oggi come oggi, atti del genere lasciano il
segno e lo lasciano in tutto quello che l'apparato amministrativo e
non è un segno positivo, perché è vero che voi date un segnale di
non parlare con noi dell'opposizione, ma questo non è che in
qualche modo migliori i rapporti o in qualche modo impedisce a noi
il nostro lavoro, perché quello che ci serve avere lo abbiamo lo
stesso. L'unica cosa che ottenete è avere minore collaborazione dai
vostri collaboratori e non so quanto vi convenga, perché voi siete
di passaggio, noi siamo di passaggio, ma loro no, loro possono
mettervi i bastoni tra le ruote in ogni momento. Chiunque ha
amministrato sa benissimo che, quando si hanno contro gli
amministratori e i dipendenti, diventa difficilissimo amministrare,
per non dire impossibile e non bastano certo le azioni di forza.
Come ha provato a dirle il collega Gerandin, quindi io penso che
lei probabilmente debba fare uno sforzo per modificare e accettare
questa risoluzione.
Presidente -
Grazie collega. La parola all'Assessore
Rini.
Rini (UV) -
Grazie Presidente.
Cercherò di essere più chiara di quanto non lo sia stata in
precedenza. Io ho detto che non possiamo accettare questa
risoluzione con questo testo, che chiede l'impegno a porre rimedio
revocando un atto, che ovviamente non è di mia competenza, ma
prendo un impegno formale in quest'aula, chiaro e preciso a
verificare quanto è stato detto, quello che è emerso dall'aula, e
che mi pare vi ho anche confermato...sarà mia premura chiedere la
revoca di questo provvedimento, quindi credo che sia chiaro così.
Grazie.
Presidente -
Grazie. Ci sono altre richieste o possiamo
passare alla votazione? La parola al Consigliere Laurent
Viérin.
Viérin L. (UVP) -
Merci Monsieur le Président.
Abbiamo ascoltato con attenzione la discussione su una vicenda
che già altri hanno definito una vicenda un po' delicata, nel senso
che, al di là degli aspetti tecnici, è una vicenda che mette in
difficoltà l'aspetto politico dei rapporti fra il Governo e i
Consiglieri, al di là di opposizione e di maggioranza, e
soprattutto uno degli aspetti che negli ultimi anni non si era
verificato, cioè di incrinare quella che, al di là di tutta la
questione del 116, è una possibilità dei Consiglieri, previa
autorizzazione chiaramente dell'amministratore, di poter accedere
agli atti magari con dei momenti un po' più articolati che i
dirigenti mettono a disposizione quando c'è l'accordo politico. Noi
non entriamo nel merito della disciplina tecnica e degli aspetti
che un funzionario applica, però ricordiamo che la parte
dirigenziale di nomina fiduciaria è quella che dovrebbe collimare
un po' con gli indirizzi generali politici e gli indirizzi politici
noi vorremmo che non fossero quelli di creare questo cortocircuito
che già è stato citato.
Noi siamo soddisfatti del secondo intervento, che è sfumato e
diverso rispetto alla prima parte dell'intervento, nel senso che
c'è un impegno. I colleghi che assieme a noi hanno presentato
l'iniziativa diranno delle intenzioni più nello specifico, però, al
di là di questa questione, noi vorremmo veramente che non ci
fossero nell'Amministrazione episodi come questo, di non dover
venire in Consiglio a dover parlare di persone, di funzionari, di
questioni amministrative che dovrebbero essere regolate da un
normale andamento che non è questo. Qualcosa che non ha funzionato
c'è, Assessore, la parte dirigenziale delle due cose l'una: o non
sapeva che c'era stato un accordo con lei, o se lo sapeva, ha preso
male questa possibilità di creare un incontro con la parte
dirigenziale che è sottostante a quella del primo livello. Sono
anche queste le cose che non vanno bene, secondo noi, negli aspetti
e nelle parti politiche di gestione dell'Amministrazione, perché
quando ci sono delle cose che non funzionano...vediamo tutta
l'evoluzione a livello nazionale di ciò che sta avvenendo nel
comparto pubblico, la possibilità che c'è di intervenire quando ci
sono dei comportamenti scorretti, ma quando le cose vengono
regolate dal punto di vista della correttezza politica, quando una
struttura funziona, l'Amministrazione funziona, queste cose non
devono succedere, perché comunque qualcuno è in difficoltà. Che sia
poi adesso l'Amministrazione a chiedere di revocare questo
provvedimento, o che sia una parte politica o delle sensibilità
politiche che chiedono di intervenire...era meglio se questa cosa
non succedeva. Esistono circolari, addirittura sono state
regolamentate le interviste dei funzionari con una circolare degli
anni Ottanta. Ci sono quindi tutti gli strumenti per poter lavorare
serenamente.
Quest'episodio non crea serenità all'interno
dell'Amministrazione regionale, perché crea un precedente che, nel
bene o nel male, può essere interpretato come dei Consiglieri si
sono recati con un funzionario per chiedere delle informazioni e il
funzionario è stato sanzionato per questo. È per questo quindi che
noi chiediamo che sia revocato: perché non ci siano dei dubbi sul
fondamento di un provvedimento che, se fosse stato per altre
questioni, non saremmo entrati nel merito, ma che oggi è
chiaramente riconducibile ad una prassi che viene spesso fatta, che
viene spesso seguita e non deve essere ricondotta ad un'ingerenza
politica né in un senso, né dell'altro dell'Amministrazione nei
confronti di questi funzionari che sono a disposizione dei
Consiglieri. Ci siamo chiesti spesso che ruolo abbiamo, che
funzione abbiamo, in più con la correttezza di avvisare
telefonicamente l'Assessore...noi crediamo che questo sia il minimo
perché se vogliamo continuare una legislatura, evitando tutto un
atteggiamento che c'è stato all'inizio di questo nostro mandato,
sarebbe meglio correggere, perché va ad incrinare i
rapporti...invece ci dovrebbe essere un cambiamento dei metodi che
tanti abbiamo auspicato. Grazie.
Presidente -
Grazie collega. La parola al Presidente
della Regione.
Rollandin (UV) -
Grazie Presidente.
L'aspetto più spiacevole è l'interpretazione che di questo fatto
viene data. Nella valutazione "tecnica" di quello che è successo
c'è una retrospettiva che è stata spiegata e che credo sia poi
all'origine di questa richiesta. Penso che anche i colleghi
sappiano che il provvedimento in sé, cioè questa richiesta, non
possa essere accolta così, perché non è nelle facoltà
dell'amministratore revocare.
Diverso è quanto emerso durante questo dibattito, io credo che
sia stato sottolineato da molti che il rapporto fra i Consiglieri e
l'Amministrazione è a vari livelli e ci sono giustamente delle
informazioni, dei contatti, e non credo che ci sia mai stata da
parte della maggioranza, dell'opposizione, delle forze politiche,
un atteggiamento che vada nella direzione di vietare delle cose, di
togliere o di non dare. Credo che qui ci sia stato sicuramente un
momento di difficoltà nell'affrontare questa tematica o di
disfunzione delle informazioni, che ha sicuramente creato un
cortocircuito ed ha portato a quello che oggi noi stiamo
discutendo. Io credo che questo debba servirci per tenere nella
dovuta considerazione da una parte una prassi amministrativa che
prevede alcune fasi, la richiesta deve essere fatta, e dall'altra
l'affermazione che rischia di passare che non c'è fiducia tra i
colleghi, nelle le richieste...e nella pubblica
amministrazione...credo sia un messaggio che non deve passare,
perché non è così. Io credo che l'impegno che l'Assessore si è
preso vada nella direzione giusta per chiudere questo capitolo, che
sicuramente non è piacevole per nessuno e non credo che
l'interpretazione sia stata perché è lesa la figura dell'uno o
dell'altro, c'è stato un disguido, prendiamo atto di quello che è
successo, cerchiamo di superarlo e di evitare altre situazioni
analoghe.
Presidente -
La parola al Consigliere Chatrian.
Chatrian (ALPE) -
Abbiamo ascoltato attentamente,
peccato, Assessore Rini, che non abbia fatto il secondo intervento
subito. Ho ascoltato attentamente anche il Presidente Rollandin.
Presidente, lei sa che l'Assessore Rini...nessuno meglio di lei ha
potuto verificare fino in fondo quello che c'è scritto nero su
bianco. Chi ci ascolta...non prendiamoci in giro, non prendeteci in
giro per favore...
(interruzione di un Consigliere, fuori microfono)
...adesso non vogliamo scaricare sul Sovrintendente che ha
scritto la lettera, ma non prendiamoci in giro se è possibile,
perché autorevolezza e autoritarismo sono due cose un po' diverse
probabilmente.
Mi sembra che ci sia un impegno. Il pasticcio è stato fatto, la
porcheria è stata fatta, c'è un impegno politico di chiudere,
strappare, stralciare quest'atto amministrativo, a questo punto ci
sono le due possibilità: andare avanti e mettere al voto con la
possibilità che passi di nascosto,
en cachette
, o sennò che
nei prossimi giorni l'Assessore Rini stralci questa porcheria. Io
direi che a questo punto l'obiettivo sia il secondo e aspetteremo
qualche giorno. Gentilmente se ce lo comunicherà, anche con il
telefono, per noi è più che sufficiente, di conseguenza, ritiriamo
la risoluzione che abbiamo presentato. Grazie.
Presidente -
Grazie collega Chatrian.
Il Consiglio prende atto del ritiro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK