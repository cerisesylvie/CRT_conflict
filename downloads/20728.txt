Consiglio Regionale della Valle d'Aosta - Oggetto del Consiglio n. 762 del 29 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 762 del 29 luglio 2004 - Resoconto
OGGETTO N. 762/XII - Disegno di legge: "Nuova disciplina del
Centro di ricerche, studi, salvaguardia, rappresentanza e
valorizzazione per la viticoltura di montagna (CERVIM). Abrogazione
delle leggi regionali 24 dicembre 1996, n. 46, e 4 maggio 1998, n.
26".
CAPO I
DISPOSIZIONI GENERALI
Articolo 1
(Finalità e oggetto)
1. La presente legge detta nuove disposizioni in materia di
organizzazione e di funzionamento del Centro di ricerche, studi,
salvaguardia, rappresentanza e valorizzazione per la viticoltura di
montagna (CERVIM), al fine di promuovere e di valorizzare la
viticoltura di montagna e di favorire con essa la presenza
dell'uomo sul territorio, la conservazione dell'ambiente, la tutela
del paesaggio e il mantenimento di un tessuto sociale e culturale
costituente presupposto per l'attivazione di processi di sviluppo
rurale.
2. Per viticoltura di montagna si intende la viticoltura in
forte pendenza, caratterizzata da condizioni orografiche difficili
e inserita in un contesto strutturale e socio-economico
penalizzante sotto il profilo della redditività aziendale.
CAPO II
ORGANI E FUNZIONAMENTO
Articolo 2
(Natura giuridica)
1. Per il perseguimento delle finalità di cui all'articolo 1,
la Regione sostiene l'attività svolta dal CERVIM, con sede in Valle
d'Aosta.
2. Il CERVIM ha personalità giuridica di diritto privato e
non persegue scopi di lucro. Il funzionamento del CERVIM è
disciplinato dallo statuto, approvato dall'assemblea, in conformità
alle disposizioni della presente legge.
3. Per le finalità di sostegno di cui al comma 1, la Regione
assicura, mediante comodati d'uso, la disponibilità di locali e di
attrezzature idonee allo svolgimento delle attività del
CERVIM.
Articolo 3
(Scopi)
1. Il CERVIM persegue i seguenti scopi:
a) salvaguardare, sostenere, valorizzare e promuovere la
viticoltura di montagna o di forte pendenza e comunque localizzata
in condizioni orografiche difficili;
b) proporsi come organismo di rappresentanza della
viticoltura di cui alla lettera a) presso gli organi e le
istituzioni operanti a livello regionale, nazionale ed
internazionale;
c) promuovere iniziative tecniche e scientifiche, volte alla
protezione dei territori di montagna, alla riduzione dei costi di
produzione e di trasformazione delle uve;
d) gestire, mediante compartecipazioni con altri organismi
pubblici o privati, iniziative promozionali anche di natura
economico-commerciale, volte al perseguimento degli scopi
associativi;
e) valorizzare la qualità dei vini sostenendo la ricerca,
l'innovazione tecnologica e la divulgazione delle conoscenze
acquisite;
f) organizzare concorsi enologici ed iniziative promozionali
e culturali.
Articolo 4
(Soci)
1. Possono aderire al CERVIM, previa deliberazione
dell'assemblea, gli enti, pubblici o privati, idonei a concorrere
al raggiungimento degli scopi di cui all'articolo 3.
2. I requisiti di idoneità cui subordinare l'adesione sono
stabiliti dallo statuto.
Articolo 5
(Organi)
1. Sono organi del CERVIM:
a) l'assemblea;
b) il consiglio di amministrazione;
c) il collegio dei revisori dei conti.
Articolo 6
(Assemblea)
1. L'assemblea è costituita dai rappresentanti degli enti
aderenti al CERVIM.
2. La rappresentanza della Regione spetta all'assessore
regionale competente in materia di agricoltura, o suo
delegato.
3. L'assemblea approva lo statuto e il bilancio. Le relative
deliberazioni sono trasmesse alla Giunta regionale entro quindici
giorni dalla loro adozione.
4. All'assemblea spetta ogni altro compito attribuitole dallo
statuto, il quale ne disciplina altresì le modalità di
funzionamento.
Articolo 7
(Consiglio di amministrazione)
1. Il consiglio di amministrazione è composto da non meno di
sette e da non più di quindici componenti, nominati
dall'assemblea.
2. Alla Regione spetta in ogni caso la nomina di tre dei
componenti il consiglio di amministrazione, ivi compreso il
presidente, al quale compete la rappresentanza legale del CERVIM.
Alle designazioni provvede la Giunta regionale, su proposta
dell'assessore regionale competente in materia di
agricoltura.
3. I compiti e le modalità di funzionamento del consiglio di
amministrazione sono disciplinati dallo statuto.
4. Lo statuto può prevedere che il consiglio di
amministrazione deleghi i propri compiti ad un comitato esecutivo,
la cui composizione e il cui funzionamento sono disciplinati da
apposito regolamento approvato dal consiglio di amministrazione
medesimo.
Articolo 8
(Collegio dei revisori dei conti)
1. Il controllo sulla gestione amministrativa e contabile del
CERVIM spetta ad un collegio, composto da tre componenti effettivi
e da due supplenti.
2. Il presidente del collegio dei revisori dei conti è
nominato dalla Giunta regionale, su proposta dell'assessore
regionale competente in materia di agricoltura, tra i componenti
effettivi ed è scelto tra gli iscritti nel registro dei revisori
contabili. I restanti componenti effettivi e i componenti supplenti
sono nominati dall'assemblea.
3. Ai componenti del collegio dei revisori dei conti spettano
i compensi stabiliti dall'assemblea nell'atto di nomina.
4. Il collegio dei revisori dei conti invia annualmente alla
Giunta regionale la relazione allegata al rendiconto, illustrante
l'attività svolta.
Articolo 9
(Comitato tecnico-scientifico)
1. Lo statuto prevede l'istituzione di un comitato
tecnico-scientifico, composto da esperti nel settore della
viticoltura di montagna nominati dall'assemblea.
2. I compiti e le modalità di funzionamento del comitato
tecnico-scientifico sono disciplinati dallo statuto.
Articolo 10
(Direttore)
1. Il direttore del CERVIM è nominato dal consiglio di
amministrazione.
2. Il direttore:
a) esegue le decisioni del consiglio di
amministrazione;
b) è responsabile della corretta esecuzione del programma di
attività e della gestione del personale del CERVIM;
c) partecipa ai lavori degli organi del CERVIM e del comitato
tecnico-scientifico.
Articolo 11
(Proventi)
1. Alle spese necessarie al funzionamento del CERVIM si
provvede con i contributi annui versati dai soci, il cui ammontare
è determinato dall'assemblea, nonché con i contributi a qualsiasi
titolo versati da enti, pubblici o privati.
2. La concessione del contributo annuo da parte della Giunta
regionale è subordinata, compatibilmente con le disponibilità di
bilancio, alla presentazione del bilancio preventivo relativo
all'anno per il quale il contributo è richiesto. La Giunta
regionale può concedere un acconto sul contributo spettante, nella
misura massima del 50 per cento; il saldo è erogato alla
presentazione del bilancio consuntivo relativo all'esercizio al
quale il contributo si riferisce.
Articolo 12
(Scioglimento del consiglio di amministrazione)
1. In caso di persistenti e gravi irregolarità o di
impossibilità di funzionamento del consiglio di amministrazione, il
Presidente della Regione, su proposta dell'assemblea approvata con
il voto favorevole dei due terzi dei suoi componenti, dispone lo
scioglimento dell'organo di amministrazione e nomina
contestualmente, su proposta dell'assessore regionale competente in
materia di agricoltura, un commissario che provvede all'ordinaria
amministrazione sino all'insediamento del nuovo consiglio di
amministrazione, per un periodo comunque non superiore a tre
mesi.
2. Al commissario spettano i compensi stabiliti nell'atto di
nomina.
CAPO III
DISPOSIZIONI FINALI, FINANZIARIE E TRANSITORIE
Articolo 13
(Abrogazioni)
1. Sono abrogati:
a) la legge regionale 24 dicembre 1996, n. 46;
b) la legge regionale 4 maggio 1998, n. 26;
c) l'articolo 5 della legge regionale 21 gennaio 2003, n.
3.
Articolo 14
(Disposizioni transitorie)
1. L'assemblea provvede entro sei mesi dall'entrata in vigore
della presente legge all'adeguamento dello statuto in conformità
alle disposizioni della presente legge.
2. Gli organi in essere alla data di entrata in vigore della
presente legge restano in carica sino all'adeguamento dello statuto
e comunque sino all'insediamento dei nuovi organi, nominati in
conformità al nuovo statuto.
Articolo 15
(Disposizioni finanziarie)
1. L'onere derivante dall'applicazione della presente legge è
determinato in annui euro 120.000 a decorrere dall'anno
2004.
2. L'onere di cui al comma 1 trova copertura nell'obiettivo
programmatico 2.2.2.04 (Assistenza tecnica), e si provvede, per
l'anno 2004, mediante riduzione di euro 120.000 dello stanziamento
iscritto al capitolo 43710 (Contributi per danni da calamità
naturali e da fitopatie - piano di sviluppo rurale 2000/2006)
dell'obiettivo programmatico 2.2.2.07 (Interventi a favore
dell'agricoltura colpita da avversità naturali) e, per gli anni
2005 e 2006, mediante utilizzo di annui euro 120.000 iscritti al
capitolo 42440 (Contributo annuo per il funzionamento del centro di
ricerche, studi e valorizzazione per la viticoltura montana
(CERVIM)) dell'obiettivo programmatico 2.2.2.04 (Assistenza
tecnica), del bilancio di previsione della Regione per l'anno 2004
e di quello pluriennale per il triennio 2004/2006.
3. Per l'applicazione della presente legge la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 16
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente - La parola al relatore, Consigliere Fiou.
Fiou (GV-DS-PSE) - Il CERVIM, che vanta 17 anni di meritoria e
prestigiosa attività, riconosciuta non solo in Valle d'Aosta, ma
ancor più a livello nazionale e internazionale, ha visto evolvere
il suo ruolo insieme all'ampliarsi di problematiche che emergevano
pressanti lungo il cammino della sua attività. La necessità di
adeguare la normativa a questa evoluzione del ruolo aveva già
portato ad una prima modifica della legge istitutiva del CERVIM e
questo nel 1996 con la legge regionale n. 46 del 24 dicembre di
quell'anno. Il disegno di legge oggi in discussione vuole far fare
un ulteriore passo avanti a tale normativa per accogliere nuove
esigenze che la viticoltura di montagna propone o, meglio, che il
lavoro sulla viticoltura di montagna propone.
Il CERVIM nasce come momento di incontro a livello istituzionale
e interprofessionale tra gli enti e gli istituti di ricerca per
l'elaborazione di studi e di iniziative finalizzate alla
salvaguardia della viticoltura di montagna. Si presenta quindi come
un'istituzione di carattere prevalentemente scientifico, aggregando
e coordinando appunto soggetti pubblici e privati interessati alla
ricerca, agli studi e agli scambi di esperienze, consolidate in
campo nazionale e internazionale. Per sgombrare il campo da un
equivoco emerso durante la discussione in commissione e che può
derivare dalla lettura dello stesso logo, cioè: CERVIM (Centro di
ricerca sulla viticoltura di montagna), preciso che questo non
svolge direttamente il lavoro di ricerca - non è dotato di
personale e laboratori con questa funzione -, ma coordina e
promuove iniziative tra i soci che quell'attività svolgono o la
affida a soggetti a tale fine organizzati.
Durante l'attività del CERVIM, divenuto organismo di riferimento
a livello internazionale per studi, ricerche e indagini attinenti
agli aspetti tecnici della viticoltura di montagna, cresce
l'esigenza di svolgere anche un ruolo di promozione e di
valorizzazione di tale viticoltura, consolidandone anche la
definizione di viticoltura "eroica" legata, più che a fattori di
altitudine, a condizioni orografiche difficili, o terreni in forte
pendenza, inserita in un contesto strutturale e socio-economico
sfavorevole sotto il profilo della redditività aziendale. La legge
regionale n. 46/1996 modifica la legge istitutiva del CERVIM dando
allo stesso l'opportunità di svolgere appunto un ruolo, oltre che
legato agli aspetti degli studi e della ricerca scientifica, anche
di promozione e di valorizzazione della viticoltura eroica
attraverso l'organizzazione di manifestazioni diverse. Esempio
significativo di tale attività il "Concorso internazionale dei vini
di montagna". Con la suddetta legge vengono introdotti
aggiornamenti anche riguardanti l'assetto degli organi sociali.
A partire dalla data di tali modifiche, il mondo vitivinicolo ha
visto crescere novità sostanziali a livello internazionale,
soprattutto in ambito europeo.
I nuovi orientamenti comunitari preoccupati soprattutto di
governare i mercati delle grandi produzioni hanno finito per
penalizzare gli spazi di intervento degli enti territoriali
responsabili delle politiche di settore nelle realtà di modesta
produzione come la Valle d'Aosta o come i territori interessati
dalla viticoltura "eroica". In questa situazione il CERVIM, proprio
per la credibilità ed il prestigio acquisiti in campo
internazionale, si sta proponendo come organismo sovranazionale di
salvaguardia e tutela a difesa degli interessi della viticoltura di
montagna, ma anche delle aree regionali e sub-regionali nelle quali
la viticoltura è anche presidio territoriale e quindi con riflessi
sul piano ambientale e sociale che vanno oltre gli interessi di
natura economica.
La Valle d'Aosta non può che sostenere con grande convinzione il
nuovo ruolo che il CERVIM va assumendo, sia per le ricadute
positive che potranno esserci su un proprio settore produttivo in
crescita qual è quello della viticoltura, sia per il prestigio che
può ricevere di riflesso dall'attività del CERVIM, che può
considerare come un proprio fiore all'occhiello. Ecco il
significato del disegno di legge in discussione: intervenire sul
piano legislativo per attribuire al centro il ruolo di organismo di
salvaguardia e di rappresentanza della viticoltura di montagna. Nel
contempo, l'occasione di questo intervento permette anche un
ripensamento dell'impostazione complessiva della legge, che nella
stesura attuale si attarda su troppi aspetti gestionali che
irrigidiscono l'attività del centro e che, invece, troverebbero più
opportuna collocazione a livello statutario.
Concludendo, il disegno di legge propone perciò una stesura più
snella che ridefinisce gli obiettivi generali del CERVIM,
confermando gli indirizzi attuali e introducendo, tra le nuove
prerogative, le funzioni di rappresentanza e di salvaguardia. La
definizione delle norme che ne disciplinano l'attività viene
demandata allo Statuto.
Il collega Fey, che mi seguirà, sarà più puntuale e
particolareggiato sull'articolazione del disegno di legge, quindi
qui concludo, ringraziando per l'attenzione.
Presidente - La parola al secondo relatore, Consigliere Fey.
Fey (UV) - Come ha già illustrato bene il Consigliere Fiou la
faccenda del CERVIM... io illustrerò in modo più approfondito il
provvedimento.
È con particolare orgoglio che mi accingo a illustrarvi questo
disegno di legge, che si propone di dare una nuova disciplina al
Centro ricerche studi, salvaguardia, rappresentanza e
valorizzazione per la viticoltura di montagna (CERVIM). Si tratta
di uno strumento aggiornato che, abrogando le precedenti leggi
regionali n. 46/1996 e n. 26/1998, permetterebbe un rinnovato
sviluppo al CERVIM.
L'idea, in particolare, è quella di creare quegli strumenti
giuridici necessari a favorire una sempre maggiore
internazionalizzazione di questo istituto che già oggi vanta 11
paesi aderenti. Di più: l'obiettivo è, a mio parere, ben più
ambizioso, poiché questo disegno di legge getta delle solide basi
affinché il CERVIM possa proporsi, un domani, quale organismo di
rappresentanza nei confronti dell'Europa. In pratica, si
tratterebbe di costruire quelle basi di consenso internazionale che
potrebbero permettere al CERVIM, già oggi membro delle più
importanti organizzazioni del settore quali l'OIVE e l'AREV, di
proporsi come referente europeo, magari all'interno della stessa
AREV, per quanto riguarda la promozione e la valorizzazione della
viticoltura di montagna e in forte pendenza. Come già noto, le
realtà difese e studiate dal CERVIM non rappresentano che una
percentuale assai esigua del patrimonio vinicolo europeo,
valutabile con approssimazione al 5% del totale. È chiaro,
pertanto, come l'Unione europea, quando deve emettere direttive o
regolamenti di settore, non si senta, ancora, abbastanza stimolata
a considerare le varie sfaccettature di questa realtà montana.
Nasce da qui, pertanto, l'idea di un salto di qualità, di
permettere cioè al CERVIM di fare attività di "lobby" tanto da
puntare, attraverso una maggiore internazionalizzazione, a
diventare il referente europeo per la cosiddetta "viticoltura
eroica", viticoltura realizzata cioè in territori in forte
pendenza, caratterizzata da condizioni orografiche difficili e
inserita in un contesto strutturale e socio-economico penalizzante
sotto il profilo della redditività aziendale.
Entrando più nello specifico della nuova legge regionale,
possiamo affermare che essa è stata stimolata da due motivazioni
principali: da una parte, alla luce di questo nuovo orientamento,
si è reso necessario intervenire sul piano legislativo per
attribuire al centro il ruolo di organismo di salvaguardia e di
rappresentanza della viticoltura di montagna e/o in forte pendenza;
dall'altra, nell'arco di questi anni il consiglio di
amministrazione si è spesso trovato in difficoltà nelle fasi
operative dovendo applicare le disposizioni di legge nei confronti
di aspetti prettamente gestionali che in contesti analoghi sono
disciplinati a livello statutario. Il disegno di legge, di cui si
propone l'approvazione, assume rispetto al testo in vigore una
strutturazione semplificata, demandando allo statuto, da adeguare
entro 6 mesi dall'eventuale entrata in vigore della legge, tutte
quelle norme che disciplinano gli aspetti gestionali dell'ente. Due
ragioni, quindi: una di indirizzo politico e l'altra di
semplificazione delle procedure sono alla base di questa proposta
di adeguamento della legge del CERVIM.
Analizzando più nel dettaglio il disegno di legge, troviamo una
prima importante novità già nel secondo articolo: esso specifica il
significato di viticoltura di montagna, che d'ora in poi dovrebbe
essere intesa come "viticoltura in forte pendenza, caratterizzata
da condizioni orografiche difficili e inserita in un contesto
strutturale e socio-economico penalizzante sotto il profilo della
redditività aziendale". Risulta evidente come questa definizione si
inserisca nel progetto di un più ampio coinvolgimento di quei
territori, dove fare viticoltura è più difficile per ragioni
orografiche, siano essi in montagna o, è il caso, ad esempio, delle
cinque terre in Liguria, sul mare, ma comunque disagiate. Inoltre,
si introduce qui il concetto di una redditività aziendale
penalizzata da costi fissi elevati e dall'impossibilità di operare
con economie di scala. Infine, nel punto a) del terzo articolo
viene ribadita, anche nella parte riguardante gli scopi del CERVIM,
questa definizione ampliata di viticoltura di montagna.
Sempre nel terzo articolo, nel punto b), troviamo quella che a
ragione può essere indicata come la maggiore novità dal punto di
vista dell'indirizzo politico. Il testo ci dice, infatti, che il
CERVIM ha tra i suoi scopi anche quello di
"proporsi come
organismo di rappresentanza della viticoltura di montagna presso
gli organi e le istituzioni operanti a livello regionale, nazionale
ed internazionale"
. Ebbene, troviamo qui espressa quella
volontà di compiere un ulteriore salto di qualità nel senso di cui
vi ho parlato prima. Per realizzare questo obiettivo ambizioso è
evidente come sia necessaria una maggiore internazionalizzazione
del CERVIM. Per raggiungere questo scopo, la nuova legge propone di
dare una maggiore apertura all'esterno; in particolare, l'articolo
7, comma 1, propone di portare i componenti del consiglio di
amministrazione dagli attuali 6 più il presidente a non meno di 7 e
non più di 15. Resterebbe invariata la norma che prevede la nomina,
da parte della Valle d'Aosta, di 3 consiglieri e del presidente;
inoltre, l'articolo 10, comma 1, afferma che
"il direttore sarà
nominato dal consiglio di amministrazione"
e non più dalla
Giunta. Tali innovazioni si sono rese necessarie per rispondere a
richieste di una maggiore apertura pervenute da molti dei soci del
CERVIM e che, non soddisfatte, hanno già portato all'abbandono da
parte della Provincia di Trento. Risulta evidente che un maggiore
peso politico dovrà essere accompagnato da un maggiore contributo
economico degli altri soci, contributo, comunque, da stabilire
attraverso lo statuto e, quindi, modificabile a seconda delle
esigenze. Infine, in Valle d'Aosta rimarrebbero la sede, nell'area
del Castello di Aymavilles, la nomina del presidente e di 3
consiglieri, garanzie sufficienti per dare visibilità alla nostra
Regione.
In un'ottica di semplificazione gestionale, oltre al continuo
riferimento allo statuto, è importante notare come verrebbe
abrogato l'articolo 5 della legge regionale 21 gennaio 2003 n. 3,
permettendo, così, al CERVIM di assumere personalità giuridica di
diritto privato il cui funzionamento è disciplinato dallo statuto
(articolo 2, 2° comma). Questo cambiamento aprirebbe, inoltre, la
possibilità di maggiori compartecipazioni con altri organismi
pubblici o privati, punto d) dell'articolo 3. Per concludere,
l'articolo 11, comma 2, prevede la possibilità della concessione,
da parte della Giunta regionale, di un acconto non superiore al 50%
del contributo spettante - che si attesta a 120.000 euro annui -,
previa presentazione da parte del CERVIM di un bilancio preventivo
relativo all'anno per il quale il contributo è richiesto. In
pratica, questa misura, motivata da esigenze contabili, avrebbe
anche il pregio di creare un potente strumento di programmazione
finanziaria che ben inserisce nell'ottica di un'amministrazione il
più possibile trasparente. Grazie.
Presidente - È aperta la discussione generale.
La parola al Consigliere Curtaz.
Curtaz (Arc-VA) - Il nostro gruppo interviene brevemente per
manifestare il suo consenso nei confronti di questo disegno di
legge, consenso determinato dall'accordo sui punti qualificanti del
provvedimento. Come già esposto dai relatori, riteniamo che questo
disegno di legge operi in due ambiti. In primo luogo intende
ottenere una semplificazione della normativa: se non abbiamo inteso
male, lo scopo dell'articolato è quello di delegificare l'attività
del CERVIM, nel senso di attribuire allo statuto autonomo, che
verrà deliberato dal CERVIM, la gestione dell'organismo, mentre
fino ad oggi la gestione era vincolata da norme di legge troppo
rigide rispetto alle esigenze di un organismo che, per definizione,
deve essere elastico; questo mi sembra un obiettivo che la legge
persegue piuttosto bene.
Il secondo obiettivo, anche questo condivisibile, è quello di
creare un organismo che costituisca una "lobby" per la difesa e la
promozione dell'agricoltura di montagna. A tale proposito è stata
puntuale ed opportuna la precisazione del Consigliere Fiou, quando
ha voluto specificare, anche a seguito di indicazioni date dal
nostro gruppo in II Commissione, che questo organismo non ha
direttamente delle funzioni di ricerca, perché non è questo che fa,
ma può promuovere attività di ricerca che facciano altri. Questa
attività di "lobby", legittima, non solo non ci scandalizza, ma la
riteniamo opportuna, perché sappiamo quanto bisogno di protezione
abbia l'agricoltura di montagna, soprattutto nel contesto europeo,
sappiamo quante sono le difficoltà di esercitare un'agricoltura di
qualità nelle zone di montagna.
Un'ultima osservazione che voglio fare - perché può essere
possibile una confusione per i non addetti ai lavori - riguarda il
fatto di ritenere che l'innegabile miglioramento qualitativo della
produzione vinicola valdostana sia merito del CERVIM: questo direi
di no. Sono altri i compiti del CERVIM, caso mai è merito di
qualcun altro, in primo luogo dei viticoltori, poi dell'Assessorato
e soprattutto dell'Institut agricole, che ha svolto un'opera
preziosissima di consulenza e di sostegno anche per quei giovani
agricoltori che hanno voluto iniziare questa attività agricola, che
negli ultimi tempi per fortuna è diventata dignitosa e
moderatamente redditizia e permette oggi alla Valle d'Aosta di
presentarsi sul mercato italiano e europeo con una qualità di
prodotto importante. Prodotto che credo dovremmo continuare a
mantenere, soprattutto attraverso il perseguimento di obiettivi di
qualità, stando attenti a non farsi prendere troppo dall'entusiasmo
e a perseguire degli obiettivi di quantità, che sarebbero
incompatibili con il nostro mercato, con i nostri sistemi di
produzione e che inevitabilmente farebbero venir meno la qualità,
quindi potrebbero far perdere prestigio ad un prodotto che a fatica
è riuscito a ritagliarsi un suo mercato di "élite".
Queste sono le nostre osservazioni in merito al disegno di
legge, che - ripeto -accogliamo favorevolmente, sperando che tale
organismo, finanziato in maniera adeguata dalla Regione, funzioni,
perché è un organismo piuttosto complesso, dove vi sono molti
soggetti pubblici e privati, quindi il nostro augurio è che questo
soggetto raccolga i frutti, per i quali oggi stiamo approvando
questo provvedimento e per i quali vengono impiegati i fondi
regionali.
Presidente - La parola al Consigliere Lattanzi.
Lattanzi (CdL) - Questo mio intervento vale anche come
dichiarazione di voto. Ci sembra giusto esprimere il nostro parere
positivo su questo disegno di legge, diciamolo senza mezzi termini:
senza la presa di consapevolezza dell'Assessore su questo tema, il
CERVIM avrebbe senz'altro chiuso perché non aveva più le condizioni
per poter stare in piedi, quindi questo disegno di legge va nella
direzione di rendere efficace uno strumento che riteniamo molto
importante. Vi è un altro aspetto positivo, oltre a quello che
hanno già citato i colleghi e che non ripeto, cioè si passa da
un'attività di tipo passivo, la difesa "tout court" di un progetto
come quello della produzione del vino di montagna, ad
un'operatività attiva nel mercato dei vini. Ho acquisito con favore
il principio dell'aggiungere all'attività di ricerca... di
coordinamento della ricerca, perché è evidente che il CERVIM aveva
come limite la mancanza di mezzi per poter da solo arrivare a
promuovere la ricerca, ma il suo ruolo di coordinamento di istituti
che sono più adatti a questo tipo di presupposto sposta invece
l'attività primaria in un coordinamento delle produzioni di
montagna e una rappresentatività di "lobby" chiara, con un fine
preciso: quello di salvaguardare questa produzione per noi
importante. Credo che la stessa filosofia dovrebbe essere assunta
in tutti i campi della "vita" della nostra particolarità, proprio
perché è questo il processo positivo che può mettere nelle
condizioni non solo in generale la produzione di montagna... visto
che il CERVIM ha l'obiettivo ambizioso di coordinare tutti gli enti
interessati, dai produttori ai ricercatori del vino di montagna, ma
in particolare la nostra Regione, che ha bisogno di puntare sulla
qualità della sua proposta vitivinicola e abbiamo la necessità di
passare da un atteggiamento di difesa passiva ad un atteggiamento
di proposizione attiva.
Cogliamo con favore la filosofia che vi è in questo
provvedimento, che, se non vi fosse stato, avrebbe danneggiato
irrimediabilmente un lavoro iniziato che, purtroppo, era entrato in
una situazione di guado dalla quale non si usciva più. Auspichiamo
che questo possa essere lo strumento per rimettere in condizioni la
nostra Regione con i suoi attori protagonisti, in un contesto
nazionale e internazionale di difesa di un prodotto di qualità per
noi vitale.
Presidente - La parola al Consigliere Cesal.
Cesal (UV) - Dopo questo coro di consensi forse il mio
intervento potrebbe essere considerato persino inutile, tuttavia mi
pare opportuno sottolineare alcuni aspetti che giustificano
l'adozione di tale provvedimento. Credo che il CERVIM, lo dico
anche per le mie esperienze passate nel settore vitivinicolo,
rivesta per la Valle d'Aosta un'importanza notevole: si tratta di
un organismo che è molto più conosciuto fuori dalla nostra Regione
rispetto a quanto lo sia qui; è un organismo di prestigio che
aderisce ad organismi vari, tipo l'AREV, le "Regioni europee
vitivinicole", "l'Organisation internationale du vin"; è un
organismo che ha organizzato una serie di eventi di un certo
prestigio, tipo il "Concorso internazionale dei vini di montagna" e
svolge soprattutto un'azione di "lobby" a favore del settore della
viticoltura di montagna. Va ricordato, anche per indicare il
livello di prestigio che tale organismo ha raggiunto soprattutto in
campo internazionale, che il Presidente del Comitato tecnico
scientifico del CERVIM è un certo Fernando Bianchi di Aguiar,
eminente cattedratico portoghese, attualmente Sottosegretario
all'agricoltura del Portogallo. È stato fra l'altro anche il
Presidente del Comitato promotore per il riconoscimento della valle
del Douro come patrimonio mondiale dell'Unesco. È un personaggio
che nel settore è molto considerato, gode di un prestigio personale
e dà prestigio a tale organismo.
Vi era l'esigenza di andare ad adeguare la legge, che forse era
datata, rigida e bisognava in qualche modo delegificare; vi era la
necessità di andare a definire esattamente cosa può essere
considerato "viticoltura di montagna" e cosa non può esserlo,
perché questo è un aspetto importante su cui si è raggiunto un
equilibrio considerando i 600 metri di altitudine, il 30% di
pendenza e le zone svantaggiate sotto il profilo geografico
ambientale. Ho partecipato, in rappresentanza dell'Assessore, il
mese di maggio scorso, a Bolzano, all'assemblea annuale del CERVIM.
Vi posso garantire che tale organismo viene considerato da tutti
gli attori presenti come un organismo su cui puntare e in grado di
rappresentare gli interessi della viticoltura "eroica" in tutti gli
ambienti che contano, compresa l'Unione europea. Questa modifica
della legge, pertanto, non può che tornare a vantaggio di tale
settore e permettere all'organismo in questione di funzionare in
maniera più spedita.
Sappiamo che l'attuale Presidente, il Dott. Odisio, ha
rinunciato a ricoprire questa carica per impegni professionali a
cui non può derogare, mi auguro che il prossimo presidente di
nomina regionale sia un personaggio con le capacità necessarie per
condurre tale organismo in maniera intelligente e fargli compiere
un altro salto di qualità. In Valle d'Aosta abbiamo il difetto di
"piangerci addosso", tutte le cose funzionano male andiamo a
cercare degli esempi altrove. In questo caso abbiamo qualcosa che
funziona benissimo e gode di prestigio, quindi riteniamo che vada
valorizzato. Sarà estremamente importante la nomina del prossimo
presidente per ottenere i risultati che tutti auspichiamo.
Presidente - La parola al Consigliere Viérin Marco.
Viérin M. (SA) - Il mio intervento vale anche come dichiarazione
di voto, anche per problemi di tempo in un Consiglio con un ordine
del giorno così gremito. Innanzitutto crediamo che su tale
argomento vada fatta una premessa di questo tipo - mi collego anche
a quanto ha detto il Consigliere Cesal -: nel settore dei vini di
montagna e in quello della produzione del vino nella nostra regione
credo siano state fatte cose molto importanti, ritengo che questo
settore vada preso ad esempio per come si è evoluto e si è imposto
sul mercato e il CERVIM ha dato un suo contributo. È vero che oggi
il CERVIM deve evolversi anche come struttura, come è stato detto
da altri colleghi, però la premessa andava fatta perché le scelte
operate hanno dimostrato di condurci a risultati tangibili. Come
hanno detto anche i relatori Fiou e Fey, questa proposta di far
fare un salto di qualità al CERVIM, soprattutto per avere una
struttura più snella, era doverosa e noi la condividiamo appieno,
sperando che questa modifica porti un miglioramento nel lavoro per
la salvaguardia dei vini di montagna anche nella nostra Regione.
Questo è un esempio, perché interventi di questo tipo potrebbero
essere fatti in altri settori, per fare in modo che la gente possa
vivere in montagna ed evitare il fenomeno dell'abbandono delle
località montane; quindi voteremo con soddisfazione tale
provvedimento.
Presidente - Se nessun altro chiede di intervenire, dichiaro
chiusa la discussione generale. Si passa all'esame dell'articolato,
ricordando che il disegno di legge ha avuto parere favorevole della
II Commissione a maggioranza e della III all'unanimità.
Pongo in votazione l'articolo 1:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 2:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 3:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 4:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 5:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 6:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 7:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 8:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 9:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 10:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 11:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 12:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 13:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 14:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 15:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione l'articolo 16:
Consiglieri presenti, votanti e favorevoli: 28
Il Consiglio approva all'unanimità.
Presidente - Pongo in votazione la legge nel suo complesso:
Consiglieri presenti, votanti e favorevoli: 29
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK