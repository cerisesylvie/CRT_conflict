Consiglio Regionale della Valle d'Aosta - Oggetto del Consiglio n. 724 del 3 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 724 del 3 luglio 2019 - Resoconto
OGGETTO N. 724/XV - Approvazione di mozione: "Impegno per la
riorganizzazione degli orari dei servizi ferroviari con la garanzia
di una riduzione dei tempi di percorrenza rispetto agli
attuali".
Rini (Presidente) -
Punto 4 all'ordine del giorno. Per
l'illustrazione la parola alla collega Minelli.
Minelli (RC-AC)
- La legge regionale 22 del 2016
all'articolo 1, punto a), afferma la necessità di elettrificare,
ammodernare, raddoppiare selettivamente e velocizzare la linea
ferroviaria Aosta-Ivrea. L'accordo quadro che è stato firmato nel
dicembre 2007 tra RFI e la Regione Valle d'Aosta, all'allegato D
prevede espressamente la velocizzazione della tratta Ivrea-Aosta,
attraverso degli interventi sull'armamento, l'elevazione a rango C
della linea e altri interventi tecnologici.
Nella bozza del programma strategico di interventi sulla
ferrovia, ai sensi della legge che ho citato, recentemente
esaminato anche in Commissione, è stato individuato l'obiettivo di
collegare Aosta a Torino Porta Susa in un'ora e trenta minuti, che
è l'obiettivo a cui, a nostro avviso, bisogna tendere. Ci sono
state in questo anno delle dichiarazioni dell'Assessore regionale
ai trasporti - ce lo ha detto anche in Commissione - che
l'importanza di ridurre a un'ora e quaranta minuti il tempo di
percorrenza tra Aosta e Torino Porta Nuova è un obiettivo
importante. Però questa impostazione, che è consolidata dalla
normativa, dagli accordi e dai programmi, è parzialmente
contraddetta dalla bozza del Piano regionale dei trasporti, in cui
si prevede una riorganizzazione degli orari ferroviari che non
porterebbe a una reale velocizzazione, ma, al contrario, a un
ulteriore allungamento dei tempi di percorrenza. Più precisamente
questa bozza del PRT prevede che per il tragitto tra Aosta e
Pont-Saint-Martin si impieghi un'ora; attualmente il tempo di
percorrenza è di 45 minuti. Per la tratta Aosta-Ivrea
diventerebbero un'ora e quindici minuti, contro i 58 attuali. Per
arrivare a Torino Porta Susa due ore e quindici, contro il tempo di
un'ora e trenta, dicevo già prima, previsto dal programma
strategico che è in corso di approvazione.
Ovviamente noi riteniamo che il cadenzamento, anche con il
collegamento alle vallate laterali, è utile e deve essere
contemplato, però non deve andare a scapito della velocità dei
collegamenti. Gli obiettivi che sono individuati nel programma
strategico per la ferrovia, 50 minuti da Aosta a Ivrea e un'ora e
trenta da Aosta a Torino Porta Susa, devono essere perseguiti. Le
proposte di cadenzamento previste dalla bozza di PRT, a nostro
avviso, vanno ricalibrate. È questa la fase di studio del PRT e
quindi l'esigenza prioritaria della velocizzazione deve essere
tenuta in debito conto.
Per questi motivi, la mozione impegna l'Assessore ad agire
perché la riorganizzazione degli orari dei servizi ferroviari
prevista dal PRT riesca a coniugare la sistematicità e la
regolarità con la rapidità dei collegamenti, garantendo una
riduzione rispetto agli orari attuali. Il secondo punto prevede che
nel Piano regionale dei trasporti ci siano tutti gli interventi
infrastrutturali necessari, perché ci sono ovviamente, per
raggiungere questo obiettivo. Noi crediamo che sia possibile
riuscire a inserire nel PRT i cardini, i punti importanti del
programma strategico.
Presidente -
Apriamo la discussione generale. Ci sono
richieste di intervento? Se non ci sono richieste di intervento,
chiudo la discussione generale. Per la replica, la parola
all'assessore Bertschy.
Bertschy (AV)
- L'impegno è accoglibile e fa parte della
strategia che i due programmi che stiamo mettendo in campo, il
programma strategico per lo sviluppo della ferrovia e il Piano
regionale dei trasporti, devono saper comprendere, cercando di
trovare un buon compromesso fra l'esigenza di avere una
sistematicità dell'organizzazione dei trasporti e l'efficienza data
dalla puntualità, ma non solo, perché alla puntualità bisogna
aggiungere la velocità dei collegamenti. L'obiettivo del Piano
regionale dei trasporti è molto alto e si pone in una logica di
visione su tutta una serie di opportunità che dovremmo saper
cogliere, ma anche di valorizzazione di quello che è necessario
fare nell'insieme degli investimenti che già oggi, all'interno del
bilancio pubblico, sosteniamo: l'organizzazione degli investimenti
sul TPL (trasporto pubblico locale) e sulla ferrovia, che sono una
voce importante nel nostro bilancio, devono trovare una migliore
integrazione, per rendere complementare, efficace e affidabile il
sistema dei trasporti.
L'indicazione del cadenzamento nel Piano regionale dei
trasporti, che è un'indicazione a cui tendere, non deve far venire
meno il fatto che l'obiettivo di tutti noi è di portare in Valle
d'Aosta e fuori le persone con puntualità. È chiaro che alle
condizioni di oggi è difficile per il Piano regionale dei trasporti
individuare questa azione. Invece, io credo che quello che sapremo
fare nel programma strategico, ci permetterà poi di migliorare le
indicazioni che sono uscite al Piano regionale dei trasporti. Per
essere ancora più concreti, sarebbe poi estremamente interessante
definire il tempo di viaggio non solo da stazione a stazione, ma
anche, per i residenti e i cittadini valdostani, dal luogo di
partenza, quindi una valle laterale o una zona più distante dai
punti di collegamento del trasporto ferroviario, al punto di
arrivo. Un conto è partire semplicemente dal momento in cui si sale
sul treno in stazione, un altro conto è definire come tempo di
percorrenza tutto il tragitto. Dico questo perché, per rendere
appetibile il trasporto pubblico e rispettoso delle esigenze dei
cittadini al di là di dove abitano, il cadenzamento previsto
attualmente è legato anche a cercare di rendere più efficiente il
collegamento con il TPL. È inutile andare veloce ad Aosta o a
Torino, se poi la gente deve aspettare troppo il pullman per
tornare a casa dal punto in stazione.
Siamo, quindi, d'accordo ad accogliere questa osservazione,
nella logica però di lavorare sul Piano regionale dei trasporti con
sempre maggiore attenzione a rendere complementari i due servizi.
Avremo delle iniziali dimostrazioni di questa prima possibilità
quando si potrà iniziare il lavoro che è previsto, legato
all'eliminazione della rottura di carico. Sappiamo bene che - in
questi giorni abbiamo fatto tutta una serie di sopralluoghi con i
sindaci - l'aspetto al quale tutti miriamo è di definire un
programma dei servizi che tenda almeno all'obiettivo di arrivare in
un'ora e quaranta a Torino, però poi abbiamo bisogno di rendere
affidabile questa linea e, per agganciarmi alla domanda numero due,
di prevedere quegli investimenti sull'infrastruttura che sono
assolutamente necessari.
In questi giorni abbiamo fatto dei sopralluoghi per verificare
quali degli undici passaggi a livello attualmente ancora presenti
in Valle d'Aosta potranno essere eliminati. Diciamo che la
valutazione è stata positiva su alcuni passaggi a livello, mentre
su altri credo che dovremo definitivamente smettere di cercare di
lavorarci, perché è talmente complicato riuscire a realizzare nuove
viabilità e nuovi percorsi all'interno dei paesi, che sono
difficilmente eliminabili. Però, se riuscissimo attraverso le
risorse che ci sono state date a eliminarne ancora quattro o cinque
e a continuare a sollecitare la Regione Piemonte, per lavorare a
eliminare una buona parte dei 65 passaggi a livello che sono ancora
presenti (sono 68, ma 3, mi pare, siano in corso di esecuzione) è
chiaro che migliorerebbe di molto il problema della puntualità,
perché tutta una serie di problemi nasce dalla mancata chiusura o
apertura dei passaggi a livello.
Quindi la mozione è accoglibile e credo che una buona parte di
quello che stiamo facendo faccia parte della discussione e avremo
modo di tornarci nel dibattito sul programma strategico, pertanto
lavoreremo seguendo queste indicazioni.
Presidente -
Sempre in replica, ci sono altre richieste?
Ha chiesto la parola la collega Minelli.
Minelli (RC-AC)
- Accogliamo favorevolmente l'impegno
dell'Assessore ad accettare questa mozione. La questione degli
interventi infrastrutturali ovviamente riguarda i passaggi a
livello che sono stati citati, che poi per la nostra tratta non
risultano essere moltissimi rispetto a quelli della parte
piemontese, però ci saranno anche degli altri interventi che
riguardano proprio i punti di scambio nelle stazioni, che sono poi
anche quelli che, per il cadenzamento previsto nel PRT, saranno
particolarmente importanti. Peraltro, già durante la presentazione
da parte dei tecnici, in particolare dell'ingegner Ciurnelli, a
Palazzo regionale del PRT, questa esigenza di coniugare la
sistematicità e la regolarità dei trasporti con la velocizzazione e
il cadenzamento da parte nostra era stata avanzata. Sicuramente in
questo senso ci sarà ancora del lavoro da fare, però l'obiettivo di
tutti credo sia di avere la velocizzazione dei trasporti e allo
stesso tempo di privilegiare, così come previsto dal PRT - perché
questa è la filosofia che sottende all'intero piano - privilegiare
il trasporto pubblico locale.
Siamo anche coscienti del fatto che, proprio per quello che
riguarda le vallate laterali, questo è un problema serio, perché
non possiamo pensare soltanto ai collegamenti sulla parte centrale
della vallata, al collegamento del trasporto pubblico che poi si
colleghi a quello ferroviario. C'è tutto un problema di località
che sono sparse sui fianchi della montagna, dove il trasporto
pubblico non potrà mai arrivare. Quindi sicuramente noi dobbiamo
pensare a una integrazione del trasporto pubblico, inteso in
maniera generale, quindi il trasporto pubblico locale e il
trasporto collettivo. Su questo bisognerà fare dei ragionamenti,
che peraltro la IV Commissione, la III Commissione e il gruppo di
lavoro che si è creato stanno cercando di fare a proposito della
legge sulla mobilità sostenibile.
Presidente -
Ha chiesto la parola il collega Aggravi per
dichiarazione di voto.
Aggravi (LEGA VDA)
- Una battuta per esprimere la nostra
dichiarazione di voto. Condividiamo i contenuti e i buoni propositi
della mozione. Fa molto strano però che questo punto non sia
trattato, o forse non ce ne siamo resi conto, nel cronoprogramma
che ieri avete sottoscritto. Comunque voteremo a favore di questa
mozione.
Presidente -
Se non ci sono altre dichiarazioni di voto,
possiamo aprire la votazione.
Esito della votazione:
Presenti, votanti e favorevoli: 34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK