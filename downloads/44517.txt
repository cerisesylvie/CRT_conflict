Consiglio Regionale della Valle d'Aosta - Oggetto del Consiglio n. 1501 del 11 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1501 del 11 maggio 2022 - Resoconto
OGGETTO N. 1501/XVI - Interpellanza: "Verifiche della Regione
sulla discarica di Pompiod alla luce dell'articolo 5 del Piano
regionale dei rifiuti 2022-2026".
Bertin (Presidente)
- Ritorniamo al punto n. 30
dell'ordine del giorno. Per l'illustrazione dell'interpellanza, si
è prenotata la consigliera Erika Guichardaz, ne ha facoltà.
Guichardaz E. (PCP) -
Durante il dibattito dello scorso
Consiglio regionale, che aggiornava il piano dei rifiuti, lei,
Presidente, è intervenuto dicendo che nel caso specifico di Pompiod
e di Chalamy si sta giungendo a delle soluzioni del problema in
maniera diversa, in maniera coordinata con i territori e coordinata
con i Comuni.
Questo tema lo avevamo affrontato molte volte e sappiamo bene
che le due discariche hanno volumi diversi e una situazione diversa
fra loro. Vi è un'istanza di modifica delle autorizzazioni di
Chalamy, relativamente al progetto di allestimento, mentre per
quello che riguarda Pompiod invece vi è un procedimento di riesame
di rinnovo dell'autorizzazione della discarica, autorizzazione che
era stata sospesa a seguito del sequestro.
In una precedente interrogazione sulle soluzioni trovate
rispetto alle due discariche, sembrava che si fosse lontani dal
trovare un accordo, mentre dalla sua risposta dell'altro giorno
apprendiamo con favore che invece queste soluzioni forse sono più
vicine.
In quell'occasione avevamo quindi appreso che rispetto a Chalamy
vi erano delle interlocuzioni con la proprietà, i gestori e il
Comune, mentre per Pompiod c'era una volontà da parte dei portatori
di interesse - il Comune, ma soprattutto l'ente gestore della
discarica - a fare delle valutazioni diverse sull'opportunità di
proseguimento dell'attività all'interno del sito.
Proprio su questa seconda discarica infatti sono notevoli i
problemi evidenziati dalle perizie della Procura che dovranno
comunque essere ancora risolti prima di qualsiasi nuova soluzione,
quindi immaginiamo anche per questo che allora aveva dato questa
risposta.
Su quest'ultimo punto ricordiamo, ma lo avevamo già visto altre
volte, che rispetto a Pompiod proprio c'era anche una carenza nella
documentazione progettuale rispetto a quanto evidenziato dalla
Procura, nonché diversi aspetti critici relativi alla barriera di
confinamento, ai sistemi di contenimento e di abbattimento delle
polveri, al sistema di monitoraggio delle acque sotterranee, e
proprio nella risposta a un'altra interpellanza invece aveva
sottolineato che era intenzione della Regione, di concerto con il
Corpo forestale e l'ARPA, di avviare una campagna aggiuntiva di
monitoraggio ambientale relativamente alle principali matrici
ambientali che coinvolgeranno in particolare lo stato delle acque
sotterranee, la presenza di fibre di amianto aerodisperse e le
deposizioni al suolo delle aree di maggiore ricaduta.
Immaginiamo quindi che tutte queste dichiarazioni rimangano in
piedi e, come le dicevo, abbiamo accolto con favore anche l'idea
che si arrivi presto a una soluzione.
Tutto ciò premesso, le domande che poniamo sono quelle di
conoscere, se è possibile, le soluzioni e le interlocuzioni
avviate, nonché quali siano le verifiche che la Regione intende
avviare sulla discarica di Pompiod, proprio rispetto a quell'ultima
legge approvata e quell'articolo 5, soprattutto rispetto al comma
2, che comunque prevede che rispetto alle discariche vi sia una
sorta di conformità rispetto alla normativa previgente e quindi che
cosa in questo caso s'intenda fare soprattutto rispetto a questo
sito che, naturalmente, è forse in una fase più avanzata rispetto
all'altra.
Presidente -
Per la risposta il presidente Lavevaz ne ha
facoltà.
Lavevaz (UV) -
Innanzitutto va ricordato che - come più
volte detto sia in Commissione durante le audizioni che credo anche
durante il dibattito sull'approvazione del Piano rifiuti -
l'autorizzazione all'esercizio della discarica di Pompiod al
momento è pressoché scaduta. Quindi, come noto, in fase di rinnovo
la ripresa della coltivazione potrà avvenire solo eventualmente nel
caso in cui questo rinnovo venga concesso e dopo l'analisi puntuale
di tutte le documentazioni, di tutto il progetto, di tutto quanto
dovrà essere riproposto, perché un rinnovo in buona sostanza
richiede una serie di documentazione che è quasi pari a quella
dell'avvio della discarica.
Peraltro il procedimento penale che lei ha citato si è concluso
con un'erogazione di una sanzione pecuniaria relativa solo alla
fattispecie di CER conferiti, disponendo peraltro che tutto il
materiale che è stato conferito lì debba rimanere. Non è previsto
che nulla venga rimosso, anzi, la ditta ha anche completato a oggi
tutta la fase di impermeabilizzazione, di posa del telo sopra
questo materiale già conferito e la discarica è in buona sostanza
pronta a recepire il materiale nuovo.
Ad oggi, questo solo per chiarezza di tutti, la discarica non è
operativa e il procedimento di rinnovo non è ad oggi stato
riavviato.
Per quanto riguarda invece le soluzioni d'interlocuzioni avviate
con i due Comuni, senza entrare nel dettaglio perché le questioni
sono aperte in una fase di trattativa piuttosto avanzata, peraltro
da allora ad oggi, quindi nelle ultime settimane, sono stati fatti
degli ulteriori passi avanti, nella fattispecie con Pompiod è stato
fatto un primo passaggio anche con la proprietà, quindi si sta
cercando di arrivare a una soluzione - come ho detto nell'ultimo
Consiglio - che da un lato risolva le problematiche del territorio,
attuali e future, perché sappiamo che avremo necessità
probabilmente di ulteriori discariche d'inerti per tanti motivi e,
dall'altro, una necessità del territorio che giustamente ha
sollevato delle problematiche inerenti ad altre tipologie di
gestione di questi due siti.
I Comuni sono stati parte proattiva nella ricerca di queste
soluzioni e lo sono anche in questa fase di studio della
prospettiva futura; questo comporterà anche probabilmente
un'individuazione di una soluzione anche rispetto alla
progettazione del sito, parlare di progettazione magari è un po'
pomposo ma di fatto è così nel senso che ovviamente l'obiettivo
finale, sia nell'uno che nell'altro caso, è comunque quello del
recupero ambientale di due siti.
Il recupero ambientale può essere fatto in tanti modi, su
Chalamy ovviamente è più semplice perché è un'area perfettamente
piana con un buco, quindi il recupero ambientale vuol dire
riportare quell'area in piano con delle soluzioni di utilizzo
successivo che il Comune, parlando anche con i proprietari, ha
ipotizzato che possono essere di qualsiasi tipo di sviluppo perché
è un'area facilmente valorizzabile.
Su Pompiod invece la situazione può essere diversa, nel senso
che lì con il Comune bisognerà capire quale può essere lo sviluppo
successivo, potrà essere un'area che serve all'accesso anche
dell'area mineraria che c'è sopra eccetera.
A seconda di quello che si vorrà fare di quell'area e delle
destinazioni intorno, bisognerà studiare come ridelimitare in buona
sostanza il profilo del terreno, questo intendo come
progettazione.
Questo comporterà anche la definizione finale della quantità di
materiali che potrà essere conferita perché ad oggi, vado a
memoria, mi sembra che Pompiod sia sui 200 mila metri cubi e
Chalamy circa dieci volte di più, circa 2 milioni di metri cubi,
quindi c'è un ordine di grandezza di mezzo.
Quello che si sta cercando di fare è di trovare delle soluzioni
che ipotizzino già delle destinazioni future di quelle due aree,
quindi d'accordo con i Comuni, e dall'altro con i gestori e la
proprietà arrivare a una soluzione che permetta una gestione
probabilmente pubblica di quelle due aree limitandole a un
conferimento di materiale inerte. Questo è quello che si sta
cercando di portare a casa come risultato finale.
Le trattative sono in corso e cercheremo di portare questo
risultato che credo sia nell'interesse della comunità, non soltanto
delle aree interessate da queste due discariche ma proprio perché
la problematica degli inerti sarà un problema nei prossimi anni che
è stato evidenziato in maniera molto chiara.
Sull'ultima domanda "Quali siano le verifiche che la Regione
intende avviare sulla discarica di Pompiod", questa sarà una
conseguenza di quello che verrà da queste trattative e da quella
che sarà la destinazione poi della discarica. In questo momento è
difficile dare una risposta, nel senso che non c'è
un'autorizzazione in atto, o meglio sta per scadere, ci sarà la
necessità di un rinnovo eventualmente che deciderà un ambito di
manovra di questa discarica e la conferenza di servizi che darà
l'autorizzazione, definirà anche eventualmente gli ambiti e i
controlli che andranno fatti.
In questo momento non ho una risposta precisa.
Presidente -
Per la replica, consigliera Erika
Guichardaz, ne ha facoltà.
Guichardaz E. (PCP) -
Naturalmente accogliamo con favore
quanto lei ha detto e soprattutto anche il fatto che naturalmente
non si dimentichi anche quanto segnalato dalla Procura all'interno
di quegli atti, proprio perché non si tratta semplicemente a questo
punto di andare avanti rispetto a quanto c'è già ma ci sono
comunque ancora delle azioni da fare nonostante la ditta abbia già
investito molto in questo momento, ma sappiamo bene che - sia a
livello progettuale ma anche a livello successivo di monitoraggio
del sito, di ripristino ambientale - saranno diverse le cose da
mettere in atto.
Sicuramente la preoccupazione, e mi ci metto anche io, visto che
abito proprio lì, c'è e c'è nella popolazione. Spero che quanto lei
ci ha detto sia comunque in qualche modo preso maggiormente in
carico anche da chi amministra, e lo abbiamo potuto vedere anche in
audizione di Commissione. Rispetto a come si trattava prima il
tema, adesso c'è sicuramente molta più sensibilità da parte di
tutti, proprio perché quanto veniva segnalato dagli abitanti, molto
probabilmente, era una preoccupazione legittima.
Rispetto ad alcune delle segnalazioni anche fatte dal Comitato
di Pompiod in audizione, noi abbiamo chiesto anche contezza delle
fideiussioni rispetto alla discarica e sotto questo punto di vista
vorrei segnalare un problema che molto probabilmente è da
affrontare ma da affrontare anche in modo più ampio, perché la
stessa Commissione parlamentare d'inchiesta sulle attività illecite
connesse al ciclo dei rifiuti se ne sta occupando ed è proprio la
questione della tempistica delle fideiussioni, nel senso che spesso
ci troviamo magari a essere in scadenza della fideiussione e magari
a dover, come in questo caso, avviare ancora diverse attività.
Quindi molto probabilmente sarebbe importante, anche per le
future autorizzazioni, tenere in maggiore considerazione questo
aspetto, perché naturalmente adesso sappiamo bene che cosa vuol
dire la questione del monitoraggio; è anche vero che naturalmente
le tempistiche, rispetto alle discariche per inerti, rispetto a
quelle per rifiuti speciali non pericolosi, naturalmente sono
diverse.
Ritengo infine importante e condivisibile riportare quanto
troviamo nelle conclusioni della perizia della Procura, ossia che
un sito di discarica rimarrà tale nel tempo, recintato, sorvegliato
e manutenuto, come lei giustamente ha detto, concordando
naturalmente con i portatori d'interessi e le comunità interessate,
una destinazione d'uso compatibile, quale ad esempio la
riforestazione per il ripristino paesistico dell'area.
Quindi questo che lei ci ha detto un po' ci conforta e
naturalmente speriamo che si vada in quell'ottica.
Presidente -
Per i minuti restanti, consigliera
Minelli.
Minelli (PCP) -
Solo una precisazione. Lei ha detto,
Presidente, giustamente che l'applicazione dell'articolo 5 comma 2
a questa situazione dipenderà dalle decisioni che verranno prese.
In ogni caso, qualsiasi decisione verrà presa, quell'articolo con
quel comma, anche a una discarica per inerti di tipo pubblico,
dovrà essere preso in considerazione.
Di conseguenza, a mio avviso, conviene - se la direzione in cui
si pensa di andare è quella, poi ovviamente ci saranno i tempi e le
decisioni conseguenti - però pensare fin da ora a che tipo di
verifica di conformità deve essere fatta, è cosa da pensare, anche
perché lì, come è stato detto, c'è un pregresso e di conseguenza il
pregresso non può essere semplicemente annullato dalla posa di un
telo, considerati i materiali che sono stati depositati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK