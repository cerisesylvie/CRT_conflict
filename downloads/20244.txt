Consiglio Regionale della Valle d'Aosta - Oggetto del Consiglio n. 230 del 19 novembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 230 del 19 novembre 2003 - Resoconto
OGGETTO N. 230/XII - Tutela delle esigenze dei lavoratori
atipici in Valle. (Interpellanza)
Interpellanza
Visti gli esiti della recente indagine degli artigiani della
Cgia di Mestre sulla diffusione dei lavoratori atipici in
Italia;
Appreso che nella graduatoria delle regioni stilata secondo
la percentuale del numero dei lavoratori atipici in rapporto al
totale degli occupati, la Valle d'Aosta si colloca al secondo
posto, con una percentuale del 37,50%, a fronte di una percentuale
del 31,7% a livello nazionale;
Considerato che, pur tenendo conto di eventuali imprecisioni
derivanti dal fatto di operare su piccoli numeri, tale dato denota
una situazione di significativa presenza di lavoro precario,
avvalorata anche dai dati delle agenzie interinali presenti in
Valle;
Ritenendo che questa situazione di lavoro precario non possa
non trovare eco all'interno delle politiche regionali, che
dovrebbero farsi carico delle esigenze tipiche di questa
particolare categoria di lavoratori, sia per quanto riguarda
l'accesso ad eventuale forme mirate di formazione professionale sia
per quanto riguarda eventuali misure atte a sopperire alle attuali
carenze di protezione sociale;
I sottoscritti Consiglieri regionali
Interpellano
l'Assessore competente per sapere:
1) come valuta i dati sui lavoratori atipici in Valle, emersi
dall'indagine di cui in premessa;
2) se, e come, intenda farsi carico, all'interno del piano
regionale di politiche del lavoro, delle particolari esigenze di
formazione e di tutela sociale presenti in questa categoria di
lavoratori.
F.to: Squarzino Secondina - Riccarand
Président - La parole à la Conseillère Squarzino Secondina.
Squarzino (Arc-VA) - Recentemente sono stati diffusi i dati di
un'indagine effettuata dalla CGIA di Mestre sulla presenza dei
lavoratori atipici in Italia. In base a tale indagine la Valle
d'Aosta si colloca al 2° posto di una graduatoria delle regioni,
stilata secondo la percentuale del numero dei lavoratori atipici,
in rapporto al totale degli occupati, con una percentuale del
37,50%, a fronte di una percentuale del 31,7% a livello
nazionale.
Certamente - come si ricorda ogni volta che si confrontano i
dati della nostra regione con quelli di altre regioni italiane -,
il fatto che si operi sempre su piccoli numeri ci fa prestare
attenzione ai dati forniti, perché i piccoli numeri possono
stravolgere la realtà e incidere in modo determinante sulle
percentuali. Come vede, Assessore, la nostra attenzione non è tanto
rivolta a sapere esattamente le percentuali, non è tanto questo che
ci interessa! Ci interessa invece affrontare un tema che non
possiamo eludere: non possiamo non prendere atto che, anche in
Valle, siamo di fronte al diffondersi del fenomeno di lavori
atipici, come lo denotano anche i dati forniti dalle stesse agenzie
interinali presenti in Valle d'Aosta. Si tratta di un fenomeno
esistente, che coinvolge - al di là delle percentuali più o meno
alte - centinaia di persone che vivono e lavorano in Valle; un
fenomeno che non può non interpellare i responsabili della
politica, specie quelli che si occupano delle strategie per
favorire l'insorgere e il mantenimento del lavoro.
A noi pare che questa tipologia di lavoratori presenti almeno 2
bisogni fondamentali, come si indica, in sintesi,
nell'interpellanza. Il primo: essere aiutati a passare dalla fase
dei lavori atipici, utili per un periodo di studio, per il primo
contatto con diverse realtà lavorative, alla fase di un lavoro più
stabile; il secondo: essere tutelati anche nel periodo di
intervallo fra un lavoro atipico e un altro lavoro atipico, in modo
che sia attivata una serie di sicurezze, legate, nel nostro
sistema, al periodo lavorativo (nell'interpellanza le chiamiamo
"carenze di protezione sociale"). Ci chiediamo perché non si fa
qualcosa affinché, anche per questi lavoratori atipici, nel periodo
in cui non sono tutelati dal contratto di lavoro, non possa essere
previsto un minimo di sistema di garanzie rispetto alla protezione
sociale. Per questo riteniamo sia utile porre tale problema
all'attenzione della Giunta.
Ci interessa sapere innanzitutto quale valutazione viene data
rispetto ai dati emersi dall'indagine, ma soprattutto rispetto a
quelli che avete in vostro possesso, rispetto a quanto sta
succedendo in Valle e, poi, se e come la Giunta intenda farsi
carico, all'interno del piano regionale di politiche del lavoro -
che so essere in predisposizione -, dei percorsi formativi e anche
(non so in quale modo) di strumenti di tutela sociale richiesti da
questa categoria di lavoratori.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Innanzitutto il problema della
flessibilità è di grande rilevanza. Se pensiamo anche ad una
normativa nazionale, il cosiddetto "decreto legislativo n. 30" e
poi le applicazioni successive, avremo a che fare, nel prossimo
futuro, con nuove forme di lavoro atipico, dal contratto di
somministrazione al lavoro intermittente, al lavoro ripartito, alle
prestazioni occasionali, al lavoro a progetto, al contratto di
inserimento… e si potrebbe continuare,
per cui questa è una problematica che va vista con grande
attenzione.
Rispetto al concetto di flessibilità e del lavoro atipico c'è
anche una confusione terminologica, nel senso che, in primo luogo,
non c'è una definizione pienamente condivisa di cosa viene fatto
rientrare nella "flessibilità", anzi, si deve sottolineare che del
termine "flessibilità" nell'uso quotidiano ne viene fatto un
utilizzo generalistico, tanto che questo concetto appare ormai come
uno "slogan"; inoltre, che le dimensioni della flessibilità sono
eterogenee e riguardano differenti aspetti del rapporto di lavoro,
quali ad esempio: entrate ed uscite dal mercato del lavoro, livello
e struttura delle retribuzioni,
orari…
In linea generale la flessibilità viene distinta in numerica
(quanto incide in termini esclusivamente quantitativi), funzionale
(la possibilità di utilizzare in modo flessibile la prestazione di
lavoro) o salariale (legata agli elementi flessibili della
retribuzione); pertanto tale concetto abbraccia una pluralità di
situazioni. Questo genera elementi di confusione sul piano
informativo, proprio perché manca una definizione chiara, mi pare
di averlo detto in modo specifico.
Per quanto riguarda l'indagine richiamata, che è stata fatta da
un'associazione di categoria, la Confartigianato di Mestre, vengono
inseriti tra le posizioni atipiche i lavoratori assunti con
contratto di apprendistato: questa, a nostro avviso, è
un'operazione impropria. Ci si deve infatti interrogare se un
lavoratore interinale con un contratto che può essere di durata
anche di un solo giorno, è confrontabile con un lavoratore assunto
con un contratto comunque a tempo indeterminato - come nel caso
degli apprendisti - e che prevede anche della formazione
obbligatoria, per cui bisogna intanto intendersi sulla definizione
del "lavoro atipico". Al di là di questo, l'indagine dai dati che
vengono forniti sembra far riferimento a valori di stock, ovvero
dati riferiti al complesso degli occupati. Se così fosse, nel caso
del lavoro interinale si sarebbe dovuto tradurre il monte ore
lavoro (cioè il numero di contratti moltiplicato per la loro
durata) in lavoratori equivalenti su base annua.
Prendendo per buoni i dati forniti dalla Confartigianato di
Mestre, considerato che nel 2002 le assunzioni con contratto di
lavoro interinale sono state in Valle d'Aosta 3.300 e che lo stock
di occupati in posizione di lavoro interinale evidenziato
dall'indagine risulta pari a 1988 unità, ne risulterebbe che in
Valle d'Aosta ogni lavoratore interinale sarebbe mediamente stato
assunto poco più di una volta e mezzo nell'arco dell'anno, quindi
avrebbe avuto dei periodi di lavoro particolarmente lunghi, in
buona sostanza la durata media dei contratti per uno stock di 1988
unità avrebbe dovuto essere pari a circa 220 giorni, il che, direi,
è "un'atipicità nell'atipicità". È comprensibile che si tratta di
dati non attendibili, anche perché la situazione della Valle
d'Aosta si porrebbe in netta controtendenza rispetto ad altre
realtà nazionali. Infatti, i dati che vengono forniti dal CNEL sul
lavoro interinale in Italia - ma confermati anche dai dati
regionali - ci dicono che il lavoro interinale mediamente impegna
77 giorni di lavoro per ogni lavoratore; sono più frequenti
comunque i contratti interinali di 20 e 30 giorni di lavoro, mentre
sono molto rari quelli al di sotto di 20 giorni e, ancor più rari,
quelli sopra i 90 giorni.
Senza voler entrare nel merito di questioni metodologiche,
perché non mi sembra il caso, questi esempi risultano però utili
per capire che, per poter affrontare correttamente il problema, è
necessaria molta cautela nella lettura e nell'interpretazione dei
dati e, soprattutto, è necessario disporre di dati affidabili.
Passando alla situazione specifica della Valle d'Aosta, si deve
innanzitutto sottolineare che la realtà del lavoro atipico nella
nostra regione non è molto diversa da quella relativa alle altre
regioni del nord ovest. In particolare, anche il mercato del lavoro
valdostano appare sempre più interessato da forme contrattuali di
lavoro atipiche, considerato che la quota dei lavoratori assunti
con contratti di formazione lavoro, part-time ed a termine è
arrivata, nel 2002, a spiegare oltre i 3/4 della domanda di lavoro
di flusso, quindi delle assunzioni. La crescita dell'incidenza di
queste forme contrattuali è costante e, nell'arco degli ultimi 10
anni, essa è più che raddoppiata. Soltanto nel corso dell'ultimo
quadriennio le assunzioni con contratti atipici sono cresciute del
40% ed il loro peso è passato dal 61,1% del 1999 al 77,9% del
2002.
Tra le diverse tipologie contrattuali considerate "atipiche", il
ruolo di gran lunga più importante è svolto dai contratti a tempo
determinato, i quali, nel periodo 1999-2002 (compresi anche i
contratti di formazione lavoro), hanno mediamente inciso per poco
meno del 90% sul totale degli atipici ed hanno avuto un'incidenza
di circa il 60% sul totale degli avviamenti. Rilevante è anche il
ruolo che è andato assumendo il lavoro interinale. A partire dal
1999, primo anno di introduzione di questo strumento, le assunzioni
avvenute in base a questa forma contrattuale sono progressivamente
cresciute, passando dalle circa 700 unità del 1999, alle circa
3.300 del 2002. Sul complesso degli avviamenti questo specifico
rapporto di lavoro è arrivato ad avere, nel 2002, un'incidenza del
14% sul complesso delle assunzioni. Lo scorso anno sembra però
mettere in luce alcune novità rispetto a questo strumento.
In particolare, si deve notare che pur essendo ancora in
aumento, il ricorso al lavoro interinale cresce a tassi annuali
sensibilmente decrescenti: si pensi che nel 2001 le assunzioni con
questa forma contrattuale erano cresciute del 75%, mentre nel 2002
il tasso di crescita è stato del 12,5%. Questi dati suggeriscono
l'ipotesi che, pur in un quadro ancora evolutivo, ci si stia
approssimando abbastanza velocemente alla soglia fisiologica di
utilizzo di questo strumento in Valle d'Aosta.
È opportuno ribadire che i dati analizzati finora si riferiscono
a valori relativi al flusso delle assunzioni, mentre i dati
inerenti lo stock degli occupati indicano ancora una prevalenza dei
contratti a tempo indeterminato. A tale proposito, si sottolinea
che l'indagine trimestrale sulle forze lavoro dell'ISTAT segnala
per la Valle d'Aosta che l'occupazione stabile nel 2002 era pari
all'88% sul totale dei lavoratori dipendenti, quindi il dato da
questo punto di vista è significativo. Inoltre, nel periodo
1998-2002 questa quota si è ridotta soltanto di circa 1 punto
percentuale, quindi in 4 anni si è passati dall'89 all'80%. Pur
tenendo conto delle possibili distorsioni statistiche, questi dati
sembrerebbero consentire di affermare che sullo stock
dell'occupazione i rapporti di lavoro atipici hanno per il momento
avuto degli effetti modesti.
Sul piano delle politiche, considerati i dati precedenti,
riteniamo pertanto che il tema del lavoro flessibile debba
continuare ad essere oggetto di attenzione da parte
dell'Amministrazione regionale. A tale proposito si ricorda che
diversi interventi sono già previsti dal piano di politica del
lavoro attualmente in scadenza e che le prime proposte in
discussione per il nuovo piano di politica del lavoro evidenziano
una specifica attenzione su questo tema. Condividiamo il concetto
che non si possa pensare di costruire il futuro di una persona
sulla precarietà.
Sottolineo, infatti, che tra gli indirizzi per l'elaborazione
del piano di politica del lavoro per il prossimo triennio, già
concertati tra le parti sociali nell'ambito del "Patto per lo
sviluppo" e successivamente approvati da parte della Giunta
regionale, figura uno specifico punto volto a promuovere interventi
per migliorare la qualità del lavoro e per contrastare la
precarizzazione dei rapporti di lavoro.
Nonostante l'impegno dichiarato e praticato dal Governo
regionale, le azioni che si potranno mettere in campo riguarderanno
tuttavia prevalentemente l'offerta di servizi alle persone.
Infatti, il recente regolamento della Commissione Europea relativo
alla regolamentazione degli aiuti di Stato fa esplicito divieto di
elargire aiuti economici per la conversione di contratti temporanei
in contratti a tempo indeterminato: questo è senza dubbio un
problema che va a modificare interventi esistenti nel precedente
piano per l'incentivazione e la trasformazione di contratti a tempo
determinato in tempo indeterminato. Inoltre, dovranno essere
servizi di qualità, poiché non bisogna dimenticare che con l'avvio
della cosiddetta "legge Biagi", anche soggetti privati potranno
fornire servizi di natura diversa ai lavoratori. Questo elemento di
contesto è pertanto un ulteriore stimolo per l'amministrazione
pubblica ad impegnarsi a sostenere i soggetti più deboli sul
mercato del lavoro e che saranno oggetto di minore attenzione delle
organizzazioni private; sicuramente, fra questi, vanno inclusi
anche i lavoratori atipici.
Credo che comunque su questo tema dovremo tornare anche sulla
base di proposte più precise, tenendo conto delle sollecitazioni
fatte da parte del Consigliere interpellante: quelle di fare un
confronto di merito su quanto è possibile fare rispetto ad una
problematica che, sugli obiettivi finali, penso ci trovi
concordi.
Si dà atto che dalle ore 12,24 presiede il Vicepresidente
Nicco.
Presidente - La parola alla Consigliera Squarzino Secondina.
Squarzino (Arc-VA) - Condivido con lei il fatto che è un tema
molto complesso, in continua evoluzione, che non possiamo liquidare
con 2 o 3 definizioni: lavori precari, lavori atipici, lavori
interinali, flessibilità, ma che c'è una tale miriade di figure e
di possibilità contrattuali che vanno prese in esame, anche adesso,
con l'attuazione della cosiddetta "legge Biagi".
Abbiamo predisposto questa interpellanza perché, come dicevo
nella presentazione, siamo interessati al fatto che la Giunta
prenda in carico detto problema, rivolgendosi anche a queste nuove
figure di lavori interinali, per esempio, che, al di là delle
percentuali fornite adesso dall'Assessore, riguardano centinaia e
centinaia di persone in Valle. Non so se lei sa che delle 3 agenzie
interinali presenti in Valle, 2 hanno circa 3.000 iscritti
all'anno: un'agenzia ha dichiarato di collocare 700 persone in
questi mesi del 2003 e le altre 2 agenzie di collocarne in media
250-300 all'anno: siamo quindi di fronte a cifre notevoli. È un
tipo di settore che sta vedendo un cambiamento di rotta, nel senso
che, mentre prima tali lavoratori erano essenzialmente assunti per
picchi di lavoro ad esempio nell'industria, adesso anche la
pubblica amministrazione ricorre per la sostituzione: questo può
essere anche un suggerimento per il nostro Assessore alla cultura,
se non sa dove reperire il personale per le borse di studio!
C'è quindi un utilizzo diffuso di questo strumento e riguarda
ormai categorie diversissime, da donne oltre i 50 anni oppure sui
45 anni che non hanno possibilità di lavorare diversamente, ad
extracomunitari, la cui fascia di utilizzo sta aumentando in modo
esponenziale, a diplomati e neolaureati. È chiaro che non vi sono
dei dati certi, ma su questo pregherei l'Assessorato di affinarne
la raccolta.
Lei ha dato una serie di percentuali, io per avere alcuni dati
ho dovuto prendere contatto direttamente con queste agenzie, che mi
hanno gentilmente fornito degli elementi, ma io credo sia compito
dell'Amministrazione regionale preoccuparsi di avere dei dati
certi. Lei prima aveva detto che si deve usare una cautela nella
lettura dei dati, che si deve disporre di dati affidabili e io
condivido: questo deve essere proprio il compito di un assessorato
che vuole attivare politiche del lavoro, quindi attiro l'attenzione
dell'Assessore sulla necessità che vengano intensificati gli sforzi
per dotare l'Amministrazione di strumenti statistici adeguati.
Riguardo alle prospettive, all'impegno che l'Assessore ha detto
di voler portare avanti all'interno del piano regionale delle
politiche del lavoro, credo che finora lì hanno trovato risposta i
bisogni di tipo formativo, mentre io insisto su un concetto, che
vorrei riprendere e che si ricollega a bisogni di tutela sociale.
So che in altre regioni questo è stato fatto, ad esempio la
Toscana, nel suo POR, ha individuato interventi mirati allo
sviluppo professionale di lavoratori atipici, ma anche altre
misure, come risulta dall'accordo intervenuto fra la Giunta
regionale toscana e i sindacati sul lavoro atipico, in cui si
prevedono misure volte a sopperire alle carenze che l'attuale
sistema di protezione sociale mostra nei confronti dei lavoratori
atipici in termini di tutela; ad esempio: accesso a linee di
credito agevolato, convenzioni agevolate con enti assicurativi per
mancato guadagno in caso di malattia, assegni di sostegno per
lavoratrici atipiche in caso di maternità. Questi sono alcuni
esempi, ma posso farle avere il testo dell'accordo fra la Giunta
regionale toscana e i sindacati sul lavoro atipico.
Solo l'altro giorno un giovane mi ha raccontato di essere andato
in un supermercato a comprare un elettrodomestico e di volerlo
comprarlo a rate, ma che non glielo hanno consentito dato che lui è
un lavoratore temporaneo, un lavoratore che non può, con un
contratto di lavoro, garantire uno stipendio mensile fisso per 12
mesi all'anno, tale da dare la garanzia di poter pagare le rate
successive. Porto questo esempio per far capire che, se noi non
studiamo delle misure dirette all'assicurazione sociale, del
periodo in cui manca il guadagno, oppure del periodo in cui, non
avendo un lavoro, non possono accedere alle forme di credito, noi
condanniamo i lavoratori atipici, i lavoratori interinali, tutti i
lavoratori della massima flessibilità, a uno stadio di precarietà
che noi non vogliamo, che io so che lei non vuole! Non basta dire
che non siamo d'accordo; dobbiamo studiare questi tipi di misure e
il POR può anche essere il posto in cui già iniziare a studiare
dette misure.
Accolgo l'apertura dell'Assessore rispetto all'esame di proposte
che intendiamo fare, ribadisco questa tipologia di proposte,
ribadisco che è sufficiente vedere alcuni accordi che sono stati
fatti in altre regioni italiane, per capire quanto lavoro sarebbe
possibile fare e questo a vantaggio proprio delle fasce più
deboli.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK