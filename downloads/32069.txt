Consiglio Regionale della Valle d'Aosta - Oggetto del Consiglio n. 901 del 30 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 901 del 30 novembre 2009 - Resoconto
OGGETTO N. 901/XIII - Interpellanza: "Lavori di
consolidamento delle arginature dei torrenti Va e Prouve nel Comune
di Arnad".
Interpellanza
Nel corso di una recente interpellanza riguardante l'area
detta La Keya di Arnad, l'Assessore all'agricoltura e foreste ha
indicato la zona dei torrenti Prouve e Va come oggetto di studio
per quel che riguarda la loro pericolosità, il rischio di
esondazione e, di conseguenza, anche le possibilità di intervento
per gli ambiti inedificabili.
Il torrente Va, in particolare, è già stato oggetto di
interventi alcuni anni or sono per opere di regimazione, di
mantenimento e di pulizia.
Rilevato come nel corso degli ultimi tempi sia però
fortemente aumentato l'accumulo di legnatico e di materiali, sia
nell'alveo che nelle sue vicinanze, e che non sono ancora stati
effettuati i significativi interventi di regimazione;
i sottoscritti Consiglieri regionali
Interpellano
la Giunta regionale per sapere:
1) se è prevista e entro quali termini l'esecuzione di lavori
di consolidamento per le fondazioni delle arginature dei torrenti
Va e Prouve e per il rinforzo delle strutture del ponte sito a
monte della zona della Keya;
2) se la realizzazione delle opere in questione potrà
condurre ed entro quali tempi ad una modifica delle cartografie per
una ridefinizione della zonizzazione relativa alle aree attigue
alle suddette aste torrentizie.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (VdAV-R)
- Grazie.
Quando, poche settimane fa, abbiamo avuto modo di discutere con
l'Assessore all'agricoltura la questione dell'utilizzo dell'area de
La Keya, l'Assessore aveva evocato la necessità di guardare con
attenzione anche agli interventi che si devono svolgere a monte
della zona stessa, nell'area interessata dal percorso dei torrenti
Prouve e Va, aveva sottolineato la necessità di una più attenta
verifica delle condizioni di sicurezza di queste aste
torrentizie.
Siamo andati ad approfondire la questione ed abbiamo potuto
verificare come la stessa, in un comune che sappiamo essere oggi
particolarmente sollecitato in relazione a fenomeni idrogeologici
pesanti... siamo stati in qualche modo ragguagliati dell'annosa
vicenda di queste due aste torrentizie, sulle quali abbiamo appreso
esserci anche stati degli studi di fattibilità, più precisamente
uno studio di valutazione della pericolosità delle colate di
detrito e di efficacia delle opere di difesa sui bacini di elavata
pericolosità in questione.
Senza voler aggiungere allarmismo, ma proprio perché devono
essere correttamente individuate ed accompagnate queste iniziative
di carattere precauzionale di messa in sicurezza del territorio,
saremmo grati, presumo all'Assessore ai lavori pubblici, se volesse
ragguagliarci sugli interventi che sono in fase di attivazione,
perché lo studio risale già ai primi mesi del 2007, proprio per
quanto riguarda i torrenti Prouve e Va. Abbiamo verificato come ci
siano anche discussioni sull'ordine delle priorità, naturalmente
nel carattere sempre limitato delle risorse bisognerà operare delle
scelte, ma ci interessa sapere se si opererà dando priorità a
queste aste piuttosto che ai torrenti Barme, La Sache, Verdoyen ed
altri che sono anch'essi richiedenti di una particolare attenzione.
La questione l'abbiamo sollecitata in relazione anche ad interventi
che la stessa Amministrazione regionale ha svolto nella parte alta
di questi alvei dal punto di vista del taglio delle piante, del
decespugliamento, nei cantieri forestali, ma anche di attività che
sono ordinariamente in corso da parte di imprese locali con il
deposito di materiale inerte. C'è tutta una situazione complessa e
c'è anche una certa fragilità che gli stessi studi che avete fatto
effettuare mettono fortemente in evidenza per quanto riguarda le
infrastrutture e, in particolare, il ponte che farebbe temere un
possibile crollo a fronte di eventi che superino la portata
ordinaria degli stessi bacini torrentizi.
Non sono un tecnico e mi fermo qui, ma ci preme avere il punto
di vista del Governo regionale e sollecitarlo ad un'azione in
questo campo, perché da questo discendono anche conseguenze
importanti non solo sull'intervento che avevamo evocato in quella
circostanza, cioè l'utilizzo dell'area servizi de la Keya, ma anche
per quanto riguarda la perimetrazione delle stesse aree che oggi è
molto estesa come area rossa e che potrebbe essere adeguatamente
ridimensionata e potrebbe portare ad una diminuzione dell'impatto
di limitazione delle attività ad un'area sicuramente molto più
ristretta.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président.
Giustamente, come ha ricordato il collega, sono allo studio da
parte dell'Amministrazione oltre 150 aste torrentizie, quindi
bisogna fare delle scelte.
Con riferimento al primo quesito, negli studi già definiti ci
sono anche quelli dei torrenti Prouve e Va, e voglio citare quello
che gli studi ci hanno detto per mitigarne la pericolosità: sul
conoide del torrente Prouve il rifacimento e la sistemazione
dell'arginatura esistente, la riprofilatura dell'asta torrentizia
mediante la demolizione delle soglie, la realizzazione di una
briglia frangicolata posta a monte dell'abitato e, infine, la
demolizione e ricostruzione dell'attuale ponte sulla strada
statale, che penso sia quel ponte di cui il collega faceva
menzione. Sul conoide del torrente Va sono previsti dagli studi
interventi di manutenzione su tutta l'asta torrentizia,
l'arginatura delle soglie, la realizzazione di due briglie
selettive in corrispondenza degli attuali bacini di laminazione, la
realizzazione di una nuova arginatura fra i due bacini e lo
spostamento degli impianti previsti a valle dell'impalcato del
ponte lungo la strada statale.
L'importo complessivo dei lavori previsti sui due torrenti è
stimato in oltre 7.000.000 di euro e qui bisogna fare delle
riflessioni; sono in corso di predisposizione i programmi di
interventi che i tecnici dovranno definire sulla base delle risorse
finanziarie disponibili e di una valutazione di priorità ed urgenza
delle opere. Inoltre i tecnici regionali stanno effettuando delle
verifiche di efficacia degli interventi, cioè stanno verificando
quali siano le opere che riescono a garantire una sensibile
riduzione della pericolosità con i costi minori, cioè definire le
priorità rispetto ai costi e ai benefici, ai quali aveva accennato
il collega Louvin. Al momento non è possibile proporre un
calendario preciso degli interventi, anche se ricordo che sono
vigenti le limitazioni dell'attività edilizia previste dalla legge
regionale n. 11/1998 in materia di urbanistica.
Con riferimento al secondo quesito, al momento lo studio indica,
oltre alla nuova zonizzazione di pericolosità secondo lo stato
attuale del bacino, anche come potrà essere modificata la
cartografia degli ambiti una volta realizzati tutti gli interventi
previsti, cioè quelli a cui ho fatto riferimento prima. La
tempistica della revisione della cartografia degli ambiti
inedificabili riferiti ai terreni sede di fenomeni di trasporto di
massa, articolo 35 comma 2 della legge regionale n. 11/1998, e dei
terreni a rischio di inondazione, articolo 36 sempre della stessa
legge, è strettamente legata all'esecuzione degli interventi
proposti, come ha ben ricordato il collega Louvin.
Président
- La parole au Conseiller Louvin.
Louvin (VdAV-R)
- Grazie.
Sì, sono debitore di una gentilezza da parte dell'Assessore che
ha confermato la correttezza delle nostre osservazioni, ma non
abbiamo, sulla base di quanto lei ci ha detto adesso, nessuna
certezza per quanto riguarda il calendario. Mi rendo conto che non
sono iniziative semplici, ma... quando? C'è una scadenza... si sa
che fra 3 mesi, 6 mesi, 1 anno saranno identificate le priorità?
Qui sono passati 2 anni dallo studio di fattibilità, anzi 2 anni e
mezzo, non abbiamo ancora effettuato delle scelte. Non vorrei che
poi fossero gli eventi naturali a dettare di nuovo il
calendario.
Il Comune di Arnad, fra l'altro, è stato fra i Comuni della
Valle che hanno operato meno degli altri in termini di quantità di
azioni positive dopo l'alluvione, mi pare di ricordare che il
volume complessivo della spesa di interventi post-alluvionali
ammontasse a poco più di 1.200.000.000 di lire dopo l'alluvione del
2000, a fronte di altri Comuni che sono intervenuti per
8-15.000.000.000 di lire. Quindi è un Comune sul quale oggi
andrebbe concentrata di più l'attenzione anche in relazione ad
altre situazioni di sofferenza che si verificano all'interno di
questa comunità; permettere una riperimetrazione - lei ha detto
giustamente, perché questo è previsto nello studio di fattibilità,
ridefinire queste aree - consentirà di lasciare un po' di respiro
all'interno di una comunità che si vede fortemente compressa da una
situazione idrogeologica alquanto delicata.
Noi torneremo sicuramente sull'argomento, le chiederemmo di
darci un calendario più preciso e speriamo, prossimamente, di
ottenere da lei delle risposte più dettagliate.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK