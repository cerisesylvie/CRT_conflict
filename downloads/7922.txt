Consiglio Regionale della Valle d'Aosta - Oggetto del Consiglio n. 2342 del 12 novembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2342 del 12 novembre 1986 - Resoconto
OGGETTO N. 2342/VIII - APPLICAZIONE DELLA LEGGE REGIONALE
RECANTE INTERVENTI PER LA PROCREAZIONE LIBERA E RESPONSABILE,
TUTELA DELLA DONNA, DEI FIGLI, DELLA COPPIA E DELLA FAMIGLIA. -
(Interpellanza)
PRESIDENTE:
Do lettura dell'interpellanza presentata dai
Consigliere Torrione, Pascale e Breuvé:
INTERPELLANZA
Una recente statistica dell'ISTAT relativa all'anno 1985,
colloca la Valle d'Aosta al quinto posto fra le Regioni italiane
per quanto riguarda il tasso di abortività (17,7 per mille).
Tale dato non certo confortante pone inquietanti interrogativi
circa una corretta applicazione nell'ambito della nostra Regione
della legge regionale 11.11.1977, n. 65, concernente: "Interventi
per la procreazione libera e responsabile, la tutela della donna,
dei figli, della coppia e della famiglia" nonché, delle successive
disposizioni contenute nel piano sanitario regionale. Se è pur vero
che le cause del note vele numero di aborti verificatisi in Valle
d'Aosta vanno ricercate in un contesto di tipo sociale spesso
sfaccettato ed anche di non facile percezione, è altrettanto palese
che fra tali cause vanno annoverate le disfunzioni ormai
chiaramente riscontrabili nel funzionamento dei presidi
socio-sanitari preposti a promuovere e a programmare tutte quelle
iniziative finalizzate ad una procreazione libera e responsabile ed
a scongiurare "il dramma dell'aborto" con tutte le sue tragiche
conseguenze sia fisiche che psicologiche sulla salute della
donna.
Tali presidi individuati dalla legge succitata nei consultori
vivono ormai non solo una vita stentata ma non offrono la minima
garanzia di poter per seguire almeno una parte delle finalità per
cui sono stati costituiti.
L'intera attività consultoriale dovrebbe pertanto essere rivista
alla luce delle diverse esigenze della famiglia, della coppia e
della donna in sè stessa, per effetto delle profonde mutazioni che
si sono verificate nel contesto sociale, anche valdostano,
dall'ormai 1977 in poi.
Tutto ciò premesso i sottoscritti Consiglieri
regionali
INTERPELLANO
l'Assessore competente per conoscere:
a)
un giudizio complessivo della Giunta sulle finalità
e sui risultati conseguiti dall'applicazione della legge regionale
11.11.1977, n. 65;
b)
i motivi per cui le attività consultori ali,
previste dalla succitata legge, non hanno corrisposto alle
aspettative di tutti i soggetti sociali interessati (famiglia,
coppia, donna, ecc.);
c)
un giudizio sul funzionamento dei consultori alla
luce del fatto che non tutti dispongono delle figure professionali
previste e non attuano orari atti a favorire la fruizione di tali
servizi da parte dell'utenza;
d) se la Giunta prevede, sulla base delle risultanze anche
negative derivanti dall'applicazione di tale legge, di attuare una
revisione complessiva di detta normativa per adeguarla alla mutate
necessità dell'attuale realtà in cui si trovano ad operare e a
vivere i soggetti sociali interessati, e in particolare modo le
donne;
e) quali sono i consultori realmente funzionanti in Valle e di
quali figure professionali dispongono;
f) se i consultori funzionano a tempo pieno oppure con orari
differenziati a seconda delle richieste di prestazioni siano esse
di ordine sociale o sanitario.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Una recente statistica dell'ISTAT ha
fatto ritornare la nostra Regione alla ribalta della cronaca per un
problema che non può non destare preoccupazioni.
Secondo i dati che si riferiscono al 1985, perché come al solito
le statistiche sono sempre un pò vecchie e quindi anche un po'
stantie, la nostra Regione è al 5° posto in Italia per quanto
riguarda il tasso di abortività (17,7 per mille), ed è preceduta da
altre Regioni tra le quali l'Umbria, l'Emilia Romagna ed il Lazio,
ed è seguita dalle altre tra le quali la Calabria, il Veneto e il
Trentino Alto Adige.
Questo dato non è confortante ed a nostro avviso è meritevole di
una certa attenzione che tenga conto delle trasformazioni
verificatesi all'interno della nostra società nell'ultimo decennio,
di alcune conquiste della donna in questo settore, ma che tenga
anche conto del fatto che i problemi affrontati dalla legge
regionale n. 65, dell'11 novembre 1977, concernente "Interventi per
la procreazione libera e responsabile, la tutela della donna, dei
figli, della coppia e della famiglia", risentivano ovviamente di
una filosofia che era lo specchio fedele di una società che allora
aveva determinate esigenze e che aveva anche cercato (specie
attraverso la lotta del movimento femminista) di dare alcune
risposte a problemi che toccavano molto da vicino soprattutto la
donna.
Cardine di quella legge regionale era il consultorio, una
struttura a carattere polivalente che, collocata nel territorio,
doveva dare alcune risposte e doveva servire come filtro per i
primi bisogni, nel settore della procreazione libera e
responsabile, per la tutela della donna, dei figli, della coppia e
della famiglia. Una tematica con una problematica amplissima, che
trovava in quella legge alcuni riscontri che non hanno avuto il
seguito che forse lo stesso legislatore si riprometteva.
Da informazioni in mio possesso risulta che i consultori
presenti nel nostro territori sono 14 e che il loro funzionamento,
tranne alcune lodevoli eccezioni, è molto discutibile. Le figure
professionali che operano al loro interno e che sono indicate
chiaramente dalla legge (non le ripeto perché l'Assessore le
conosce già) hanno il "pregio" di non incontrarsi quasi mai, di
fare orari completamente diversi e di non conoscere nel modo più
assoluto il lavoro di "équipe". Quando ne è prevista l'apertura,
gli orari risultano essere quanto mai strani; quando invece non ne
è prevista l'apertura, il consultorio viene aperto per
appuntamento.
Io mi chiedo se un servizio di questo genere, combinato in
questo modo, può corrispondere non solo alle esigenze che si
postulavano nel lontano 1977, ma addirittura alle esigenze che si
postulano in una società che, come dicevo poc'anzi, ha subito dei
cambiamenti e che ha affidato un nuovo ruolo alla famiglia, alla
coppia ed alla donna.
Non possiamo più rimanere inerti di fronte a questa situazione,
perché o crediamo che questi problemi abbiano una loro validità e
debbano essere affrontati, anche perché le statistiche indicano che
la nostra Regione in questo settore viene a trovarsi ai primi
posti, con tutte le conseguenze del caso, oppure dobbiamo
constatare che la nostra Regione, benché abbia uno dei bilanci più
pingui d'Italia, non è in grado di far fronte a delle esigenze che
io ritengo di primaria importanza.
L'altro elemento che non può non essere sottolineato è
l'assoluta mancanza di contatto tra le strutture sanitarie
pubbliche ed i consultori. Non c'è il benché minimo "cordone
ombelicale", se non in rarissime eccezioni, che unisca ciò che
accade all'interno della struttura ospedaliera e ciò che accade
all'esterno. Tutto è affidato alla buona volontà degli operatori
(quando ci sono) ed all'estemporaneità, per cui, se vogliamo che le
risposte di tale servizio siano adeguate ed in condizioni di
offrire delle certezze, il suo funzionamento deve essere totalmente
rivisto.
Io ho posto tutta una serie di interrogativi all'Assessore
competente - che non sto qui a rileggere - perché di fronte
all'inerzia quasi totale dell'Ente pubblico, regionale o comunale,
occorre una grande mobilitazione perché si intervenga, ed in tempi
anche brevi, per rimuoverla. È vero che non siamo più negli anni
gloriosi post-sessantottini, quando un argomento del genere avrebbe
forse scatenato una vera e propria battaglia anche all'interno di
questo Consiglio, ma certo è che l'applicazione della legge
regionale n. 65, dell'11 novembre 1977, è talmente carente che ha
bisogno di alcuni correttivi, se non si vuole prendere in giro
l'opinione pubblica e soprattutto il mondo della donna. Dico questo
perché i servizi che noi offriamo attraverso l'attività
consultoriale sono assolutamente inadeguati e non raggiungono
alcuno degli scopi stabiliti dalla legge stessa, fatte salve
ovviamente le debite eccezioni.
Volendo essere corretto anche nelle informazioni ricordo che
noi, come Gruppo Socialista, abbiamo chiesto un incontro con la
Consulta femminile su questo specifico argomento, sul quale
intendiamo intraprendere anche all'esterno una serie di iniziative
che stiamo ancora valutando. Per questo ci servono anche delle
risposte precise e puntuali da parte dell'Assessore, perché esse
non rimarranno circoscritte nell'ambito di quest'aula ma verranno
portate a conoscenza di tutti coloro che vivono sulla propria pelle
il mancato funzionamento delle attività consultoriali previste
dalla legge n. 65 dell'11 novembre 1977. Grazie.
PRESIDENTE:
Ha chiesto la parola l'Assessore alla Sanità
ed Assistenza Socia le Voyat; ne ha facoltà.
VOYAT (U.V.):
È molto difficile che il Consigliere
Torrione possa ricevere delle risposte precise e puntuali perché
non si può parlare dei consultori, che sarebbe più opportuno
definire come forme di assistenza sanitaria di base, con una
semplice risposta ad una interpellanza. Tanto più poi quando questa
interpellanza è suddivisa in 6 punti nei quali si vuole addirittura
sapere quali sono gli operatori e quali sono gli orari di apertura,
per di più suddivisi distretto per distretto.
Se queste richieste pretendono delle risposte chiare e precise,
dico subito che in questo momento io non sono in grado di darle.
Una cosa del genere non la si può pretendere con una interpellanza
o con una interrogazione ma, al limite, attraverso una mozione,
oppure attraverso una interrogazione con risposta scritta.
TORRIONE (fuori microfono):
"Ma se è da un mese che ho
chiesto dei dati al tuo Assessorato e non me li hai ancora dati!
Come vuoi che te li chieda questi dati?"
VOYAT (U.V.):
Quando il Consigliere chiede i dati con una
interrogazione con risposta scritta, questi gli vengono dati. Se
invece il Consigliere va a chiederli personalmente presso i vari
funzionari, quei dati non gli verranno dati. Comunque...
TORRIONE (fuori microfono):
"Credo proprio che nel tuo
Assessorato ci sia qualche cosa che non funzioni, perché è da 32
giorni che io aspetto di avere dei dati...".
VOYAT (U.V.):
L'Assessorato funziona, ma sono altri che
non funzionano. Comunque, per quanto mi è possibile cercherò di
dare delle risposte precise.
È ormai accertato che nel funzionamento dell'assistenza
sanitaria di base c'è qualche aspetto negativo e ne vorrei elencare
alcuni. Il Consigliere Torrione ha già indicato la difficoltà che
incontrano gli operatori ad adattarsi al lavoro di "équipe", tant'è
che ce ne sono alcuni che, pur lavorando nello stesso distretto o
nello stesso consultorio, non riescono ad incontrarsi. È mancato un
certo coordinamento nell'attività sul territorio, perché tutto era
stato inserito nel servizio ospedaliero, ma per andare in fondo
allo spirito del piano sanitario regionale sarebbe stato più
opportuno privilegiare il maggior coordinamento nelle attività
dell'assistenza sanitaria di base sparse nel territorio, per poi
provvedere anche al momento del ricovero.
È innegabile l'aumento della domanda delle prestazioni fornite
dai consultori, così com'è anche evidente l'aumento dei servizi
richiesti a queste istituzioni. Tutto ciò, ovviamente, senza voler
parlare della loro dispersione sul territorio che moltiplica i
tempi morti per gli spostamenti da un consultorio ad un altro. Vi
sono infatti diversi distretti con 3 od anche 4 consultori che sono
serviti dagli stessi operatori che devono spostarsi sul
territorio.
Si dovrà cercare di modificare le indicazioni del piano
sanitario regionale (non parlo quindi di modificare la legge),
aumentando convenientemente il numero degli operatori, perché oggi
devono, non solo provvedere alle esigenze di più consultori dello
stesso distretto, ma addirittura a quelle di più distretti. Occorre
anche ridefinire le competenze di un eventuale coordinatore delle
attività sparse sul territorio, predisporre dei piani di intervento
sul territorio e responsabilizzare maggiormente i distretti di zona
ed i comuni. Ovviamente non sto a leggere l'elenco dei consultori
sparsi nei vari distretti, il personale che vi opera, sia quello
dipendente dalla Regione che quello dipendente invece dall'U.S.L.,
nonché gli orari di apertura.
Il Consigliere Torrione accennava ad una correlazione e ad una
collaborazione tra il personale dei comuni, quel lo dell'U.S.L. e
quello infine della Regione. In questo mi dichiaro d'accordo con il
Consigliere interpellante, mentre non sono con lui d'accordo quando
dice che deve essere modificata la legge n. 65 dell'11 novembre
1977. Io ritengo che quella legge sia completa, preveda tutte le
necessità presenti sul territorio e dia la possibilità di
intervenire. L'unica difficoltà la si è incontrata nella sua
applicazione e pertanto ritengo che si possa tranquillamente
parlare di far funzionare e di far applicare quella legge, senza
dover procedere ad una sua modifica.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Sarebbe opportuno che l'Assessore
Voyat si rileggesse fra un pò di tempo la sua risposta. Io credo
che egli si sia espresso in buona fede, ma se quello che ha detto è
vero, io non ho presentato un'interpellanza "a tinte fosche",
perché quello che ha detto lui è addirittura sconfortante! Se io
fossi al suo posto avrei già iniziato a pormi il problema, se non
della revisione della legge, almeno dei meccanismi della sua
applicazione, perché, per sua stessa ammissione, i consultori non
funzionano! Non funzionano, e questa è la verità!
Lui afferma che la legge è valida e che non ritiene opportuno
procedere ad una sua revisione, perché sarebbe sufficiente riuscire
a farla applicare! Cosa vuole che le dica io, caro Assessore? Vuol
dire allora che va bene così! Io non so più che cosa dire, perché
sono disarmato di fronte ad una risposta del genere! Se l'Assessore
non vuole cambiare la legge, deve almeno provvedere alla sua
corretta applicazione! Questo è un suo dovere! Non può fare
l'Assessore senza fare applicare la legge! Altrimenti che cosa ci
stanno a fare le leggi, caro Assessore? Questo l'ha detto
l'Assessore e non l'ho detto io! Io non avevo alcuna intenzione di
fare polemiche!
Io intendevo dire che le difficoltà di funzionamento dei
consultori sono dovute anche al fatto che nel frattempo sono mutate
le condizioni sociali ed economiche della realtà esterna. Se lei mi
dice che questo non è vero, allora deve fare il suo dovere che
consiste nel far applicare la legge e far funzionare meglio i
consultori! Altrimenti è una vergogna che questa legge non sia
applicata!
Non lavorano in équipe, non si vedono mai, non riescono a
soddisfare le esigenze del singolo distretto ed abbiamo sentito
anche tante altre considerazioni. Ma allora l'Assessore si deve
solo alzare e dire: "Non sono soddisfatto della mia risposta!"
Questo deve dirsi! E se lo deve dire da solo, perché non glielo
devo dire io: "Non sono soddisfatto della mia risposta!" Pertanto
la prossima volta si deve presentare un'interpellanza da solo, così
si risponderà e magari sarà anche soddisfatto! Qui siamo proprio al
paradosso. Qui siamo al paradosso!
Assessore, non so se lei si è reso conto di ciò che ha detto in
quest'aula. Spero, comunque, che anche qualche altro collega abbia
seguito la sua risposta, perché a questo punto io le consiglio
vivamente di tornare a rileggere quello che ha appena detto. Non
voglio fare della polemica, perohé è vero che la mia interpellanza
riguarda 6 punti, ma lei, non solo non ha risposto ad uno solo di
quei 6 punti, ma addirittura ha detto che la legge n. 65 dell'11
novembre 1977 non è applicata! Se lo dice lei, perché vuole che io
le presenti delle domande? Allora facciamo una cosa: la prossima
volta rivolga l'interpellanza a me, così vedremo se potrò
risponderle io! È il contrario e siamo proprio al paradosso:
l'Assessore Voyat ha capovolto tutto ed è riuscito a farlo con un
colpo di bacchetta magica!
Qualcuno mi suggerisce che forse, invece di sentirsi nei panni
di Assessore, si sente ancora in quelli di Consigliere. Io non dico
di più, non dico di più, ma chiedo all'Assessore Voyat se si
dichiara o meno soddisfatto della sua risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK