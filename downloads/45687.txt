Consiglio Regionale della Valle d'Aosta - Oggetto del Consiglio n. 2342 del 19 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2342 del 19 aprile 2023 - Resoconto
OGGETTO N. 2342/XVI - Interrogazione: "Notizie in merito al
progetto di riorganizzazione elaborato dall'Università
Bocconi.".
Bertin (Presidente) -
Punto n. 8. Risponde il Presidente
della Regione, ne ha facoltà.
Testolin (UV) -
Il collega Restano interroga il Governo
regionale per conoscere "Quale sia lo stato del progetto di
organizzazione proposto dall'Università Bocconi e quali siano le
esigenze sopravvenute dall'Amministrazione regionale richiamate
nelle motivazioni del provvedimento dirigenziale n. 1.817 del 29
marzo che hanno fondato la posticipazione della data di ultimazione
dello stesso progetto al 31 luglio 2023".
Per quanto riguarda la prima domanda, quindi la proroga al 31
luglio dell'incarico assegnato alla SDA Bocconi, essa si è resa
necessaria a valle dell'insediamento del nuovo Governo regionale,
che ha voluto prendere coscienza del progetto e consolidare le
interlocuzioni con il gruppo di lavoro dell'Università Bocconi, per
arrivare a condividere la definizione del percorso da intraprendere
nel prossimo futuro, anche perché qualsiasi riorganizzazione non si
realizza dall'oggi al domani, ma si realizza attraverso un percorso
progressivo, fatto d'interventi normativi, contrattuali, formativi
e organizzativi che portano progressivamente al risultato
atteso.
Nel caso specifico della riorganizzazione dell'Amministrazione
regionale, l'Università Bocconi sta delineando una proposta
piuttosto articolata, che necessita ancora di affinamento e di
condivisione politica e amministrativa e poi dell'avvio degli
interventi a cui si faceva riferimento prima, per arrivare
tendenzialmente all'inizio della prossima legislatura alla sua
completa realizzazione.
Il secondo quesito,"Se nello stato del progetto di cui la nuova
Giunta regionale ha preso visione o ha avuto notizie anche
informalmente sia stato evidenziato da parte dell'Università
Bocconi la presenza di strutture amministrative con dirigenti a
capo di due o tre risorse di personale dipendente e/o l'ipotesi di
sospendere le procedure concorsuali relative all'assunzione di
nuovi dirigenti o altro personale nelle more di una
riorganizzazione non ancora attuata".
Lo studio di SDA Bocconi non ha focalizzato situazioni
specifiche, ma ha esaminato l'organizzazione attuale a livello
generale, rilevando la necessità di una razionalizzazione delle
strutture dirigenziali, per contenere l'attuale frammentazione
delle competenze che non favoriscono i processi d'integrazione e di
comunicazione interna.
La riorganizzazione dell'Amministrazione regionale peraltro
comporterà necessariamente l'analisi dell'attuale distribuzione
delle competenze e conseguentemente delle soluzioni più idonee per
la migliore gestione delle stesse, anche sapendo - come è noto -
che l'Amministrazione regionale valdostana assomma competenze
altrove ripartite tra Regioni, Province e Prefetture.
Una riflessione sui concorsi banditi è stata effettuata, nel
senso di dover necessariamente considerare, nell'analisi della
situazione, le numerose cessazioni per collocamento a riposo di
dirigenti, che avverranno nel prossimo triennio e già comunque nei
prossimi mesi.
Il terzo quesito, "Se ritiene che gli atti amministrativi
concernenti il personale dirigente e dipendente
dell'Amministrazione regionale, adottati con DGR e PD nella
corrente legislatura, relativi al trasferimento, mobilità,
distacco, reggenza, supplenza, rappresentino, in rapporto al loro
numero e alle finalità perseguite, una visione strategica - e
quale? - di riorganizzazione dell'Amministrazione e rappresentino
il conseguimento dei principi di economicità, efficienza ed
efficacia dell'azione dei pubblici poteri".
In relazione a questo quesito, va innanzitutto precisato che gli
atti organizzativi richiamati dall'interrogazione sono adottati, e
non potrebbe essere altrimenti, nel rispetto della normativa
regionale di riferimento. In secondo luogo, a parte la difficoltà
di dare una risposta puntuale a una domanda così generale, gli atti
amministrativi, come quelli richiamati, sono finalizzati a dare
risposte alle esigenze che mano a mano si manifestano, non tutte
conosciute o prevedibili e che attengono non solo alle esigenze
organizzative dell'Amministrazione, ma anche a quelle dei singoli
dipendenti.
Esigenze che continueranno a esistere e a essere ascoltate nel
limite del possibile anche una volta realizzata la riorganizzazione
di cui stiamo parlando, come avviene in tutti i sistemi
organizzativi.
Infine il quarto quesito che chiede: "Quali azioni ha posto in
essere per correggere pro-futuro le irregolarità procedimentali,
spesso derivanti da una poco attenta applicazione delle norme e in
taluni casi anche dall'ignoranza delle stesse, rilevate dal
Procuratore regionale della Corte dei Conti della Valle
d'Aosta".
Per quanto riguarda questa quarta domanda, vorrei cogliere lo
spirito costruttivo del richiamo effettuato dal Procuratore
regionale della Corte dei Conti, che ha qualificato le irregolarità
procedimentali come ricorrenti e che di per sé non comportano
ipotesi di responsabilità amministrativa.
Accogliamo quindi questo richiamo come invito a fare meglio
sicuramente, rivolto in prima istanza, come ha fatto il Procuratore
De Rosa, ai soggetti preposti e ai responsabili dei
procedimenti.
Il Governo regionale, da parte sua, cercherà di dare il suo
contributo e la riorganizzazione dell'Amministrazione regionale va
in questo senso, affinché si creino le condizioni per un migliore
operato possibile dell'apparato amministrativo, senza dimenticare,
peraltro, che spesso le irregolarità procedimentali sono anche la
diretta conseguenza di un ordinamento legislativo eccessivo e, in
alcuni casi, contraddittorio e non troppo chiaro.
Presidente -
Consigliere Restano, ne ha facoltà.
Restano (GM) -
Devo dire che la risposta genera un poco
di confusione, presidente Testolin. Perché genera un po' di
confusione? Perché, leggendo il suo programma di Governo, si parla
di un minimo cambiamento in Giunta, di mantenere la traccia del
Governo che ha avviato la legislatura nel 2020.
Ora guardando i cambiamenti effettivi, questo rimane un Governo
a trazione unionista, e quindi si ha da pensare che l'idea sulla
riorganizzazione della macchina amministrativa sia la stessa.
Gli avvicendamenti in Giunta effettivamente non sono così
significativi, a parte l'entrata in maggioranza dei componenti di
PLA.
Ora se questo sia il fattore che ha determinato la necessità di
rivedere il progetto affidato al SDA Bocconi, ritengo che
effettivamente l'importanza di PLA all'interno di questa Giunta sia
molto importante, anche se devo sempre dire che nel suo programma
c'è scritto che tra le iniziative animate con una nuova visione, vi
è anche quella della riorganizzazione dell'Amministrazione
regionale.
Devo dire che l'Amministrazione regionale è un patrimonio di
tutti i Valdostani, è vero, e oggi è da lei condotta, ma domani
mattina potrebbe essere condotta da un altro Consigliere,
dall'attuale Vicepresidente piuttosto che dal collega Aggravi, ma
la pratica amministrativa è un patrimonio di tutti e soprattutto
lei oggi è il Presidente di tutti, anche della minoranza, che lo si
voglia o non lo si voglia.
Quindi la riorganizzazione, qualora vengano toccati gli
indirizzi, a mio modo di vedere, deve essere illustrata all'interno
per lo meno della Commissione, deve essere condivisa, proprio in
virtù di quanto scritto e affermato da lei all'interno del suo
programma di Governo.
Questo ci lascia un poco perplessi, perché la SDA Bocconi, una
volta avuti gli indirizzi da qualsivoglia Presidente, quelli sono,
deve lavorare in maniera libera, non deve essere influenzata,
cosicché dopo l'Amministrazione di turno li prende in
considerazione e, se li condivide, li applica all'Amministrazione
regionale, perché, vede, a volte i muri sono un po' di cartapesta e
a noi giungono delle informazioni un poco diverse.
Allora siamo portati a pensare che lo svolgere un concorso per
sei dirigenti - che con questa decisione impegnano la nostra
amministrazione, calcoli così sommari alla mano, per i prossimi 20
anni a spendere 12.600.000 di personale - poteva attendere qualche
giorno e vedere cosa diceva definitivamente, come si esprimeva
l'Università Bocconi.
Lei stesso ha affermato poc'anzi che si parla di una
razionalizzazione.
Allora bisogna intendersi sul significato del termine
razionalizzazione, se vuol dire ridistribuzione delle deleghe,
rivedere la logistica, ha un significato, se significa togliere via
i posti da dirigente che dirigono una, due, tre persone e magari
sostituirli con l'applicazione di quello che ci dice già oggi la
legge 22 all'articolo 5, che ci indica una delega delle funzioni
agli ottavi che ne hanno i titoli, assegnando loro delle competenze
da parte dei dirigenti, sarebbe stata un'ottima opportunità per
avviare una sperimentazione, per vedere se effettivamente si
riescono ad applicare quei principi di efficacia, efficienza ed
economicità che devono contraddistinguere la pubblica
Amministrazione.
Oggi andare ad affidare, a impegnare, 12.600.000 per i prossimi
30 anni, vuol dire sviare un poco quest'argomento, e questo ci
lascia un poco perplessi.
Sicuramente, da parte vostra, ci sono delle buone intenzioni;
non sono lette così dall'intera popolazione e, mi permetta di
sottolinearlo, la popolazione, da questa riforma, si aspetta di
più, e non si aspettava, nell'immediatezza della sua nomina, un
atteggiamento di questo genere.
Io comunque la ringrazio della risposta e l'aspetto sempre in
Commissione, l'avevo già invitata la volta scorsa, per chiarire la
sua posizione.
Questo è un argomento che può valere un intero Consiglio
straordinario.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK