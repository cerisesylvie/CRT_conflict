Consiglio Regionale della Valle d'Aosta - Oggetto del Consiglio n. 2534 del 7 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Interventi vari
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2534 del 7 giugno 2023 - Resoconto
OGGETTO N. 2534/XVI - Ritiro di mozione: "Impegno del
Presidente della III Commissione consiliare ad audire l'Assessore
competente in merito alla visione politica relativa al processo di
riconsiderazione del Piano Territoriale Paesistico".
Bertin (Presidente) -
Possiamo ora passare al punto n. 6
dell'ordine del giorno. Per l'illustrazione, consigliere
Distort.
Distort (LEGA VDA) -
L'argomento contenuto in questa
mozione è già stato trattato nell'interpellanza discussa in una
precedente sessione del Consiglio avente per titolo: "Indirizzi
politici del Governo regionale in merito alla revisione del Piano
Territoriale Paesaggistico della Valle d'Aosta".
Siccome la risposta non ci ha convinti, come gruppi di Lega e
Forza Italia abbiamo riproposto l'argomento per sollecitare
l'Assessore competente a manifestare la propria visione politica da
assegnare al gruppo di lavoro che avvierà la revisione della legge
urbanistica regionale e del Piano Territoriale Paesistico
È noto infatti che, con la deliberazione n. 1067 del settembre
2022, la Giunta regionale ha espresso la determinazione circa
l'avvio del processo di riconsiderazione del Piano Territoriale
Paesistico della Valle d'Aosta, approvato con legge regionale 13/98
e di revisione della legge regionale 11/98, "Normative urbanistiche
di pianificazione territoriale della Valle d'Aosta".
Nei contenuti della deliberazione di Giunta non si riscontrano
indirizzi di scelta politica quali obiettivi da fissare al gruppo
di lavoro costituito, ma solo adempimenti tecnici, mentre è del
tutto evidente che il Governo regionale, come ogni Governo del
territorio, deve avere una propria visione politica o, comunque,
dei lineamenti di visione per dare corso a un lavoro di queste
proporzioni, a meno che gli intendimenti della delibera di Giunta
non siano solamente un mero avvio di una pura azione
amministrativa, una sorta di adempimento procedurale o addirittura
una sorta di "Armiamoci e partite", ma partire senza sapere dove
andare e come arrivarci, non rappresenta un cammino, un percorso,
ma un vagabondare.
E allora la domanda rivolta al Governo è: "Ma voi che intenzioni
avete? Avete intenzione di percorrere un cammino o di gironzolare?
Dove volete arrivare? Quale strada volete scegliere? Quali
obiettivi intendete raggiungere? Come intendete arrivare a questi
obiettivi?". Sono queste le domande cruciali a cui la politica deve
rispondere.
L'organo politico per eccellenza di un territorio non può non
avere una visione urbanistica; immagino che voi diciate: "Beh, è
chiaro, Distort, in quanto professionista del settore, idealizza il
ruolo dell'urbanistica, o per lo meno tende a idealizzare".
Allora permettetemi di svolgere un cammino di accompagnamento,
proprio per sviluppare insieme una visione, poi direte liberamente
se l'accettate o no, se ci state o no, se preferite andare da
un'altra direzione o prenderla in considerazione.
Non nego che ci siano persone che ritengano l'urbanistica una
tecnica arida, pensate che ci sono anche tra i miei colleghi coloro
che hanno questa visione dell'urbanistica come tecnica arida,
lontana dalla vita quotidiana delle persone.
A queste persone mi verrebbe da dire, come diceva un mio vecchio
docente di Teorie dell'urbanistica: "A questo punto vi consiglio di
non occuparvi di due campi: uno di urbanistica, l'altro di
politica"; questo lo diceva un docente di Teoria dell'urbanistica
alla Facoltà di architettura al Politecnico di Torino.
Le condizioni del territorio in cui viviamo sono fisiche,
economiche e culturali, questo è un dato appurato, penso che siamo
tutti d'accordo.
Queste condizioni evidenziano che rispetto a ognuna di queste
condizioni ci sono situazioni di crisi e difficoltà che vanno
ovviamente gestite quotidianamente nel tempo e queste condizioni di
crisi si superano attraverso le risposte che vengono adottate
attraverso le scelte.
Quindi le scelte sono proposte per il futuro e al tempo stesso
di natura politica e urbanistica, sicuramente più politica che
urbanistica, di sicuro non meramente tecnica.
Un interprete contemporaneo dell'urbanistica, un tal professor
Alberto Magnaghi, sostiene che il territorio - sentite queste
parole e riflettete quanto si adattano alla politica, al ruolo che
spetta a voi Giunta regionale, in particolare all'Assessore che ha
la delega per l'urbanistica - è il bene comune per eccellenza, che
non è solo nostro, nostro nel senso della società che
temporaneamente lo abita, ma un immenso patrimonio culturale
collettivo intergenerazionale vivente denso di sapere, di arte, di
scienze, dotato d'identità, percepibile con i sensi attraverso i
suoi paesaggi, che appartiene a tutti gli esseri viventi e alle
future generazioni.
Se mi permette, Assessore, questa citazione gliela regalo, se
vuole mettiamoci d'accordo e gliela faccio incorniciare, ma questa
è veramente una pietra miliare, un obiettivo che sintetizza tutta
l'attività politica nel settore.
Se dovessimo dare una descrizione sintetica di urbanistica, di
che cos'è l'urbanistica, diremo che è la disciplina che determina
il Governo del territorio e delle sue dinamiche ambientali,
economiche, sociali e culturali, e adesso proviamo a dare invece
una definizione sintetica di quale sarebbe, nell'ambito del
territorio, l'attività della Giunta. Diremmo che elabora e attua le
scelte che determinano il Governo del territorio e delle sue
dinamiche ambientali, economiche, sociali e culturali.
Sentite che diretto collegamento esiste tra la descrizione
dell'urbanistica e la descrizione dell'attività di un Governo del
territorio? C'è una corrispondenza fortissima.
Tale attività quindi, comune della Giunta e dell'urbanistica,
non consiste quindi in adempimenti e meccanismi tecnici, in un
semplice esercizio normativo, nulla di tutto questo; l'esercizio
normativo e l'attività normativa è tutto a posteriori, cioè
qualcosa che segue.
Quello che è importante è saper affrontare gli scenari che sono
la conseguenza di altrettante scelte politiche, di questo
tratta.
Adesso permettetemi di fare una divagazione perché vorrei
raccogliere veramente tutta l'attenzione e la visione completa
della situazione: quando si formano gli architetti, nel piano di
studi si affronta un tema nell'ambito della storia
dell'urbanistica, che è uno degli esami nel piano di studi, e a un
certo punto si tratta un argomento - tra l'altro un argomento di
cui trattano probabilmente anche gli studenti di Scienze politiche,
probabilmente gli studenti di Economia, probabilmente anche altre
discipline - si parla delle cosiddette utopie e degli utopisti:
Owen, Saint-Simon, Fourier e termini come il "Falansterio",
progetti di queste utopie, New Lanark e poi Broadacre City con
Frank Lloyd Wright.
Questo excursus è semplicemente per capire che quello che è
stato frutto dell'esposizione e dello studio di queste visioni
utopistiche non è semplicemente per costruire una sorta di cultura
del settore e basta ma perché, attraverso le visioni utopistiche
nell'ambito urbanistico non si è arrivati all'attuazione, nessuna
di queste visioni è stata attuata, però la cosa fondamentale è che
questa visione, anche così ardita, anche così lontana dalla realtà,
è stata fondamentale per aprire gli orizzonti del dibattito
accademico e politico. Questo è quanto è successo.
Allora ecco che questa è la missione della politica nell'ambito
dell'urbanistica, anzi questa è la missione politica, questa è
veramente espressione, il cuore dell'attività politica.
Si fa politica anche nell'immaginare, e anche qui di nuovo una
citazione, una comunità territoriale così sapiente e solidale da
mutare in ricchezza durevole il proprio patrimonio ambientale,
culturale e paesaggistico e da sapersi riappropriare
dell'innovazione tecnologica per riprodurre il metabolismo delle
proprie città e curare sistemi ambientali malati e reti
ecologiche.
Guardate che qua c'è la sintesi di tutto il dibattito politico
contemporaneo.
Si fa politica inoltre nell'auspicare un ritorno alla terra,
innanzitutto come via primaria di ritorno al territorio,
restituendo ai nuovi agricoltori - in particolare, nel nostro
territorio ai nuovi montanari - il ruolo di protagonisti di una
nuova civilizzazione agro-ecologica; questo è frutto di scelta
politica, non di esercizio normativo, non di adempimento tecnico, è
frutto della visione politica.
Potrei continuare, ma vi risparmio l'attenzione, perché voglio
che rimanga desta fino all'ultimo, però ribadisco il fatto che è
indispensabile quindi che l'avvio della revisione della legge
urbanistica regionale e del PTP sia sostenuto da una chiarezza
d'idee che la politica non può delegare ad altri organi.
Questo è fondamentale, è fondamentale che il Governo regionale,
avviando questa revisione urbanistica, abbia le idee chiare, e
chiediamo quindi che venga a illustrarle nella Commissione
consiliare competente per svolgere, tra l'altro, quello che è nella
natura, nel meccanismo dell'attività consiliare (guardo il
Presidente di Commissione, lo vedo sorridente e quindi,
probabilmente, stimolato) perché si sviluppi questo meccanismo
virtuoso di una sana collaborazione tra le varie forze politiche e
tra i vari organi che compongono l'attività del Consiglio e della
Giunta.
In sintesi, con questa mozione chiediamo che il Consiglio
regionale impegni il Presidente della III Commissione consiliare...
il quale immagino dirà: "Ma potevi anche chiedermelo direttamente
tu, come membro della Commissione", poi devo dire e devo spendere
una lancia a favore del presidente Chatrian che si rivela
abbastanza disponibile, per cui so che avrei sfondato una porta
aperta, ma è opportuno questo passaggio in Consiglio proprio per
esprimere la solidarietà, cioè il fatto che si possa attuare una
scelta condivisa, fin da questo momento, dall'intera Assise.
Quindi che il Consiglio regionale impegni il Presidente della
III Commissione consiliare a convocare quanto prima l'Assessore
competente a relazionare alla Commissione stessa la visione
politica che intende trasmettere al gruppo di lavoro incaricato per
la revisione della legge urbanistica regionale e del Piano
Territoriale Paesistico.
Presidente -
La mozione è stata illustrata, apriamo la
discussione generale. Interventi in discussione generale? Non vedo
richieste d'intervento, chiudiamo la discussione generale. La
discussione generale è chiusa. Per il Governo, l'assessore Sapinet,
ne ha facoltà.
Sapinet (UV) -
Le premesse della delibera 1067/2022
chiariscono i presupposti alla base del processo che viene avviato
dalla delibera stessa, richiamando numerosi e precisi documenti
d'indirizzo e programmatici europei, nazionali e regionali.
Questi documenti sono chiaramente l'espressione di precise
volontà politiche anche regionali, la delibera specifica
l'opportunità di favorire la revisione del PTP al fine di
aggiornare il documento di Piano e il quadro normativo a esso
collegato alle problematiche emerse e, in considerazione dei nuovi
orientamenti, definito il livello europeo e nazionale in materia di
governo del territorio e tutela del paesaggio.
La delibera avvia un processo di riconsiderazione del PTP e
della legge 11 basato su ben definite fasi, alla cui realizzazione
provvede il gruppo di lavoro, all'insegna anche di un'analisi
tecnica condivisa.
Il gruppo di lavoro potrà avvalersi della collaborazione di
altri coordinatori dirigenti, e funzionari delle diverse
Amministrazioni interessate, nonché raccogliere i suggerimenti e le
indicazioni direttamente dagli stakeholder attraverso la
partecipazione a tavoli già istituiti per l'attuazione di altre
politiche regionali o con l'organizzazione di specifici tavoli
tecnici di confronto finalizzato a individuare elementi di forza e
di criticità dell'attuale PTP e della legge 11, così come recita il
punto 5 del deliberato dove c'è un passaggio che dice: "All'insegna
della massima condivisione".
Nel punto 4 del deliberato stabiliamo i contenuti della
relazione finale che deve essere presentata dal gruppo di lavoro
dal quale emerge chiaramente un mandato prettamente di analisi
tecnica dello stato di pianificazione territoriale sul territorio
regionale e del livello di recepimento delle linee programmatiche
del PTP, gruppo di lavoro che ha quindi un mandato di analisi
tecnica e che, sempre nella delibera, è indicato: "...stabilire che
il gruppo di lavoro terminerà i propri lavori (scusate il gioco di
parole) entro dodici mesi, con la predisposizione di elaborati i
cui contenuti dovranno comprendere poi tutta una serie di passaggi
tecnici".
L'ambito di analisi previsto intende consultare i portatori
d'interesse tecnici, rinviando il passaggio degli amministratori
regionali al secondo punto, quando avremo il documento tecnico:
ecco che si aprirà il confronto quando saranno appunto presentati i
risultati delle indagini e delle analisi condotte.
In questo modo si ritiene che il coinvolgimento sarà più
efficace, più proficuo, perché saranno resi disponibili i dati e
tutte le informazioni necessarie, tutte le criticità segnalate dai
diversi portatori d'interesse e potrà essere anche illustrata
l'evoluzione metodologica che si è avuta in questi anni sul tema
della pianificazione territoriale.
In altre parole, in questo momento si stanno raccogliendo dati e
indicazioni utili, elaborati, scenari, quadri di riferimento
necessari per la definizione di quelle che saranno le strategie per
una nuova fase di pianificazione territoriale, le quali dovranno
essere oggetto di valutazione e condivisione da parte degli organi
politici.
Quindi non è assolutamente un "Armiamoci e partite" ma c'è un
percorso, un cammino anche abbastanza lungo, che è fatto di tappe
ben definite e di passaggi, tappe che vanno percorse una dopo
l'altra nell'ordine che la delibera e quella visione ha prefissato
e che ovviamente vogliamo continuare.
Come già ho avuto modo d'illustrare in varie iniziative, abbiamo
programmato varie fasi d'intervento sull'assetto pianificatorio e
normativo riguardanti gli aspetti urbanistici e gli aspetti
territoriali della nostra regione, quindi un primo momento, con
alcune modifiche con la legge omnibus sui piccoli bacini, sulle
canne fumarie - tra l'altro iniziative che sono arrivate
dall'opposizione - e un secondo momento - la cui conclusione è
prevista per la fine dell'anno - di manutenzione della legge
11/1998 relativamente alle varie tematiche, tra cui le serre, le
varianti urbanistiche, il procedimento del permesso di costruire,
la disciplina dei centri storici, certamente l'articolo 95 nel suo
complesso.
Poi un terzo momento, un momento di revisione complessiva della
legge, che sarà coordinato con la riconsiderazione del PTP, un
lavoro iniziato - come detto - con la delibera di Giunta regionale
1067/2022, che proseguirà con i successivi passaggi anche politici
che prevedranno le varie analisi, tra cui quella della Commissione
competente.
Ciò detto, ricordo che è compito comunque dell'Amministrazione
regionale intervenire su atti programmatori e generali, come il PTP
e la legge 11, nel rispetto delle competenze degli enti locali e
con un confronto continuo.
Quindi, come detto, al termine dei lavori del gruppo di lavoro,
sarà tempo di confronto politico, sicuramente la Commissione è il
luogo preposto per confrontarsi sulle visioni, e io credo che sia
corretto assolutamente che la minoranza faccia una certa pressione
anche costruttiva positiva e non ritengo che idealizzi ma, anzi,
sarà un piacere: è decisamente costruttivo il confronto in
Commissione, così come già lo è stato su altre tematiche.
Quello che diciamo è che bisogna fare i passi con le giuste
tempistiche, quindi aspettiamo l'esito del gruppo di lavoro e poi
saremo sicuramente operativi.
Pertanto io alla luce di questo, chiederei il ritiro della
mozione, in alternativa ci asterremo.
Presidente -
Consigliere Marquis, a lei la parola.
Marquis (FI) -
Abbiamo sottoscritto convintamente
quest'iniziativa che è stata avanzata dal collega Distort come
primo firmatario, perché avevamo già presentato un'interpellanza su
questo argomento proprio perché ritenevamo che questo processo
ricognitivo di riconsiderazione del Piano Territoriale Paesistico
valdostano regionale e della legge 11/1998 devono essere anticipati
da delle valutazioni di tipo politico rispetto alle valutazioni
tecniche.
Ho ascoltato con attenzione il suo intervento da cui si
evince... e viene rafforzata in noi la convinzione dell'esigenza di
andare in Commissione a capire quali sono gli orientamenti del
Governo regionale.
Già il collega che è intervenuto in precedenza ha cercato di
esplicitare all'Aula qual è il rapporto tra politica, territorio e
pianificazione urbanistica e territoriale; ha evidenziato molto
questo aspetto.
Noi siamo convinti che la politica debba prendersi cura del
Governo del territorio, questa non è solo una nostra convinzione, è
anche scritto sul Piano Territoriale Paesaggistico.
L'articolo 1 delle norme di attuazione recita: "Il PTP orienta
l'attività della Regione, delle Comunità montane e dei Comuni per
il governo del territorio, nell'ambito delle rispettive
competenze".
Queste parole sono tutto meno che delle questioni tecniche, sono
delle questioni prettamente politiche.
Dalle sue parole è emerso che bisogna fare un'analisi
ricognitiva di dati alla quale poi, conseguentemente, saranno fatte
delle valutazioni politiche, però noi riteniamo che la raccolta dei
dati sia anche in funzione degli obiettivi politici, perché
diversamente si raccolgono dei dati che poi possono servire a poco
rispetto alle valutazioni politiche che vogliamo fare e che non
sono aderenti ai desiderata.
Dalla delibera di Giunta di riconsiderazione della normativa che
è stata predisposta, si evince chiaramente che trattasi di avviare
un percorso di recepimento degli indirizzi di natura europea e
sovra regionale, ma, nell'ambito di questi indirizzi, c'era già
tutto lo spazio di fare dei ragionamenti di tipo politico.
Faccio degli esempi molto semplici per capire: se la politica
decide che l'indirizzo è conservare il patrimonio edilizio,
architettonico e culturale presente sul territorio ci sarà un
approccio di un determinato tipo nella raccolta dei dati e nelle
analisi tecniche; qualora l'indirizzo fosse che ci si rivolge alla
nuova edificazione, c'è un approccio diverso da affrontare anche
sotto il profilo tecnico.
Questo per fare degli esempi molto semplici, così come ci si
poteva aspettare che, tra le linee d'indirizzo generali offerte dal
Governo, ci poteva stare un indirizzo a perseguire la
semplificazione, un indirizzo a velocizzare le procedure.
Queste sono tutte questioni che, secondo noi, andavano
considerate e sarebbe bene capire se stiano a cuore anche a chi ha
la responsabilità di governare la Regione.
È questa la ragione per cui è stato chiesto di venire in
Commissione a esplicitare quali sono gli indirizzi, a grandi linee,
su questo settore per comprendere, qual è l'orientamento che ci
sarà a questa riconsiderazione della normativa, perché riteniamo
che sia fondamentale.
Proprio in questo periodo qualche mese fa a livello nazionale
c'è stata la riconsiderazione del codice degli appalti: la politica
ha detto ai tecnici quali sono gli indirizzi e, di conseguenza, i
tecnici hanno elaborato le modifiche al codice degli appalti, non è
avvenuto il contrario che la politica ha detto ai tecnici: "Provate
a vedere cosa c'è che funziona o cosa c'è che non funziona del
codice degli appalti, poi ci portate il risultato e poi dopo
conseguentemente faremo delle valutazioni di tipo politico".
La politica ha detto in modo chiaro che bisogna semplificare,
bisogna andare in una direzione e così è stato fatto, ma questo
dovrebbe avvenire anche in Valle d'Aosta nell'ambito della
disciplina di governo del territorio, è questa la ragione per cui
crediamo che sia fondamentale un confronto sull'argomento e siamo
molto curiosi di capire, da parte dell'Assessore, se vorrà essere
disponibile a venire in Commissione a fornire gli indirizzi di
approccio del Governo regionale sulla materia.
Presidente -
Consigliere Distort a lei la parola.
Distort (LEGA VDA) -
Mi permetto di farle presente, e lo
prenda in termini collaborativi, che lei si sta mettendo in una
situazione difficile, perché noi con questa deliberazione della
Giunta che s'intitola: "Determinazioni circa all'avvio del
processo", in realtà vogliamo soltanto avviare un'attività di
ricognizione, di informazione sulle diverse esigenze del territorio
e poi effettueremo, sulla base di questa documentazione e di queste
informazioni, le considerazioni politiche.
Guardi che è debolissimo, è espressione di una totale debolezza,
una totale mancanza di gestione del tema.
La delibera è di settembre scorso, quindi non erano ancora
trascorsi 25 anni, il quarto di secolo dall'emanazione delle leggi
relative al PTP e alla legge urbanistica regionale, il quarto di
secolo, però ci eravamo quasi. Vuol dire che in un quarto di secolo
non è stata fatta nessuna attività di ricognizione, nessuna
attività di monitoraggio, di dove stava andando, come si stava
muovendo l'adempimento dell'indicazione della legge
urbanistica.
Vuol dire che arriviamo oggi o a settembre a far partire
un'iniziativa relativa alla ricognizione. È questa la difficoltà,
poi, per carità, a settembre era un altro l'Assessore, per cui lei,
assessore Marzi, non sorrida troppo, perché c'è di mezzo anche lei
e ha lasciato il
badò,
la gestione di questo tema
incandescente, al suo successore Sapinet.
Però, vede, in questa sorta di gioco delle tre carte, la
politica sta facendo la figura di non avere la minima idea di dove
andare.
Guardate, portate pazienza, io non voglio così esprimere
giudizi, perché comunque le prediche sono importanti ma dipende da
quale pulpito vengono le prediche e io cerco sempre con umiltà di
non dispensare prediche, però cerco, per collaborazione, di
dispensare consigli. Quando la politica non sa assolutamente dove
andare, che cosa fa? Ditemi se sbaglio, ci sono due azioni
fondamentali: apre un percorso di ricognizione o apre un tavolo,
sono le due azioni che la politica, come in questo caso
l'esecutivo, fa quando non ha minimamente idea di dove andare a
parare.
Potete non rispondermi però sapete che stiamo parlando di
argomenti che conosciamo bene tutti quanti, quindi il fatto di
rinunciare a venire in Commissione, nella III Commissione
consiliare, assetto del territorio, se non ne parliamo noi,
presidente Chatrian, se non ne parliamo noi in Commissione, ma
dov'è che se ne deve parlare? Nel chiuso degli uffici?
Ho visto che lei ha chiesto la parola, infatti le sto già
facendo delle domande su cui poi ho piacere di sentire la risposta.
A questo punto noi arriviamo sempre in seconda istanza quando un
compito è stato sviluppato, bene o male, compitone o compitino, e
poi andiamo a esprimerci.
Vero, questo potrebbe essere un percorso, ma quale effetto
avrebbe se noi potessimo avere un primo incontro d'individuazione
degli obiettivi e della visione politica in III Commissione?
Sarebbe tutto diverso, sarebbe la prima puntata, ascoltiamo,
audiamo l'Assessore, lui racconterà la visione politica, racconterà
anche lo stato dell'arte e poi noi potremmo, da parte nostra,
cominciare a riflettere, se già abbiamo delle indicazioni le diamo
sul momento e sennò comunque cominciamo a metterci in movimento per
esprimerci, anche da parte nostra, in modo tale che i tempi si
restringono, che avvenga questa collaborazione virtuosa tra i vari
organismi che compongono l'attività di noi trentacinque eletti.
Questo è lo spirito e io, ripeto, assessore Sapinet - con una
particolare simpatia personale che mi lega a lei - che però
gliel'avevo già detto l'altra volta, lei con queste soluzioni, con
queste prese di posizione attraverso cui dice: "No, o ritirate o
sennò ci asteniamo", dando una sorta di giustificazione che suona
più come scusa che come linea politica, lei ci fa una figura di chi
perde un'occasione, è proprio di chi perde un'occasione!
Queste sono occasioni d'oro attraverso cui lei, come figura
politica che svolge un ruolo con determinate competenze, possa
esprimere la sua personale, e di movimento e di partito, ideologica
visione politica.
La differenza è questa, cioè il suo ruolo di Assessore è
esprimere e comunicare la sua visione politica o essere un attento
esecutore delle disposizioni di una delibera?
Ma la delibera è lo strumento che vi viene messo a incanalare la
vostra azione politica o è la vostra azione politica che definisce
i contenuti e i lineamenti delle delibere?
Quindi questo, mi permetta, ma è un richiamo, anzi, un assist, a
uscire forte con una chiarezza e una consapevolezza politica e
dire: "Distort, accetto, ci sto, la sfida è accettata" piuttosto
strategicamente, tatticamente di lunghi tempi, ma l'accetti, non la
rifiuti a priori, perché l'effetto che si manifesta, è un effetto
di debolezza.
Ribadisco, non per fare una pressione personale, non per quindi
sfruttare l'ambito puramente umano, però mi sembra che lei non
meriti, personalmente.
È giovane, ha tutta la vita davanti, faccia vedere quello che è
capace a fare.
Presidente -
Si è prenotato il consigliere Chatrian,
Presidente della III Commissione, ne ha facoltà.
Chatrian (AV-VdA Unie) -
Qualche piccola considerazione,
anche a seguito delle sollecitazioni del collega Distort, e
soprattutto a seguito invece degli elementi che ha messo in
evidenza l'Assessore delegato.
Indubbiamente per noi la tematica più importante è quella della
gestione del territorio e la parte forse ancora più delicata è
legata alla sua pianificazione, quindi il percorso che noi
intendiamo mettere in campo.
Farò qualche piccolo ragionamento non di natura tecnica ma di
natura più politica.
È normale che per poter riadattare, integrare e rivedere il
Piano Territoriale Paesaggistico piuttosto che la 11/98, che sono i
due elementi principali, ci va innanzitutto una visione di natura
politica, e su questo penso che concordiamo tutti.
La seconda, forse la più delicata: quali sono gli obiettivi che
gradiremmo raggiungere. In quest'Aula più volte abbiamo parlato di
consumo del suolo, più volte in quest'Aula abbiamo messo anche in
evidenza - perché ogni tanto siamo anche bravi a farci del male da
soli - che anche negli ultimi 20 anni la nostra è la Regione che ha
utilizzato meno suolo rispetto alle altre Regioni e siamo stati più
bravi rispetto ad altre Regioni a ristrutturare quello che è il
patrimonio già esistente.
Sono già tre elementi direi fondamentali, perché poi in tutto
questo c'è invece la gestione del territorio legato
all'environnement, alla parte forse più importante che è quella
delle nostre vallate laterali, quindi della conformazione della
nostra regione, dove il pubblico interviene in maniera robusta, sia
a livello regionale che a livello dei Comuni.
Oltre a questi due fattori principali, indubbiamente poi ci sta
la parte invece più tecnica: come raggiungere quegli obiettivi, e
lì è la sfida penso di natura politica dove dovremo andare a
riscrivere le regole o a modificarle o a integrarle.
Apro solo una parentesi, l'Assessore, sia nelle altre deleghe
che in queste deleghe, si è sempre reso disponibile a venire nella
nostra Commissione e mi sembra che la nostra Commissione sia una
Commissione dove tutti i Commissari e i Consiglieri interessati
hanno la possibilità di approfondire, se c'è la volontà come
sempre, ma dato che da parte di tanti di voi c'è la volontà di
approfondire, avremo la possibilità tranquillamente di creare delle
condizioni per poter a questo punto non approfondire, ma fare un
dibattito più politico, per poi approfondirlo sul piano di natura
più tecnico.
Termino facendo ancora due considerazioni: la prima è che nel
momento in cui l'Assessore - le sue strutture, il percorso che si
sta facendo a livello amministrativo e politico all'interno dei due
Dipartimenti - deve essere anche pronto per poter fare una
discussione di natura politica e riempirla di visioni e di
obiettivi, e poi parleremo eventualmente di regole, penso che
questo anche a livello di metodo sia importante, quindi avremo modo
di organizzare un incontro proprio sulla pianificazione e sul come
eventualmente integrare il Piano che oggi vige da quasi 25
anni.
La seconda sfida, sempre del legislatore, penso sia legata - non
so se lo condividete -a cercare di armonizzare, razionalizzare e
semplificare il percorso.
Noi pensiamo che questa seconda sfida sia veramente non facile
ma non impossibile.
Quindi io dividerei in due l'impegno che l'Assessore - e la
maggioranza  - si è preso: primo, organizzare una bella seduta
di Commissione dove affronteremo la questione di visione e
successivamente di obiettivi per poi entrare nel merito delle
regole e secondo, legato invece ai percorsi, collega Distort,
procedurali che io penso lì, noi come legislatori, insieme ai
dirigenti - ogni tanto, magari forzando anche la mano come
legislatori - dovremmo provare, una volta decisi gli obiettivi, una
volta decise le regole del gioco, anche ad armonizzare - e oserei
dire anche a semplificare e rendere più facile - il percorso di
natura più amministrativa.
Queste erano le due o tre considerazioni che volevo fare con voi
e penso che ci sarà lo spazio appena il Dipartimento e
l'Assessorato avranno anche gli elementi corretti per poter invece
confrontarci sull'aspetto di natura politica che è prioritario, e
condivido questo; in seconda battuta non dimentichiamocelo anche -
e termino, Presidente -quello invece delle procedure, quindi
dell'armonizzazione ma anche della semplificazione del
percorso.
Presidente -
Consigliere Distort, a lei la parola per
dichiarazione di voto.
Distort (LEGA VDA) -
Per dichiarazione di voto, che
comunque presuppone solo un chiarimento per il quale ho bisogno di
una risposta per capire in che modo agire.
Da quanto mi è parso di capire dall'intervento dell'Assessore,
si è espressa una considerazione piuttosto chiara, richiesta di
ritiro della mozione altrimenti astensione, in nome del fatto che
deve essere svolto questo percorso ricognitivo e poi se ne
parlerà.
Dall'intervento del Presidente di Commissione, Chatrian, ho
percepito una disponibilità già operativa, ovviamente non
specificando i tempi, però la disponibilità a voler andare in
questa direzione.
Non è che io adesso sto cercando di utilizzare una sorta di
gioco di prestigio per farvi dire quello che voglio io,
assolutamente, ho bisogno di chiarimento.
Siccome nell'impegnativa è "Convocare quanto prima", questo
"Quanto prima" racconta una condizione reale, realistica.
C'è bisogno di eseguire una ricognizione ma veloce e in modo da
avere gli argomenti per poi arrivare quanto prima in Commissione e
c'è questa disponibilità?
Allora a questo punto io ho già ricevuto una risposta, ho già
ottenuto una risposta all'impegnativa senza bisogno di metterla al
voto e a questo punto ha senso anche ritirarla, perché c'è già una
disponibilità, perché l'obiettivo è questo, non è andare a far
vedere i muscoli tra chi prende più voti e chi ne prende meno, a me
interessa che ci sia un percorso, perché interessa alla Valle
d'Aosta.
Questo è il ruolo di ognuno di noi dentro quest'aula.
Allora mi potete chiarire in questi termini se questo quanto
prima è la condizione che permette di trovare una via comune, un
comune obiettivo, oppure c'è un rinvio indefinito a "Non si sa bene
cosa", perché in questo secondo caso, la mozione io non la
ritirerei, ma la porterei in voto per dimostrare che non siete in
grado di gestire un tema così importante, ma - ve lo dico -
altrimenti ci fate capire se invece lo volete gestire e intendete
gestirlo attraverso questo ruolo virtuoso di collaborazione con la
Commissione.
A questo punto io la ritirerei.
Presidente -
Consigliere Chatrian per rispondere al
quesito del consigliere Distort, ne ha facoltà.
Chatrian (AV-VdA Unie) -
Per rispondere nel merito,
quindi la seconda, quello che lei ci ha citato, noi l'impegno non
solo lo manteniamo ma lo organizzeremo, previo indubbiamente gli
elementi che il Dipartimento e l'Assessorato devono avere, quindi
l'impegno noi lo manteniamo, anzi, lo organizzeremo insieme per
entrare nel merito, soprattutto sul piano politico.
Presidente -
Assessore Sapinet ne ha facoltà, sempre in
merito a questo.
Sapinet (UV) -
Solo per confermare: come detto, avevamo
parlato di un percorso fatto di tappe e in III Commissione, come ha
ricordato prima il Presidente, sempre abbiamo lavorato bene e
sicuramente sempre continueremo a lavorare.
È chiaro che sui tempi bisogna capire anche il gruppo di lavoro
quando trasmetterà, comunque assolutamente siamo d'accordo.
Presidente -
Se ho ben capito la mozione è ritirata.
Distort (LEGA VDA) -
Ho finito gli argomenti ma chiedo 30
secondi, vediamola anche come mozione d'ordine, so che ho esaurito
gli interventi, però proprio per chiarire.
A questo punto, in seguito alle informazioni e a quanto espresso
in aula a microfono da parte del Presidente della III Commissione e
da parte dell'assessore Sapinet, io ritengo che ci sia stata
un'accoglienza dell'impegnativa della mozione.
A questo punto la mozione è ritirata e continueremo ovviamente a
vigilare perché questo si compia.
Presidente -
La mozione è ritirata. Sospendiamo
brevemente i lavori del Consiglio per arieggiare i locali.
La seduta è sospesa dalle ore 11:33 alle ore 11:48.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK