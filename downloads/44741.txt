Consiglio Regionale della Valle d'Aosta - Oggetto del Consiglio n. 1684 del 23 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Piano socio-sanitario regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1684 del 23 giugno 2022 - Resoconto
OGGETTO N. 1684/XVI - Approvazione di mozione: "Impegno ad
adottare un "programma delle priorità di intervento" da attuare nei
primi cento giorni dall'adozione del piano regionale per la salute
e il benessere sociale".
Bertin (Presidente) -
Punto n. 57. Per l'illustrazione,
la parola al consigliere Aggravi.
Aggravi (LEGA VDA) -
Cercherò di essere sintetico nella
presentazione considerato anche che in parte nelle premesse della
mozione abbiamo citato, insieme ai colleghi, anche la parte che è
già stata oggetto di discussione e presentazione sulla parte delle
professioni sanitarie riguardante appunto gli infermieri.
Abbiamo richiamato una serie di notizie che riportano una serie
di problematiche relativamente alla fuga del personale medico
riguardo alla mancanza di ricambi e di potenziamento di quella che
è oggi la pianta organica dell'intera sanità, abbiamo voluto citare
una problematica riportata non solo dal nostro gruppo ma anche da
altri riguardante il funzionamento delle Commissioni di invalidità
e abbiamo voluto poi riportare alcuni degli elementi che
costituiscono - nel mio mondo direi il piano industriale della
sanità valdostana - il piano regionale per la salute e benessere
sociale 2022-2025. Un orizzonte temporale in cui sono riportate
tutta una serie di tematiche, tutta una serie di idee, tutta una
serie di proposte, tutta una serie di elementi di valutazione e una
programmazione soprattutto che impegna su un arco temporale che
sembra importante ma che, in realtà, è breve per tutto quello che
c'è da fare per la nostra sanità, che ricordo essere la prima voce
del bilancio regionale.
Possiamo dire che il piano regionale per la salute e il
benessere sociale è un pezzo fondamentale del bilancio di spesa
della nostra Regione per il prossimo triennio. A fronte di questo,
è stato avviato un percorso in V Commissione, precedentemente vi è
stata una presentazione informale, poi c'è stato tutto un percorso
di contribuzioni e di esame da parte degli
stakeholder
,
adesso abbiamo avviato le audizioni e l'esame del documento nella
Commissione deputata. A fronte di questo, è stato confermato,
soprattutto da parte sia delle strutture, dei referenti
dell'Assessorato ma poi anche dalla prima audizione della Direzione
strategica che il piano risulta essere sostanzialmente un documento
di indirizzo e di obiettivo direi e poi seguiranno tutta la serie
di delibere attuative e di applicazione delle prospettive, delle
idee e delle misure che lo compongono.
A fronte di questo, è sembrato opportuno al nostro gruppo con
questa mozione fare una proposta che desse concretezza, desse
attuazione e rappresentasse soprattutto un documento operativo che
volesse dare una risposta non soltanto alle premesse ma a tutta una
serie di problematiche, e anche forse un po' provocatoriamente,
visto che spesso è un termine ed è un periodo che viene utilizzato
per i progetti ambiziosi..."si impegna il Governo regionale ad
adottare un programma di priorità d'intervento articolato per
obiettivi, misure e relative tempistiche di attuazione da porre in
essere nei primi cento giorni dall'adozione di questo piano e
renderlo disponibile all'esame della Commissione competente".
Voglio sottolineare e dire una cosa: la nostra preoccupazione e il
nostro obiettivo principale non sono i cento giorni, non è neanche
il nome e la denominazione del documento che si chiede al Governo
regionale, bensì è una dimostrazione di concretezza e di
programmazione reale: dico "reale" non per denigrare il piano
regionale della salute ma perché il piano della salute e benessere
sociale è un documento estremamente corposo che è fatto, se
vogliamo, da tanti piani di attuazione, perché ovviamente già il
fatto che sia articolato in macroaree fa sì che per ognuna ci debba
essere la sua declinazione reale nel senso di spesa, di
progettazione e di messa a terra come spesso si dice.
L'impegnativa è, se vogliamo, molto semplice, però in realtà
nasconde un impegno notevole e soprattutto un impegno volto a
prendersi degli impegni concreti, chiari e soprattutto declinati in
termini di tempistiche e di risorse necessarie.
Presidente -
La discussione generale è aperta. Se non vi
sono richieste, chiudo la discussione generale. Per il Governo, ha
chiesto la parola l'assessore Barmasse.
Barmasse (UV) -
Ringrazio i Consiglieri della Lega per
questa mozione che porta l'attenzione e la responsabilità
dell'intera Assemblea regionale su una questione fondamentale, per
ogni documento di programmazione pluriennale a elevata complessità,
sia esso regionale o nazionale, la sua fattibilità o, come si è
soliti dire in gergo, la sua messa a terra operativa, com'è noto,
quando un piano è concreto, come in questo caso, si lega alla
disponibilità di bilancio.
Il 7 giugno scorso, nel corso dell'audizione con i colleghi
della V Commissione consiliare, ho infatti spiegato, assumendomi
l'impegno che ne consegue, che il piano declinerà quegli obiettivi
in azioni specifiche anno per anno in un piano operativo annuale
approvato dalla Giunta collegato al documento di economia e finanza
che identificherà annualmente le linee di intervento e le risorse
necessarie ad attuare le azioni prioritarie di intervento.
Per quanto ci riguarda, abbiamo chiare le azioni prioritarie di
intervento e per rispetto a quest'Aula che dopo nove anni e quattro
diversi Assessori, per ragioni diverse, non aveva ancora discusso
un nuovo piano, riteniamo che sia importante l'approvazione del
medesimo, in particolare degli obiettivi di politica sanitaria e
dei contenuti, orientati a colmare lacune e criticità dovute a
troppi anni di discontinuità politica e amministrativa che hanno
segnato pesantemente la sanità e il
welfare
valdostano,
perché questa è la situazione da me ereditata a ottobre 2020, meno
di due anni fa in piena pandemia nei confronti del quale ho
accettato di mettermi al servizio e portare il mio modesto
contributo come anche questo piano dimostra.
Per la stima e la considerazione che riservo ai colleghi della
Lega, evito di spiegare che un documento di programmazione
pluriennale non deve avere la struttura e il cronoprogramma di un
piano per l'emergenza, la cui efficacia è misurabile nei primi
cento giorni, ciononostante rispetto alle problematiche da cui la
mozione prende spunto, conforto i colleghi che vi sono già azioni
messe in atto che possono essere facilmente verificate. Sarebbe
infatti demagogico e irrispettoso affermare che per invertire
tendenze di anni caratterizzanti il periodo precedente il mio
insediamento siano sufficienti cento giorni. In altri termini non
stiamo approvando un piano di emergenza bensì un documento
pluriennale complesso e strategico di governo programmatorio e
chiamerà a responsabilità tutti coloro che realmente sono
interessati a riportare la sanità e le politiche sociali a livelli
di garanzia che questa Regione merita. Pertanto per onestà
intellettuale e per rispetto verso i proponenti e verso i cittadini
non ritengo di dover respingere una mozione che è condivisibile
nelle linee di principio ma non nella forma e nei tempi
proposti.
Raccogliendo parzialmente la richiesta presentata nella mozione
dei colleghi, propongo quindi che venga predisposta, da parte degli
uffici dell'Assessorato, un'ipotesi relativa alle attività da
inserire nel primo piano operativo 2023 con una proposta di linee
di intervento relative all'anno 2023 da inserire nel DEFR collegate
alle relative richieste di bilancio se necessarie. Tutto ciò
ovviamente a seguito dell'approvazione del piano da parte di questo
Consiglio regionale.
Pertanto, se questa proposta trova l'accordo dei firmatari della
mozione, chiedo quindi che venga modificato l'impegno indicato
nella medesima come segue: "si impegna il Governo regionale a
predisporre, dopo l'approvazione del piano per la salute e il
benessere sociale da parte del Consiglio regionale, una bozza del
piano operativo annuale relativa all'anno 2023 da presentare alla V
Commissione in tempo utile per l'inserimento nel DEFR 2023
comprendente un cronoprogramma delle azioni e delle relative
risorse ove necessario".
Presidente -
La parola al consigliere Aggravi.
Aggravi (LEGA VDA) -
Assessore, l'obiettivo era quello di
dare concretezza all'attuazione del piano. Quello che ho detto in
premessa, quindi il discorso dei cento giorni, era volutamente
provocatorio per dare un'idea anche di quello che era l'obiettivo.
Spesso, come ho detto, si dice: "nei primi cento giorni faremo...",
poi qualcuno lo promette, poi non lo fa ma questo è un altro
discorso, quindi l'obiettivo era quello di dare, da un lato,
concretezza alle prime misure, alle prime priorità che
tendenzialmente dovrebbero essere realizzate il prima possibile,
quindi al di là del fatto che nel complesso il piano non sia un
piano di emergenza, è comunque un piano che ha delle emergenze, e
siamo sicuri di ritrovare poi nel primo piano operativo le prime
necessità, laddove è possibile risolverle nell'anno. Ritroviamo
nella riformulazione dell'impegnativa quest'obiettivo, quindi
accettiamo la proposta e siamo certi che anche nella possibilità di
visionarlo prima in tempo utile ci sarà anche la possibilità
eventualmente e il contributo di tutto il Consiglio di poter anche
dare delle indicazioni utili a renderlo ancora più concreto ed
eventualmente anche di - perché no? - suggerire delle integrazioni
necessarie che possono nascere dalla sensibilità di tutti.
Accettiamo quindi la riformulazione e ovviamente voteremo a
favore della mozione che abbiamo presentato.
Presidente -
La discussione generale era stata chiusa. Se
tutti sono d'accordo... in teoria non si può modificare una mozione
se non durante la discussione generale secondo il Regolamento. Se
c'è l'accordo di tutta l'Aula, per una questione formale... tutti
d'accordo? Posso perciò mettere in votazione la mozione così come
emendata. La votazione è aperta.
Appello nominale dei Consiglieri presenti in remoto sulla
piattaforma zoom.
Grosjacques (UV) -
Favorevole
La votazione è chiusa.
Presenti, votanti e favorevoli: 35
La mozione è approvata all'unanimità.
La parola al consigliere Padovani.
Padovani (FP-PD) -
Per chiedere una sospensione per una
riunione dei gruppi di maggioranza.
Presidente -
Sospensione concessa.
La seduta è sospesa dalle ore 18:42 alle ore 18:52.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK