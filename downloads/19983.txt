Consiglio Regionale della Valle d'Aosta - Oggetto del Consiglio n. 3164 del 14 aprile 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula
Oggetto del Consiglio n. 3164 del 14 aprile 2003 - Resoconto
OGGETTO N. 3164/XI Predisposizione di iniziative per
l'incentivazione del telelavoro da parte delle amministrazioni
pubbliche. (Interpellanza)
Interpellanza Venuto a conoscenza dell'articolo 4 della legge
nazionale n. 191 del 16/06/98 che, allo scopo di razionalizzare
l'organizzazione del lavoro, autorizza le pubbliche amministrazioni
a utilizzare metodologie di lavoro a distanza;
Preso atto che il Comune di Montjovet ha recentemente deciso di
avviare, in via sperimentale, un progetto di telelavoro;
Tenuto conto che in diverse regioni italiane esistono delle
leggi con le quali viene incentivato il ricorso al telelavoro;
Rilevato altresì che il telelavoro può rappresentare una nuova e
diversa modalità di impiego soprattutto nelle zone di montagna,
dove gli spostamenti e le comunicazioni sono resi più difficoltosi
e lenti rispetto ad altre realtà ambientali;
Sottolineato anche il fatto che il lavoro a distanza potrebbe
accogliere le istanze occupazionali provenienti dal mondo
femminile, poiché molte donne hanno l'esigenza di esercitare
un'attività retribuita pur senza venir meno agli impegni domestici
e materni, nonché permettere ai disabili, in cerca di occupazione o
che già stanno lavorando, di espletare al meglio la loro attività
lavorativa, rendendola più agevole e limitando gli spostamenti;
il sottoscritto Consigliere regionale
Interpella
la Giunta regionale per sapere:
1) se esistono nella vigente normativa regionale disposizioni
che incentivano il ricorso al telelavoro;
2) se, a seguito delle risultanze dell'esperimento di telelavoro
messo in atto dal Comune di Montjovet, ritiene opportuno valutare
la possibilità, nella prossima legislatura, di predisporre un
apposito disegno di legge, finalizzato a promuovere fortemente
l'esperienza occupazionale del telelavoro;
3) in caso di risposta negativa, quali sono le motivazioni che
ostacolano la messa a punto di un apposito programma di telelavoro
in Valle d'Aosta, e quali sono gli intendimenti conseguenti a tale
diniego nell'ottica di un piano di potenziamento e miglior utilizzo
del mercato del lavoro valdostano.
F.to: Lanièce
Président
La parole au Conseiller Lanièce.
Lanièce (SA)
Il telelavoro, ovvero l'utilizzo a distanza
a scopo lavorativo di reti telematiche private o pubbliche connesse
fra loro senza che il dipendente possa muoversi dalla propria
abitazione, è da alcuni anni transitato dalle opzioni occupazionali
di alcune aziende private all'attenzione degli enti pubblici. Esso,
in effetti, rappresenta una pratica alternativa, come spiegò quasi
due anni fa anche una pubblicazione periodica pubblicata dalla
Regione, del modo di progettare, organizzare, svolgere il lavoro in
maniera tradizionale, modalità incentrata sulla possibilità di
ribaltare i vincoli della distanza fra il domicilio dell'impiegato
e il luogo di lavoro, traducendolo in opportunità occupazionali
organizzative, nonché di miglioramento della qualità della
vita.
Dal punto di vista legislativo, è stata emanata una legge
nazionale, la n. 191/1998, che incoraggia le amministrazioni
pubbliche, allo scopo di razionalizzare l'organizzazione del lavoro
e di realizzare economie di gestione attraverso l'impiego
flessibile delle risorse umane, ad avvalersi di forme di lavoro a
distanza. La legge prevede che in ogni momento il dipendente possa
far ritorno alla sede originaria e lascia all'ente pubblico
determinare le modalità per la verifica dell'adempimento della
prestazione lavorativa. A tale scopo la norma prevede la
destinazione di fondi di bilancio per l'installazione di computer e
collegamenti telefonici e telematici utilizzabili dai dipendenti
pubblici i quali, a parità di salario, potranno effettuare le loro
prestazioni lavorative in luogo diverso dalla sede abituale, ad
esempio a casa propria.
Mentre alcune regioni si stanno attivando in tale direzione
attraverso la predisposizione di leggi che incentivano il ricorso
al telelavoro, a quanto mi risulta, in Valle, in attesa che anche
la nostra Regione valuti la necessità di presentare un disegno di
legge in merito, si è mosso per primo un comune che ha deciso di
avviare in via sperimentale un progetto di telelavoro. È il caso di
una dipendente dell'Ufficio tributi del Municipio di Montjovet,
primo Comune valdostano a sperimentare il telelavoro: l'impiegata
abita nel Comune di Valtournenche a 31 chilometri dal luogo di
lavoro. A quanto mi risulta, l'esperimento di Montjovet ha sortito
finora esiti più che positivi; la dipendente dell'ufficio comunale
lavora a casa solo due giorni alla settimana, collegata a un
terminale in rete con il server del comune e svolge i normali
compiti di ufficio che abitualmente sono la sua occupazione sul
luogo del lavoro. Il doppio vantaggio è dato dal fatto che
l'impiegata non ha costi di trasferimento dall'abitazione al luogo
di lavoro, inoltre risparmia una notevole quantità di tempo; il
comune ci guadagna perché riduce il rischio di assenza, risparmia
sui buoni mensa e dispone di attrezzature informatiche lasciate
libere in loco dalla dipendente; inoltre, poiché l'impiegata
risparmia tempi e costi, le è stato chiesto, a buon titolo, un
aumento di produttività del 10 percento.
Detto ciò, riprendendo il discorso generale, penso che sia
facilmente immaginabile quali vantaggi potrebbe portare in futuro
la scelta dell'utilizzo del telelavoro nell'Amministrazione
regionale e in altri enti pubblici, vantaggi basati su situazioni
diverse, quali ad esempio sul rapporto fra l'ufficio pubblico e una
dipendente madre di famiglia, che magari abita in zone di montagna
e comunque lontane dal luogo di lavoro, come è possibile in Valle
d'Aosta. Un'organizzazione domestica, che non trascurasse gli
obiettivi di produttività e gli impegni occupazionali richiesti
dall'ente pubblico, permetterebbe alla dipendente di svolgere il
suo lavoro, di ottimizzare il resto del tempo per le sue attività
private, armonizzando il lavoro con la vita familiare e facilitando
automaticamente l'approccio quotidiano al lavoro. Anche in questo
caso i vantaggi per l'ente resterebbero immutati.
Questo discorso vale senz'altro anche per i lavoratori disabili,
per i quali le difficoltà di spostamento e la salute cagionevole
possono costituire motivo di grande difficoltà ad ottemperare agli
obblighi lavorativi - con conseguente possibile dispersione inutile
di energie e perdita della stima e della valorizzazione personale
da parte del dipendente -, nonché, a seguito delle maggiori
difficoltà dovute proprio alla disabilità, un possibile minor
funzionamento dell'ufficio pubblico. Il telelavoro può essere
considerato inoltre una nuova possibilità di lavoro per i
disoccupati, che con le modalità organizzative ordinarie non
potrebbero partecipare alle opportunità occupazionali tradizionali,
riducendo quindi gli ostacoli alla loro mobilità e favorendo
l'incontro fra domanda e offerta lavorativa. Da ciò si evidenziano
tutti gli indubbi vantaggi del telelavoro, modalità occupazionale
non vincolata al tempo e allo spazio, ma dipendente dai risultati e
adeguata al personale ritmo di vita del dipendente. Con l'impiego
del telelavoro il miglioramento delle capacità e della rendita
lavorativa di soggetti, precedentemente svantaggiati, corrisponde
al miglioramento della qualità della vita degli stessi dipendenti,
che dal loro nuovo tipo di organizzazione lavorativa trarranno
nuovi stimoli a migliorare le loro produttività e il loro rapporto
con l'ente, ove sono impiegati. Ecco perché, nell'ottica sempre
sostenuta dall'Amministrazione regionale di un potenziamento delle
produttività e di un miglior utilizzo del mercato del lavoro
valdostano, il telelavoro offre oggi una nuova possibilità
assolutamente non trascurabile di impiego di tutta quella forza di
lavoro che, spesso anche svantaggiata per motivi legati
all'asperità del territorio e alle particolari condizioni
ambientali della nostra Regione, resta in Valle d'Aosta relegata ai
margini del rendimento professionale e dei settori professionali di
sviluppo.
Questa mia iniziativa quindi si pone come obiettivo primario la
richiesta di un maggior coinvolgimento politico, per attuare in un
prossimo futuro un'espansione dell'impiego del telelavoro nei
diversi settori lavorativi degli enti pubblici valdostani, al fine
di migliorare sensibilmente e rendere più comunicativo il rapporto
ente-dipendente e soprattutto di incrementare la produttività dei
comparti occupazionali pubblici, anche da parte degli impiegati più
svantaggiati. Proprio per questo ho chiesto con questa
interpellanza:
"se esistono nella vigente normativa regionale
disposizioni che incentivano il ricorso al telelavoro"
,
"se,
a seguito anche delle risultanze dell'esperimento di telelavoro
messo in atto dal Comune di Montjovet, ritiene opportuno valutare
la possibilità, nella prossima legislatura, di predisporre un
apposito disegno di legge, finalizzato a promuovere fortemente
l'esperienza occupazionale del telelavoro"
o altrimenti,
"in
caso di risposta negativa, quali sono le motivazioni che ostacolano
la messa a punto di un apposito programma di telelavoro in Valle
d'Aosta…"
.
Visto anche che in altre regioni italiane il telelavoro sta
diventando oggetto di normative specifiche, ritengo opportuno che
nella prossima legislatura, nell'ambito degli obiettivi relativi al
mondo del lavoro, la Giunta regionale predisponga un disegno di
legge, che consenta di elevare il telelavoro al rango di valida
alternativa occupazionale per tutti quei lavoratori che, per motivi
personali e territoriali, oggi incontrano difficoltà
nell'ottemperare alle proprie mansioni quotidiane.
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Innanzitutto ringrazio il
Consigliere Lanièce per quanto ha detto sulla questione del
telelavoro in termini di carattere generale.
Premetto che, visto il mandato temporale limitato che abbiamo,
non siamo nelle condizioni di poter interferire rispetto a quello
che deciderà la prossima legislatura. È altrettanto vero che, come
tutti sappiamo, il Piano di politica del lavoro è stato prorogato
per un anno: sicuramente nel prossimo Piano di politica del lavoro
il telelavoro dovrà avere una propria collocazione specifica.
Per quanto concerne la prima domanda, l'attuale Piano triennale
di politica del lavoro prevede al macrobiettivo n. 4, relativo alla
possibilità di fornire pari opportunità alle persone svantaggiate,
la possibilità di finanziare la creazione di posti di telelavoro -
questo vale per l'amministrazione pubblica e per le imprese private
- fino a un massimo di 20 milioni di lire. Questo tipo di
possibilità oggi non è stata utilizzata né da enti pubblici, né da
aziende private.
Per quanto riguarda l'esperimento del Comune di Montjovet,
questo è un esperimento che, come veniva ricordato, concluderà la
sua sperimentazione alla fine del mese di maggio di quest'anno,
quindi attendiamo ancora qualche tempo per avere i dati finali, ma
indubbiamente le anticipazioni che il Consigliere Lanièce ha voluto
fare sono condivisibili. Credo quindi che si debba continuare su
una strada di questo genere.
Ritengo anche che, fra i diversi cambiamenti portati dalla
diffusione delle nuove tecnologie, il telelavoro è quello che sta
suscitando grandi aspettative e notevoli speranze, perché può
rappresentare nuove forme di occupazione - come ha ricordato il
Consigliere Lanièce -, conciliando il tempo di vita e il tempo di
lavoro, quindi una migliore qualità della vita. Di conseguenza
molte persone in cerca di occupazione, fra cui diverse donne che
intendono rientrare nel mercato del lavoro o giovani al termine
della carriera scolastica, si guardano intorno alla ricerca di
opportunità di utilizzare il telelavoro, però devo dire che si
scontrano con realtà non facili.
Per dare qualche dato, secondo stime della Commissione europea,
i telelavoratori in Italia nel 1999 erano 320.000, l'1,8 percento
della forza lavoro, nel 1997 erano 250.000; malgrado questo
incremento, l'Italia è al terz'ultimo posto fra i Paesi europei,
seguita solo dalla Grecia e dalla Spagna. Al primo posto c'è
l'Olanda con il 18 percento di persone che utilizzano il
telelavoro, gli Stati Uniti il 3 percento, la Danimarca l'11,8
percento. Nel nostro Paese e nella nostra Regione di conseguenza
c'è molto da fare.
Quali sono le difficoltà che si incontrano? Sul piano
dell'impresa privata un'inchiesta che è stata fatta in 15.000
grandi imprese, in otto Paesi europei, dice che il 23 percento dei
manager italiani vedono grandi possibilità di cambiamento nella
direzione del telelavoro, a fronte invece del 53 percento in Gran
Bretagna e il 34 percento in Germania. Nel nostro Paese ci sono
problemi da superare sul piano dell'organizzazione del lavoro. In
Italia il peso della grande industria è più basso di quanto non lo
sia negli altri Paesi europei, nel senso che le imprese superiori a
500 addetti in Italia sono il 15 percento della forza lavoro:
pensate che nel 1980 rappresentavano il 30 percento della forza
lavoro, quindi sono dimezzate in poco più di vent'anni, mentre in
Germania le grandi imprese occupano il 56 percento degli addetti e
in Francia il 43 percento. Il nostro quindi è un Paese in cui è
diffusa la piccola e media impresa, che però comporta svantaggi sul
piano di una divisione del lavoro che è meno parcellizzata rispetto
alle grandi imprese, quindi presenta maggiori difficoltà
nell'utilizzo di telelavoro.
Non sono solo le grandi imprese che devono rispondere a questo
problema; in effetti, dal 1995 ad oggi, sono stati firmati diversi
accordi fra imprese e sindacato, ma la possibilità per un
dipendente o per un neo assunto di optare per questa forma di
lavoro rimane remota, perché l'organizzazione del lavoro nelle
aziende non ha subito quei sostanziali cambiamenti che rendono
praticabile il telelavoro, se si continua a controllare i
lavoratori attraverso il tempo e quindi la quantità reale o
presunta di lavoro, piuttosto che attraverso il raggiungimento
degli obiettivi… Mettendo al centro la
qualità del lavoro, sicuramente sarà possibile ottenere risultati
in questa direzione. Se l'innovazione non passa nelle aziende, il
problema è ancora più evidente nella Pubblica amministrazione, un
settore che potrebbe diventare trainante per la diffusione del
telelavoro. Ci sono alcuni casi isolati di progetti pilota,
sperimentazioni, ma siamo ancora lontani dal poter vedere dei
cambiamenti diffusi che possano far salire significativamente i
numeri, che sono sicuramente bassi.
Una considerazione può essere fatta in merito alle situazioni in
cui il telelavoro è stato introdotto all'interno dei processi di
ristrutturazione aziendale per contenere i costi e così, prima che
questa forma si dispieghi in modo ampio, se ne possono vedere i
benefici, ma possiamo anche vedere alcuni limiti. I lavoratori o le
lavoratrici, che non hanno scelto, ma si sono visti imporre il
telelavoro, subiscono il cambiamento e si sentono privati delle
relazioni professionali, degli strumenti e degli spazi di lavoro di
una chiara linea di demarcazione tra il tempo di lavoro e il tempo
privato, come ha denunciato una lavoratrice di Infocamere, in un
convegno a Prato nell'ambito della "Settimana europea del
telelavoro", che ha asserito di sentirsi isolata, maggiormente
sfruttata e non più in grado di negoziare con l'azienda in un
ambito collettivo. Vi sono quindi anche dei limiti dal punto di
vista dell'utilizzazione. Proprio per i lavoratori e le lavoratrici
autonomi si pone il grande problema dell'accesso al telelavoro,
soprattutto per chi non ha relazioni di lavoro consolidate; cercare
da subito un'attività da svolgere a distanza è molto complesso e
molti cadono in un equivoco: cercano nel telelavoro un'occupazione
in cui possano esprimere le proprie capacità, indipendentemente
dalla forma che questa occupazione può assumere. In realtà, la
diffusione delle tecnologie dell'informazione ha creato nuove
professioni e richiede nuove competenze, che possono esprimersi
anche in questa nuova forma di lavoro. Ora, come sempre, può essere
utile guardare ai Paesi che sono più avanti di noi sul piano della
sperimentazione, per vedere come questi processi innovativi si sono
sviluppati, ma sicuramente il mercato del lavoro italiano e
regionale ha caratteristiche proprie che necessitano di un
adattamento di modelli provenienti dall'esterno.
Per quanto riguarda le pubbliche amministrazioni, è stato
sottoscritto nel marzo 2000 un accordo quadro sul telelavoro nelle
pubbliche amministrazioni, in attuazione della legge n. 191/98. Con
tale accordo le parti hanno convenuto sulla potenzialità positiva
del telelavoro sia sul piano sociale che economico e sul fatto che
necessitano appropriati strumenti e regole, ovvero è necessario
assicurare alla Pubblica amministrazione la concreta possibilità di
avvalersi funzionalmente di tale forma di flessibilità lavorativa,
al lavoratore di scegliere una diversa modalità di prestazione del
lavoro, che salvaguardi in modo efficace il sistema di relazioni
personali e collettive espresse nelle sue legittime aspettative in
termini di formazione e crescita professionale, senso di
appartenenza, socializzazione, informazione e partecipazione al
contesto lavorativo e alla dinamica dei processi innovativi. Ciò ha
portato in ambito pubblico alla sperimentazione di alcuni progetti,
sui cui risultati è aperto un ampio dibattito.
Spetterà al prossimo Consiglio Valle decidere cosa realizzare
nel corso della prossima legislatura. Credo però che non si tratti
solo di fare una legge per il telelavoro - cosa che non si può
escludere in assoluto -, quanto piuttosto di proseguire lungo un
percorso seguito in questi anni, un percorso che forse non è stato
troppo evidenziato, che ha portato a sostanziali modificazioni alla
stessa progettualità di una diversa organizzazione del lavoro:
semplificazione normativa, semplificazione dei procedimenti,
sussidiarietà, realizzazione del comparto unico, sportello unico
per le attività produttive, realizzazione di autostrade a fibre
ottiche a banda larga - iniziativa per la quale è possibile
utilizzare Internet a costi ridotti sia per le aziende, che per il
settore pubblico, che per i privati -, collegamenti wireless,
specialmente per la nostra che è una regione di montagna. L'insieme
di questi passaggi, in parte realizzati o definiti nelle linee
principali durante questa legislatura, consentirà, anche
nell'ambito del comparto unico regionale, di concerto con le
organizzazioni sindacali dei lavoratori, di individuare quelle
professionalità che in toto o parzialmente potranno svilupparsi
nell'ambito del telelavoro, considerando questa come un'opportunità
da svilupparsi nella nostra Regione.
Si dà atto che dalle ore 10,49 presiede il Vicepresidente
Aloisi.
Presidente
La parola al Consigliere Lanièce.
Lanièce (SA)
Prendo atto della risposta dell'Assessore.
Questa interpellanza infatti è stata proprio presentata in
un'ottica propositiva, finalizzata a discutere di un'opportunità
che potrà e dovrà essere meglio sviluppata nella prossima
legislatura tramite la predisposizione di un apposito disegno di
legge, visto che, come ho detto nel mio intervento precedente,
alcune regioni si sono già attivate nel frattempo - ad esempio la
Regione Basilicata, l'Emilia Romagna, il Friuli - con la
predisposizione di normative che vanno ad incentivare l'utilizzo
del telelavoro nella Pubblica amministrazione.
E tutto ciò proprio per venire incontro a quei soggetti che sono
più "collegati" con il telelavoro: il mondo femminile - in quanto
potrebbe permettere di conciliare la vita familiare con il mondo
del lavoro -; le persone che, in regioni come la nostra, hanno
difficoltà di spostamento per la morfologia del territorio, ma
soprattutto i disabili e, visto che quest'anno è stato proclamato
"Anno europeo dei disabili", questo rappresenterebbe un segnale
importante da parte di una Regione che spesso dimostra di essere al
passo con i tempi.
Penso che ci debba essere la volontà al più presto da parte del
futuro Consiglio regionale di porre mano a una discussione, in modo
da poter anche noi come Regione predisporre un apposito disegno di
legge sul telelavoro, tenuto conto anche che abbiamo la possibilità
di sfruttare i risultati dell'esempio attuato in via sperimentale
dal Comune di Montjovet. In questa ottica invito il futuro Governo
regionale a verificare la possibilità di predisporre un'apposita
normativa in materia proprio per far fronte alle problematiche
sempre più urgenti che esistono nel mondo del lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK