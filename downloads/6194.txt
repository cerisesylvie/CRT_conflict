Consiglio Regionale della Valle d'Aosta - Oggetto del Consiglio n. 637 del 7 giugno 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 637 del 7 giugno 1984 - Resoconto
OGGETTO N. 637/VIII - ATTIVITA' SVOLTA DA PERSONALE
DISTACCATO PRESSO L'ISTITUTO STORICO DELLA RESISTENZA DELLA VALLE
D'AOSTA. (Interpellanza).
PRESIDENTE:
Do lettura della interpellanza presentata dai
Consiglieri Torrione, Pascale e Breuvé:
INTERPELLANZA
Nel corso dell'anno 1979 l'attuale Consigliere di Nuova
Sinistra, Elio Riccarand, ha prestato servizio, quale comandato,
presso l'Istituto Storico della Resistenza della Valle
d'Aosta.
Nell'anno 1980 l'editore Musumeci di Aosta ha pubblicato un
libro dello stesso Riccarand dal titolo "Il Partigiano Milò -
Storia di una banda".
Dal momento che il periodo di distacco presso il predetto
Istituto potrebbe essere servito all'interessato per ricerche
storiche poi utilizzate per la predisposizione del volume in
questione,
i sottoscritti Consiglieri del Gruppo socialista
INTERPELLANO
l'Assessore regionale competente per conoscere:
il tipo di lavoro svolto da Riccarand nel periodo durante il
quale ha prestato la propria attività presso l'Istituto Storico
della Resistenza;
se corrisponde a verità il fatto che Riccarand ha offerto e
la Regione ha acquistato oltre 300 copie del volume "Il partigiano
Milò - Storia di una banda" per un importo di oltre due milioni di
lire.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Questa interpellanza che ha un
oggetto specifico è fatta in una chiave politica, è fatta per
capire, per cercare di guardare al di là di certi fatti che possono
sembrare naturali e scontati, e che invece non lo sono.
L'arco politico valdostano è estremamente variegato e in questo
arco politico trovano collocazione forze di cosiddetta provenienza
nazionale, movimenti regionalisti e movimenti che non sono né carne
né pesce, che regionalisti non si professano, che però hanno al di
là di Pont-Saint-Martin una collocazione che non è ben
definita.
Abbiamo fatto un certo tipo di riflessione, anche perchè ci
collochiamo in una posizione di opposizione a questa Giunta
regionale, e credevamo che in questa opposizione a sinistra si
potesse trovare almeno un minimo di solidarietà, perchè gli
avvenimenti che hanno travagliato questa nostra Regione negli
ultimi mesi sono drammatici, perchè una certa visione di come sono
andate le cose poteva coinvolgere tutte le forze che si collocano a
sinistra.
Poi c'è venuto un dubbio: ma quali sono le forze di sinistra?
Quelle che hanno alle spalle una loro storia ed una loro ideologia,
oppure quelle che con un colpo di bacchetta magica si sono
collocate a sinistra, ma potevano ugualmente stare a destra, al
centro o in un'altra collocazione?
Questo lo diciamo con estremo rammarico, perchè ci siamo
accorti, come forza di sinistra, che il nostro oppositore non sta a
destra bensì all'interno della stessa sinistra, perchè se c'è stata
una campagna di sciacallaggio politico nei nostri confronti da tre
anni a questa parte è venuta da parte di una forza che casualmente
si è posta a sinistra.
Allora la domanda è: una forza politica si colloca a sinistra e
deve essere giudicata per gli atti che compie o per le calunnie che
postula?
Crediamo con onestà di aver svolto il nostro ruolo in questo
consesso, di aver dimostrato la nostra serietà con i fatti; si
dice, questi socialisti non lavorano mai, sono qui solo per
intrallazzare. Noi questa visione non solo non l'accettiamo più, ma
diciamo a coloro che ci collocano in questa ottica che noi d'ora in
avanti risponderemo colpo su colpo, non siamo più disponibili ad
accettare passivamente una forma di linciaggio morale che offende
non solo la forza politica, ma anche l'uomo, quell'uomo che colui
che si richiama agli ideali del socialismo sa che è posto al centro
di tutta l'azione politica che una forza di sinistra può e deve
esplicare.
Quell'uomo invece viene continuamente condannato con una
posizione che non è sicuramente di estrazione di sinistra, con una
posizione - non voglio offendere gli amici democristiani - di un
integralismo cattolico che ha radici lontane, che è quello
dell'inquisitore. Noi a questo tipo di atteggiamento non ci stiamo
più, perchè la Valle d'Aosta non ha più bisogno di un simile
comportamento.
In passato abbiamo subìto uno stesso tipo di attacco puntuale,
preciso, puntualizzato, dove si andava a estrapolare la parola dal
contesto di un discorso: noi non ci stiamo più.
Non si può venire a predicare la correttezza rivolgendosi agli
altri con il dito del "j'accuse" e poi dopo si va in una riunione
di Capigruppo - e qui cito il Consigliere Riccarand ed è la cosa
che mi ha mortificato di più come uomo e non come politico - e
pubblicare sul giornale una frasetta che mi riguardava ma che
coinvolgeva anche altri colleghi, in cui definivo pidocchieria
l'indennità che danno ai Consiglieri regionali, quando invece ho
detto che la pidocchieria era un'altra cosa, era il fatto che per
costringere un Consigliere regionale a venire in Consiglio bisogna
addirittura punirlo a tal punto che deve presentare il certificato
medico se non è scusato. Questa è la pidocchieria, questo è un modo
di interpretare l'autonomia in senso riduttivo. Chiamo a testimoni
tutti i colleghi Capigruppo che erano alla riunione con me. Avrò
tanti difetti ma sono disposto sempre e comunque ad assumermi le
mie responsabilità. Le pugnalate nella schiena non ci stanno più
bene.
E' bene chiarire in questo consesso guardandoci in faccia,
perchè non sono abituato ad aspettare le assenze cosiddette volute
per fare considerazioni di tipo fascista, con rispetto per il
Consigliere Aloisi.
Nell'ultima seduta del Consiglio quella del 15 maggio noi non
eravamo presenti, eravamo al Congresso di Verona.
Signor Presidente, noi apparteniamo ad un partito che ogni tanto
fa anche un congresso fuori della nostra Regione; questo congresso
era il 43° della nostra storia e siamo andati a Verona. Non abbiamo
la possibilità di fare il congresso in una cabina telefonica, dove
chiamiamo il collega di partito e con due telefonate il congresso è
concluso. Abbiamo avuto dei problemi, l'avevo detto anche in
Commissione perchè non sono disposto a non dire la verità; avevo
detto che avevo dei problemi in quel momento per esaminare la
relazione perchè non avevamo gli organi statutari. Ho chiesto se si
poteva spostare il dibattito perchè eravamo nell'impossibilità di
parteciparvi.
Per caso il sottoscritto ed il Consigliere Pascale sono stati
eletti dal congresso del nostro partito delegati a Verona, quindi
lo spostamento non è servito. Il Consigliere Breuvé, per motivi di
salute, non era presente.
Ora io dico che estrapolare da questo elemento un concetto per
cui si viene a dire che tutto il comportamento del rappresentante
socialista era mirato ad un certo obiettivo, è di una vigliaccheria
più unica che rara, Consigliere Riccarand, perchè ti ricordo con
spirito non inquisitorio, ma con spirito di chi vuol collaborare a
fare chiarezza, che noi del Gruppo socialista ci siamo fatti
promotori di iniziative consiliari per cercare di vedere un po' più
chiaro nella vicenda Casinò. L'interpellanza sull'Alluver mi ha
provocato un invito a testimoniare di fronte al Giudice Sandrelli,
quindi la verità è che qui si è voluta strumentalizzare a fini
partitici la nostra assenza.
Faccio solo più una argomentazione e lo faccio con animo
esacerbato, con chi crede che la lotta politica debba avere ben
altri slanci. Dico solo che questa interpellanza la potevamo anche
ritirare, vogliamo sentire però la risposta dell'Assessore,
dopodichè giudicheremo se questo nostro atteggiamento di sfida -
perchè tale è, Consigliere Riccarand - vuole continuare, facendo sì
che una forma di qualunquismo si diffonda nell'opinione pubblica,
perchè non si fa solo crescere la sfiducia nelle istituzioni
governando male, ma lo si fa anche portando avanti una opposizione
corrosiva che non serve a niente.
D'altronde ogni cinque anni ogni forza politica con la sua
faccia in questo paese democratico si presenta al giudizio
dell'elettorato; dopo tre anni in cui si è tappezzata Aosta con
manifesti che mi paragonavano ad un bandito qualsiasi, ho avuto
l'avventura di essere eletto in questo consesso quale
rappresentante del P.S.I.. Se proprio non servirà a niente,
consiglio l'amico Riccarand di continuare per altri 4 anni, così la
prossima volta avrò lo stesso garantita l'elezione.
PRESIDENTE:
Consigliere Torrione, l'ho lasciata parlare
per oltre dieci minuti, però devo per forza di cose dirle che
l'interpellanza non è stata illustrata se non per motivi di altro
genere.
Ha chiesto di parlare l'Assessore alla Pubblica Istruzione
Faval, ne ha facoltà.
FAVAL - (U.V.):
J'ai un certain embarras à répondre à
cette interpellation parce que je ne voudrais pas entrer dans les
querelles de la gauche soit elle régionale, nationale ou
internationale. En tout cas moi, je répondrai à tout ce qui a été
demandé par écrit.
Quant à la prémisse, il faut préciser que M. Riccarand n'a
jamais été "comandato"; il y a une lettre signée Bruno Germano, qui
à ce moment-là était le Directeur de "l'Istituto Storico della
Resistenza", qui remonte au 25 mars 1980, où on dit:
"In seguito al colloquio telefonico della settimana scorsa,
formalizzo la richiesta per ottenere che il Prof. Elio Riccarand
venga per questo scorcio di anno scolastico utilizzato presso
questo Istituto per l'incarico di coordinamento di ricerche
d'archivio".
A la
suite de ça, il y a la réponse de l'Assesseur, M.lle
Viglino, du 8 avril 1980:
"In accoglimento della richiesta della Signoria vostra in
data 25 marzo 1980, si dispone che il Prof. Riccarand Elio, cessato
dalla carica di Consigliere regionale, sia utilizzato presso
codesto Istituto Storico della Resistenza sino al termine delle
elezioni, anche in considerazione del fatto che la cattedra di
titolarità dell'interessato è stata assegnata ad altro docente di
ruolo, ai sensi delle vigenti disposizioni in materia per l'anno
scolastico 1979-80".
L'interpellation suit en demandant "il tipo di lavoro svolto dal
Consigliere Riccarand". J'ai demandé des renseignements, on m'a dit
qu'il a effectué le normal travail à l'intérieur de cet Institut et
notamment il a fait des recherches dans la bibliothèque et
réarrangé surtout la partie concernant la photographie.
En ce qui concerne l'achat du livre "Il partigiano Milò",
l'Administration régionale, avec la délibération de Junte n. 332 du
1981, a acheté 300 copies à un prix unitaire de 6400 lires avec un
rabais du 20%, pour un total de 1.920.000 lires.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Ringrazio l'Assessore per la sua
risposta e mi dichiaro soddisfatto.
PRESIDENTE:
Ha chiesto di parlare il Consigliere
Riccarand per fatto personale, ne ha facoltà.
RICCARAND - (N.S.):
Chiedo la parola ai sensi dell'art.
54 del Regolamento interno del Consiglio.
Credo che farei torto all'intelligenza di questo Consiglio se
tentassi di spiegare come mai il Gruppo socialista ha sentito un
così impellente bisogno di occuparsi della politica di acquisto di
libri, oppure se cercassi di spiegare che rapporto esiste tra
questa interpellanza e la nomina di Bruno Milanesio a Segretario
regionale del P.S.I..
Quello che mi ha sorpreso in questa interpellanza non è tanto la
trasformazione della critica politica legittima in attacco
personale - era una cosa ampiamente prevedibile, ampiamente
preannunciata dal Consigliere Torrione, e in una certa misura anche
comprensibile. Quello che mi ha sorpreso e mi ha fatto comprendere
una volta di più qual è la profonda debolezza del P.S.I.,
quantomeno in Valle d'Aosta, è l'infondatezza dell'interpellanza,
il fatto che non si capisce cosa voglia dire, il fatto che dica
delle cose false.
La montagna dell'indignazione del P.S.I. questa volta non è
riuscita a partorire neanche un topolino.
Questa interpellanza - perchè io voglio parlare
dell'interpellanza, il Consigliere Torrione non l'ha fatto perché
era evidentemente solo un pretesto, ha scritto qualcosa tanto per
poter parlare di altro - o dimostra che il Gruppo socialista scrive
delle cose senza informarsi prima e quindi non è certo una
espressione molto dignitosa, oppure dimostra che il Gruppo
socialista scrive delle cose false sapendo di mentire, con la
speranza che però sollevando un grande polverone qualcosa poi possa
rimanere in piedi.
Tutta l'interpellanza è basata su tre presupposti completamente
falsi: primo (ha già risposto l'Assessore ma voglio ribadirlo in
modo più chiaro visto che sono il diretto interessato), che io
abbia avuto un distacco, ed in proposito vorrei sottolineare che
l'affermazione che fa il P.S.I. è categorica, non c'è neanche
l'eventualità del dubbio. Nel corso del 1979 l'attuale Consigliere
di Nuova Sinistra ha prestato servizio quale comandato ecc.; ora
nel 1979 io facevo il Consigliere regionale, quindi non potevo
essere comandato presso l'Istituto, non lo sono nemmeno mai stato,
sono stato utilizzato presso l'Istituto Storico perchè non avevo
più il posto a scuola, dall'11 aprile 1980 fino alla fine dell'anno
scolastico.
Il secondo falso presupposto contenuto nell'interpellanza è che
il periodo di distacco possa essere servito per pubblicare "Il
partigiano Milò"; siccome la decisione di pubblicare questo libro
era stata adottata dall'Assemblea dell'Istituto Storico all'inizio
del 1979 e mi era stato affidato l'incarico in quel senso, dal
momento che il contratto fra l'Istituto Storico e l'editore
Musumeci risale al marzo 1980, è chiaro che tutto il lavoro di
preparazione del volume è stato fatto precedentemente a qualsiasi
utilizzazione all'Istituto Storico.
Terzo punto, e su questo l'Assessore Faval ha detto che la
Giunta con una delibera del 30.1.1981 ha acquistato 300 copie
dall'editore Musumeci, devo dire che contrariamente a quanto
scritto nell'interpellanza, Riccarand non ha mai offerto, perchè
non aveva nessun motivo per farlo, queste copie dal momento che una
volta terminato il lavoro di preparazione del libro, il compito è
concluso. C'è stato un accordo fra l'Istituto Storico e Musumeci
per pubblicare il libro: una delle condizioni era che l'autore
rinunciasse a tutti i propri diritti gratuitamente. Quindi non
avevo nessun motivo per interessarmi a quella che è stata la
politica di diffusione del libro da parte dell'Editore
Musumeci.
Infine vorrei dire che se il Gruppo socialista pensa con questo
tipo di metodi intimidatori, questi sì calunniosi e vigliacchi, di
imbavagliarci, si sbaglia di grosso, non perchè noi abbiamo un
coraggio particolare, ma perchè abbiamo una grande forza: di non
tenere degli scheletri nei nostri armadi.
Abbiamo sempre basato la nostra esistenza su dei valori che sono
diversi da quelli del socialismo rampante e che hanno trovato così
felice espressione nel ritorno alla guida del P.S.I. da parte di
Bruno Milanesio.
Ultima osservazione riguarda i motivi ulteriori di indignazione
del P.S.I. nei confronti di N.S. e riguarda una serie di
affermazioni che il Consigliere Torrione ha fatto stracciandosi le
vesti. Io le ribadisco tutte le osservazioni che ho fatto in questa
sede e sui giornali, ed il Consigliere Torrione ed il suo gruppo
hanno ampia facoltà di querela e di ricorrere a tutte le sedi
legali per tutelare la loro immagine. Noi abbiamo criticato come
fatto gravissimo il ritorno di Milanesio ai vertici del P.S.I., il
comportamento scorretto e fuori dalle norme penali del Sindaco di
Aosta su una serie di concessioni edilizie per cooperative;
ribadisco il giudizio critico sul comportamento del Consigliere
Torrione e del P.S.I. in merito alla vicenda del Casinò, ribadisco
il fatto che l'assenza del P.S.I. in tale occasione è stata voluta
e ci sono tutta una serie di motivi con cui questo va
avvalorato.
Ripeto che più volte il Consigliere Torrione in Commissione di
indagine sul Casinò si è rifiutato di pronunciarsi su una serie di
questioni ed ha ribadito che il suo Gruppo si sarebbe pronunciato
in aula. La discussione della relazione finale, già fissata in un
primo momento per il 9-10 maggio, è stata spostata su richiesta del
Gruppo socialista al 14 e 15 maggio; la discussione sugli
emendamenti non è stata svolta dal rappresentante del Gruppo
socialista, tant'è vero che non ha presentato una sola proposta di
modifica e non è stato presente neppure nel momento in cui la
Commissione discuteva le proposte di modifica che, ad esempio, io
avevo portato. Non solo, il Gruppo socialista non ha chiesto
formalmente nessun rinvio del dibattito.
Concludo dicendo che si tratta di questioni che sono state
tirate fuori dall'interpellanza del Consigliere Torrione, quindi
ritenevo fosse il caso di chiarirle.
Ribadisco altresì il diritto di un rappresentante di una forza
politica di portare all'esterno di questo palazzo le scelte, le
decisioni e le parole che vengono dette all'interno di questo
Consiglio, delle Commissioni, all'interno dei Capigruppo. Ho usato
negli articoli sui giornali le parole che il Consigliere Torrione
ha usato in quelle riunioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK