Consiglio Regionale della Valle d'Aosta - Oggetto del Consiglio n. 1323 del 25 maggio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1323 del 25 maggio 2005 - Resoconto
OGGETTO N. 1323/XII - Indagine su un movimento franoso in Comune
di Courmayeur. (Interrogazione)
Interrogazione
Preso atto che con la delibera n. 2656 del 23 luglio 2001 la
Giunta regionale affidava l'incarico allo studio associato Cancelli
di Milano per la redazione di uno studio sul movimento franoso sul
versante nord occidentale del Mont de la Saxe, in Comune di
Courmayeur;
Sottolineato che tale incarico era dettato dall'esigenza di
procedere ad uno studio geologico, geomorfologico e
geologico-tecnico del settore di versante oggetto del movimento
franoso, al fine di acquisire le necessarie conoscenze, in
un'ottica di protezione civile, e nel contempo un supporto alla
delineazione delle ipotesi di evoluzione prospettabili e dei
conseguenti scenari di rischio, con conseguente attivazione di un
sistema di monitoraggio;
Richiamate le precedenti interrogazioni presentate in
Consiglio;
Tenuto conto che dai dibattiti effettuati nell'aula
consiliare era emerso che, per definire le caratteristiche
volumetriche dell'ammasso roccioso instabile e quindi di
conseguenza per ipotizzare, in maniera maggiormente oggettiva, gli
scenari di evoluzione del fenomeno e la posa di strumentazione di
monitoraggio, era necessario provvedere a delle indagini
geognostiche con la posa di inclinometri e piezometri, indagini che
sono iniziate nel settembre 2004;
I sottoscritti Consiglieri regionali
Interrogano
L'Assessore competente per sapere:
1) qual'è la situazione attuale di tali indagini
geognostiche;
2) quali sono i risultati ottenuti da queste prime
indagini;
3) la data entro la quale si pensa di poter disporre di tutti
gli elementi indispensabili al fine di poter ipotizzare gli scenari
di evoluzione del fenomeno e le conseguenti ed eventuali azioni da
intraprendere a tutela dell'incolumità pubblica.
F.to: Lanièce - Viérin Marco - Comé
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Torniamo su questo argomento con una certa
cadenza.
Il punto 1 dell'interrogazione chiedeva la situazione della
messa in opera del monitoraggio strumentale; come si era detto,
nell'autunno 2004 sono stati eseguiti i sondaggi profondi sul corpo
di frana con la posa delle colonne inclinometriche e piezometriche
che serviranno per il controllo degli spostamenti profondi e del
livello dell'acqua di falda, per la fine della primavera e l'estate
2005 è previsto il completamento della strumentazione con alcuni
sondaggi più superficiali. Si è poi proseguito con il monitoraggio
topografico superficiale delle fessurazioni.
Per quanto riguarda i primi risultati, il dr. Cancelli ha
presentato un elaborato nel febbraio 2005, che riassume le
risultanze delle indagini finora svolte e nel quale viene
evidenziato che l'esecuzione di una serie di rilievi di tipo
geomorfologico, geologico e geomeccanico hanno permesso di definire
l'estensione dell'area interessata dal movimento e le
caratteristiche meccaniche dell'ammasso roccioso in superficie,
cioè i sistemi di fatturazione... Le osservazioni di monitoraggio
topografiche effettuate periodicamente su 7 punti all'interno
dell'area in frana hanno mostrato, fra la primavera 2002 e l'estate
2004, spostamenti inclinati compresi fra i 37 e gli 83 centimetri,
con spostamenti relativi all'ultimo anno, luglio 2003 giugno 2004,
variabili fra 13 e 25 centimetri. Due punti di misura sono stati
persi a seguito del crollo e della mobilizzazione delle porzioni
rocciose su cui erano installati. Lo spostamento rilevato è
oltretutto confermato dai fenomeni di crollo che hanno interessato
l'area nella primavera-estate 2004 con le dinamiche di crollo di
blocchi da uno a più metri cubi, che hanno raggiunto l'alveo della
Dora di Ferret e dall'allargamento di alcune fessure sul terreno;
sono quei crolli che hanno determinato la necessità di vedere tutti
i piani di sicurezza, verifica che ha comportato un ritardo
nell'affidamento dell'incarico di effettuare i sondaggi.
L'esecuzione del sondaggio geognostico ha raggiunto gli 83 metri
e ha permesso di evidenziare un ammasso roccioso con scadenti
caratteristiche geomeccaniche, presentando una roccia fratturata e
alterata fino a queste profondità con la presenza di più settori,
costituiti da livelli di rocce particolarmente fratturate ed
alterate; di conseguenza, queste potrebbero costituire delle
potenziali superfici di rottura. Nel dettaglio, si sono individuati
almeno 4 settori di potenza plurimetrica, cioè a diverso spessore,
che presentano parametri geotecnici particolarmente scadenti e più
precisamente fra 26 e 28 metri, fra 30 e 33 metri, fra 36 e 53
metri, fra 60 e 73 metri: questi dobbiamo immaginarli come se
fossero delle soluzioni di continuità, quindi delle aree di
frattura. Sono questi i dati che confermano l'ipotesi di trovarsi
di fronte ad un fenomeno franoso profondo che potrebbe generare la
destabilizzazione di masse anche importanti; ci troviamo di fronte
a dei fenomeni geologici, quindi è difficile poterli quantificare.
Adesso sappiamo con precisione che a queste quote ci sono delle
potenziali masse di scorrimento dovute all'alterazione della
roccia.
I riscontri di terreno indicano una netta propensione alla
disarticolazione, cioè al verificarsi di fenomeni piuttosto
corticali sul fronte sommitale, quindi ci troviamo di fronte a dei
fenomeni di tipo superficiale per ora, anche perché è quello più
sensibile agli eventi climatici; pertanto ci aspettiamo dei crolli
parziali del tipo di quelli che si sono verificati nel 2004. Non
sono esposte a questi tipi di crolli delle infrastrutture
urbanistiche, se non l'acquedotto comunale, e purtroppo c'è anche
un sentiero comunale che dovrà essere opportunamente segnalato come
potenziale oggetto di crollo. L'osservazione periodica continua e
permetterà di valutare la tendenza evolutiva del fenomeno,
soprattutto in profondità, che è quello che più ci preoccupa, e
questo correlato a delle eventuali segnalazioni di dissesti
puntuali in profondità, legato a dei fenomeni meteorologici, può
darci delle idee di dove si sta evolvendo questo fenomeno.
Le osservazioni strumentali profonde, quelle inclinometriche e
piezometriche, dovranno essere svolte fino a coprire un arco
completo delle stagioni, in maniera che possiamo avere tutti i
dati, confidando di trovarci di fronte a una stagione
meteorologicamente media, perché se per caso ci troviamo di fronte
a un anno caratterizzato da forte siccità o da forti
precipitazioni, è chiaro che il dato rimane disequilibrato, cioè
possiamo trovarci in una situazione in assenza di fenomeni e,
nell'altra, in eccesso di fenomeni, perché se le medie
pluviometriche sono superate, possiamo immaginare la penetrazione
dell'acqua e quindi la facilitazione di scorrimenti.
Alla fine di quest'anno sarà possibile definire meglio
quantitativamente gli effettivi spostamenti profondi, la loro
tendenza legata alla stagione e i volumi complessivi di materiale
che oggettivamente sono in fase di destabilizzazione. Sono
parametri funzionali indispensabili per la definizione degli
scenari - come abbiamo già fatto presente nelle altre
interrogazioni - da cui dovranno derivare le eventuali azioni
strutturali e non strutturali, comprese quelle di protezione
civile. Bene inteso, ci troviamo di fronte a fenomeni di tipo
geologico, per cui facciamo delle ipotesi sulla base delle
indicazioni scientifiche, però sappiamo di masse che si trovano in
questa situazione ormai da secoli e sono lì, e poi invece, con
eventi che sono imprevedibili, d'un tratto si hanno fenomeni di
crollo; comunque, quello che sarà possibile definire in termini di
scenario verrà definito.
Président - La parole au Conseiller Lanièce.
Lanièce (SA) - Prendo atto della risposta dettagliata che ci ha
fornito, anzi le chiederò se può farmene avere una copia.
Come ha detto l'Assessore, questa è la quarta volta che il
sottoscritto, a nome della "Stella Alpina", porta in aula detto
problema; questa ripetitività è forse dovuta al fatto che il
problema deve essere ancora risolto. Ricordo che lo stesso fu
sollevato nel 2000 a seguito di una segnalazione della Stazione
forestale di Pré-Saint-Didier; siamo nel 2005 e da poco sono
iniziati i primi controlli: vi è stata la posa della
strumentalizzazione di monitoraggio nel settembre 2004 ed ora
inizierà l'esame dei dati.
La cosa strana di tale vicenda è che quando fu segnalato questo
problema, la prima cosa che si disse fu che questo poteva essere un
problema di incolumità pubblica, e quindi c'era bisogno di
effettuare al più presto un'indagine: in effetti nel 2002 veniva
assegnato, con deliberazione n. 2656, un incarico ad uno studio di
Milano per l'effettuazione di uno studio sul movimento franoso. Pur
con tutte le vicissitudini di cui abbiamo già parlato nelle
precedenti iniziative, oggi siamo a 5 anni da quando è stato
segnalato il problema e ancora oggi non si sa qual sia l'entità e
quali siano i possibili scenari di rischio! Mi sembra questo un
modo di comportarsi - mi riferisco alla Struttura, e a chi ha
seguito e sta seguendo questo problema - con una certa sufficienza
e senza troppo impegno, perché se c'è il rischio che ci sia
un'enorme massa in movimento che possa poi coinvolgere le
abitazioni e in modo particolare gli abitanti di Entrèves, mi
sembra si dovrebbe essere più veloci ed incisivi nel verificare
tale rischio! Oggi leggevo su un settimanale locale che un
funzionario afferma: "a breve partirà lo studio dei dati". Da
questo articolo sembra che siano stati posizionati detti strumenti,
però l'incarico per realizzare questi dati deve essere ancora dato.
Se fosse così, questo stride con quanto ha detto l'Assessore,
perché se risulta vero quanto dichiarato dagli organi di
informazione, abbiamo posizionato, finalmente dopo 4 anni, queste
strumentalizzazioni importanti, ma l'analisi di questi dati, che
doveva essere continua, mensile, non è ancora partita e partirà
solo adesso! Questo significa che si ritarda ancora di un anno, e
infatti il funzionario parla del 2006, mentre l'Assessore diceva
che entro fine anno si potevano già avere delle indicazioni.
Qui ripeto che c'è qualcosa che non quadra, è una vicenda un po'
strana ed è per questo che più volte il sottoscritto l'ha portata
in aula per capire se si riesce ad avere delle notizie su un
miglioramento della situazione, tenuto conto che un'analisi
approfondita della situazione è importante anche per predisporre il
piano di protezione civile in quella zona. A questo proposito
ricordo che è stato detto ultimamente che si dovrà fare un accordo
di programma per la riqualificazione di La Palud: come si fa a
pensare di fare un accordo di programma per riqualificare La Palud,
senza sapere cosa può succedere sul Mont de la Saxe? Mi sembra che
su questa vicenda ci siano delle cose non chiare e, purtroppo, ogni
volta che presentiamo l'iniziativa, invece di avere informazioni
che ci garantiscono una maggiore tranquillità sull'iter, ne usciamo
perplessi, perché l'Assessore ci ha detto una cosa - che spero
corrisponda a verità -, mentre il funzionario sui giornali ha
dichiarato qualcosa di diverso, cioè che inizia solo adesso lo
studio dei dati. Mi auguro che abbia ragione l'Assessore, e che
siano già pronti questi controlli e che entro la fine del 2005 si
possano avere dei dati che permettano di ipotizzare eventuali
scenari di rischio - sperando che non vi siano! -, ma se vi
saranno, è opportuno che la popolazione sia informata.
Invitiamo l'Assessore, non appena avrà questi dati, magari prima
della pausa estiva, di portarli in III Commissione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK