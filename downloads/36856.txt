Consiglio Regionale della Valle d'Aosta - Oggetto del Consiglio n. 772 del 10 ottobre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 772 del 10 ottobre 2014 - Resoconto
OGGETTO N. 772/XIV - Interpellanza: "Eventuale risoluzione
del contratto stipulato tra Vallée d'Aoste Structure e Valle
d'Aosta Technology per l'utilizzo dell'area ex Tecdis in comune di
Châtillon".
Presidente -
Per l'illustrazione ha chiesto la parola il
Consigliere Gerandin, ne ha la facoltà.
Gerandin (UVP) -
Merci Président.
Bè, la nostra iniziativa, la nostra interpellanza parte dal
fatto che crediamo legittimo fare chiarezza un po' su quella che è
la situazione dell'ex...dell'area ex-Tecdis. Fare un po' chiarezza
su quelle che possono essere le prospettive future, ma anche su
quella che è la situazione attuale, di quest'area, che è stata,
ricordiamo, un'area molto molto importante dal punto di vista
industriale dell'area di Châtillon e dintorni. Un'area che ha,
diciamo, un valore commerciale che noi riteniamo ancora
assolutamente rilevante e che in questo momento, si leggono, ecco,
notizie, peraltro non confermate dall'Amministrazione regionale, ma
neanche da Vallée d'Aoste Structure, che in questo momento è il
soggetto che gestisce questi...che ha in gestione, ha in proprietà,
non ha in proprietà, non è corretto dire, ha in gestione, che poi è
stata affidata al...è stata affidata a Vallée d'Aoste Technologie.
Diciamo, non abbiamo delle informazioni precise, non abbiamo dei
dati concreti, abbiamo sentito, leggiamo da organi di stampa che
c'è, ci sono state una serie di furti all'interno di questo
stabilimento. E allora noi vorremmo capire se corrisponde al vero,
questo. Quando ci sono stati i furti, i tentativi di furto, perché
pare che forse ci siano stati oltre che i furti anche tentativi di
furto. È stimato il valore di quanto si è sottratto. Ma vorremmo
anche capire qual è, dal punto di vista del Governo regionale, in
questo caso, dell'Assessore competente, qual è il futuro che
intravede in questa ex-Tecdis. La ricostruzione viene
dalla...partiamo dalla delibera di Giunta regionale, la n. 21
dell'11 gennaio 2013, con cui la Regione ha incaricato Finaosta
S.p.A. circa la valutazione del progetto imprenditoriale e Vallée
d'Aoste Structure della definizione di un contratto di locazione.
In deroga alla delibera di Giunta regionale, la 922 del 2011, e in
data 4 luglio 2013 Finaosta faceva pervenire a Vallée d'Aoste
Structure il proprio giudizio di sintesi, che tra le altre cose
diceva, consigliava, ecco, la stipulazione di un contratto di
comodato tra Vallée d'Aoste Structure e VdA Tech fino al mese di
dicembre 2014. In tale periodo la società proponente potrà reperire
potenziali clienti e pre-contrattualizzare in maniera vincolante
gli insediamenti per almeno l'80 percento della camere bianche,
confermando l'attuazione degli interventi previsti.
In data 29 novembre, siamo nel 2013, la Giunta regionale con
deliberazione n. 1950, ha stabilito di modificare il termine di
scadenza, individuato dalla delibera n. 1381 del 23 agosto, e ha
posticipato questo termine al 30 giugno 2015. Quello che ci pare,
vorremmo approfondire, capire anche il motivo della scelta politica
in questo senso, è capire come mai è stata affidata a VdA Tech
l'immobile e gli impianti facenti parte del complesso industriale
per una superficie lorda pavimento di pari a 18.579 metri quadri,
con una superficie commerciale di 11.265, dove è scritto, sul
contratto: "all'interno di detto complesso industriale risultano
attualmente presenti numerosi beni reliquati di precedenti attività
industriali", beni di valore, perché questo è quanto viene citato e
viene affidato a una società che di fatto in questo momento ha un
socio unico e con un capitale versato di 10 mila euro, per cui si
affida un patrimonio ad una società che ha un capitale di 10 mila
euro. All'interno del contratto si dice che VdA Tech assume a
proprio integrale carico le spese relative all'ordinaria
manutenzione, è responsabile, comunque, anche della corretta
sorveglianza, però c'è un passaggio che, diciamo, lascia già un po'
presagire quello che poteva essere il futuro di questo
stabilimento, di cosa è successo all'interno di questo
stabilimento, perché si legge che le parti danno reciprocamente
atto che il complesso immobiliare non è custodito e per
circoscrivere il rischio di intrusione e effrazione è munito di
sistema anti-intrusione con sette barriere esterne, diciannove
rilevatori, con completa protezione dell'intero fabbricato. Il
sistema anti-intrusione, dotato altresì di combinatore telefonico
gsm per segnalare a distanza l'allarme alle forze dell'ordine, ma
poi c'è un passaggio curioso, si dice che le parti, inoltre,
consapevoli che le apparecchiature di cui sopra non elimina
comunque il rischio di furti e danneggiamenti, concordano che
Structure non potrà reclamare il rimborso di danni originati da
effrazioni e furti che siano stati denunciati dall'autorità di
pubblica sicurezza, i Carabinieri, forze con...di sommaria
elencazione dei danni provocati, dei beni asportati. Non c'è un
passaggio che tuteli quella che è la proprietà, la proprietà
dell'immobile. E se andiamo al passaggio successivo, quando si
parla di assicurazioni che sono obbligatoriamente, che
obbligatoriamente VdA Tech ha dovuto sottoscrivere, bene, noi
vediamo delle polizze assicurative per quello che riguarda il caso
di incendio, per un valore di 10 milioni, e responsabilità danni ai
locali e impianti tenuti in comodato, per 2 milioni e mezzo, per
quello che riguarda le responsabilità civile, terzi e prestatori
d'opera, non c'è nulla...ci si è obbligati di fare qualcosa
eventualmente riferito al furto. Allora, questo per dire che ci
sono una serie di coincidenze quantomeno curiose, nel senso che
giornalisti, l'abbiamo visto, sono entrati, sono potuti entrare
comunemente dentro uno stabilimento che non è sorvegliato, a detta
loro, per cui a nostro parere è mancata una parte fondamentale di
quello che era l'impegno che VdA Tech avrebbe dovuto mantenere per
uno stabilimento che noi riteniamo ancora importante, ecco, su
questo non c'è ombra di dubbio, crediamo che sia anche appetibile,
che abbia anche probabilmente mercato, perché le camere bianche,
come vengono... sono qualcosa di...dal punto di vista commerciale,
ricercato, questo risulta, poi non sappiamo quale sarà il futuro di
questo. Per cui questa leggerezza e poi ci preoccupano le parole
che ha dichiarato alla stampa il Presidente Livio Sapinet, che è
Presidente dimissionario di Vallée d'Aoste Structure, che alla
stampa ha dichiarato che la situazione è delicata, abbiamo già
svolto un primo sopralluogo all'interno dell'area, che per noi di
VDA Structure non abbiamo reputato esaustivo, per cui si apre un
fronte che non sappiamo dove andrà a finire. Ora noi vorremmo
sapere, ecco, se si è prestata attenzione, se questo contratto che
è stato siglato tra Vallée d'Aoste Structure e Vallée d'Aoste
Tecnologie, sia un contratto che dia garanzie per quest'immobile e
poi vorremmo anche capire se l'Amministrazione regionale ha
intenzione di fare un ripensamento su questa scelta che è stata
fatta, oppure noi la cosa che gradiremmo ancora di più è che lei
nella sua replica ci dica che le cose stanno andando avanti, che
questa Valle d'Aosta Tech ha dato prospettive occupazionali di
recupero dell'area, qualche buona notizia perché sarebbe veramente
un bel messaggio di fronte a titoli di giornali in cui si legge
"ex-Tecdis, per ora si sono insediati solo i ladri". Grazie.
Presidente -
Grazie. Per la risposta ha chiesto la parola
l'Assessore Marquis, ne ha la facoltà.
Marquis (SA) -
Grazie Presidente.
Collega ho ascoltato l'esposizione, con grande attenzione, della
sua interpellanza, e vorrei fare alcune premesse prima di
rispondere puntualmente alle domande che sono state avanzate. La
vicenda sicuramente attiene a un episodio spiacevole, avvenuto
all'interno dell'insediamento ex-Tecdis, che attualmente è
interessato da una iniziativa finalizzata alla sua riqualificazione
e valorizzazione in polo tecnologico di alta innovazione. Questa
iniziativa, che è stata promossa, ha come obiettivo non quello di
creare nuovi spazi di insediamento per attività tradizionali, bensì
si prefigge l'ambiziosa finalità di diffondere l'innovazione alle
imprese che operano nel territorio valdostano, contribuendo a
innalzare il livello tecnologico delle medesime e conseguentemente
la loro competitività all'interno del mercato globalizzato.
L'obiettivo è quello di affiancare all'erogazione dei servizi
classici degli incubatori ad alta tecnologia, servizi legati alla
finanza per l'innovazione, all'internazionalizzazione e allo
sviluppo di sinergie tra start-up e imprese già operanti sul
mercato. La procedura di insediamento è stata articolata, come è
stato già ricordato, in due fasi, una prima fase che prevede una
concessione di comodato che va a terminare a giugno 2015. Questa è
una fase esplorativa, in cui il proponente verifica all'interno del
mercato la possibilità di avere delle pre-contrattualizzazioni
ovvero delle ditte, delle società interessate a questa iniziativa
che possono poi sfociare nell'insediamento. Come è stato riferito,
l'indicazione che è stata posta in fase di istruttoria da parte di
Finaosta, che è stata recepita dall'Amministrazione regionale, è
stata quella di fissare nell'80 percento di
pre-contrattualizzazione di spazi, di affitto, di locazione,
ritenendo quello il margine che potesse garantire l'equilibrio
finanziario dell'operazione. In esito a questa prima fase si
procederà a una definitiva valutazione della proposta da parte di
Finaosta, per poi, qualora l'esito dovesse essere, come
auspichiamo, positivo, procedere al definitivo contratto di
locazione. Credo che questa sia un'iniziativa importante, uno
sforzo ambizioso che stiamo portando avanti, perché è allineato a
tutte le strategie che vengono portate oggi avanti su questo
argomento, a partire dalle disposizioni comunitarie, che poi
vengono recepite dallo Stato, attraverso la specializzazione
intelligente che abbiamo varato nei mesi scorsi, dove ci si
prefigge di diffondere l'innovazione tecnologica sul territorio,
perché è solo attraverso la diffusione dell'innovazione che si può
in un contesto di mercato come quello di oggi cercare di perseguire
la strada dello sviluppo e della competitività dei sistemi
produttivi e in definitiva dei territori.
Ciò detto, quanto alle domande che sono state avanzate, la prima
domanda: se corrisponde al vero quanti sono stati i furti, i
tentativi di furto, l'ammontare stimato del valore derubato. Al
riguardo Valle d'Aoste Structure riferisce che è stato compiuto un
furto presso lo stabilimento ex-Tecdis dal quale è emersa la
sottrazione di oltre mille metri di cavi e altrettanti tubi per
azoto in rame, per un quantitativo indicato in circa 2.500
chilogrammi. Sempre con riferimento a quanto comunicato dalla
società il valore di rottame del materiale sottratto dovrebbe
essere di circa 3-6 euro al chilo, e quello del cavo nuovo per
basse tensioni di circa 37-45 euro per metro lineare. Va
considerato che il furto pare avere interessato il cablaggio di
alimentazione primaria dal quadro principale ai quadri di
distribuzione di un impianto elettrico, realizzato a suo tempo per
alimentare le linee di produzione con macchinari a voltaggi e
frequenze diverse da quelle europee, i cui oneri per la rimessa in
funzione risentirebbero delle modifiche ai
layout
nella fase
di
revamping
e degli oneri di messa a norma in maniera ben
più rilevante rispetto alle conseguenze, già di per sé gravi, del
furto in esame.
Quanto alle azioni messe in atto per la sorveglianza dello
stabilimento, e se ci siano state omissioni da parte della società
Valle d'Aosta Technology, con riguardo a questo punto si segnala
che dopo la riconsegna dell'immobile dal fallimento, sono state
ripristinate le condizioni di sicurezza passiva, con riparazione
dei serramenti perimetrali, che erano stati ricevuti ammalorati e
sconnessi dalla curatela fallimentare. È stata rimessa in funzione,
inoltre, l'illuminazione esterna ed è anche stato installato un
impianto perimetrale anti-intrusione. A sua volta la società Valle
d'Aosta Technology nella denuncia per il furto cita la sostituzione
di serrature e lucchetti del sistema di sicurezza anti-intrusione,
in quanto dava dei problemi di innesco, non pianificati.
Chi ha predisposto il capitolato, che prevede la responsabilità
per danni ma non per furto o per scarsa sorveglianza da parte di
Valle d'Aosta Technology. Riguardo a questo punto si segnala che
alla stesura dell'assetto schematico di base hanno provveduto i
competenti uffici amministrativi di Vallée d'Aoste Structure. La
formazione oggetto di stipula è poi conseguita dal confronto con la
controparte per effetto delle reciproche puntualizzazioni ed
esigenze e con il consenso degli organi direttivi apicali ed è
stata sottoposta poi a definitiva approvazione da parte del
Consiglio di amministrazione.
Quanto all'ultimo punto: quali sono gli orientamenti
dell'Amministrazione regionale riguardo a possibili ripensamenti di
questa iniziativa. Così come ho già sottolineato nelle premesse,
ritengo che questo tentativo di riqualificazione di quest'area con
una finalità molto ambiziosa, dev'essere esplorato sino in fondo,
perché è una via importante per poter elevare il livello
tecnologico del nostro territorio, del nostro sistema
imprenditoriale. Quindi, fatte queste premesse, parrebbe oggi assai
deprecabile che l'Amministrazione regionale rinunci a un potenziale
intervento che è teso a creare sviluppo e occupazione nella società
valdostana. Credo che sotto questo profilo il Consiglio possa
convenire all'unanimità che sia la strada corretta da perseguire.
Nel frattempo vorrei ancora aggiungere che in questa fase c'è stato
un riassetto societario, dove sono usciti dalla società due dei tre
soggetti, quindi è rimasta una società a socio unico, con un
amministratore unico, e abbiamo avuto dei confronti dai quali è
emerso che sono state fatte delle valutazioni di insediamento, a
oggi, con nove società. E sarà il periodo dei prossimi mesi, entro
la fine dell'anno, quello utile a fare le prime valutazioni al
riguardo della situazione, per capire quali possono essere le
prospettive definitive dell'operazione di rilancio dello
stabilimento e dell'area Tecdis. Grazie.
Presidente -
Grazie Assessore. Porto a conoscenza
dell'Assemblea consiliare che, prima di proseguire con l'ordine del
giorno, ci sono pervenute tre risoluzioni. Chiederei al personale
di consegnarle. Le stesse verranno richieste ed iscritte al
termine... Oh, chiedo scusa...chiedo scusa. Ha chiesto la parola il
Consigliere Gerandin per la replica.
Gerandin (UVP) -
Grazie Presidente.
Non me l'aspettavo da lei... Detto questo, ho ascoltato anch'io
con attenzione quello che ci ha comunicato Assessore. Parto dal
fondo, ecco, peraltro sapevamo, ecco, che questa società ora fosse
a socio unico, ecco, su questo...era a nostra conoscenza, però
detto questo lei ha confermato che c'è una serie di scadenze, una è
quella del 30 giugno 2015, per cui siamo a otto mesi dalla
scadenza. Io ricordo che il contratto di comodato tra Vallée
d'Aoste Structure e VdA Tech è stato siglato in data 17 dicembre
2013, per cui siamo ben oltre, diciamo, la metà del periodo
disponibile, mancano otto mesi, lei dice che si sta parlando in
questi momenti di otto-nove attività che stanno eventualmente
manifestando delle intenzioni, ecco, a proseguire e andare verso
quell'80 percento di occupazione che lei ha sottolineato. Ma l'80
percento siamo ben lungi, ecco, da essere vicini a quel traguardo.
Detto questo...detto questo, lei ha confermato che sono stati fatti
importanti investimenti per quello che riguarda la messa a posto,
la messa...di tutto quello che riguarda l'impianto anti-intrusione.
Non mi ha risposto se ci sono state o meno delle omissioni da parte
di Valle d'Aosta Tech, noi su questo ci crediamo veramente, ecco,
perché è troppo facile o quanto meno ci sono delle concomitanze che
a noi suonano male, ecco, perché con tutte le polizze che avete
chiesto, difficilmente si riesce a capire come mai quella sul furto
non sia stata messa. Ci preoccupa, ecco, che poi ci dica che per
ripristinare quello che è, diciamo, gli impianti o comunque quello
che è i danni susseguenti al furto ci siano delle importanti
risorse da mettere in campo, ma chi le pagherà queste risorse? Chi
le pagherà? Tenuto conto che questo impianto era comunque in
disponibilità ad Valle d'Aosta Tech.
Poi, le ho detto, io speravo che lei ci dicesse una qualche
buona notizia, qualcosa di interessante in merito al...perché siamo
anche noi d'accordo sull'importanza dell'innovazione,
dell'esplorare fino in fondo. Ma quello che vorremmo capire è se
ritenete che l'esploratore che avete individuato sia l'esploratore
giusto, ecco. Le dico questo perché a noi risulta, ecco, da
informazioni molto approfondite, che questo signore, socio unico,
sia già andato a Vallée d'Aoste Structure, parlato col direttore e
gli ha detto che lui è pronto, almeno così ci risulta, ad
abbandonare. Ora vorremmo avere una conferma se sono voci di
corridoio, se sono voci vere o non sono vere. Questa era la
risposta che noi aspettavamo, capire se il suo tanto decantato, e
peraltro condivisibile, processo di innovazione e di utilizzo di
locali, aveva un presupposto, aveva un fondamento, e ci dà da
pensare più che mai, ecco, a seguito di questa vicenda, che sia
stato affidato il tutto a una società, un patrimonio di quasi 20
mila metri quadri, a una società con 10 mila euro. Ora se questo
creerà dei buchi, creerà dei danni patrimoniali, noi
chiederemo...potremo fare delle rivalse per 10 mila euro? Questo è
quanto, perché una società creata risponderà per il patrimonio.
Allora ci preoccupa, ecco, questo, anche perché se noi andiamo sui
siti internet, qualunque sito, viene detto che il socio unico viene
individuato come procacciatore di affari di vari prodotti senza
prevalenza di alcuno. Per cui non è che vi siete fidati...vi siete
affidati a qualcuno che abbia o meno, non so, un curriculum o
comunque una carta di identità o comunque un valore aggiunto
riconosciuto...no, qua c'è qualcuno che si fa procacciatore di
affari che si occupa in termini generali un po' di tutto. Abbiamo
affidato un'area così importante, delle camere bianche che da tutti
vengono decantate come veramente un valore aggiunto, a una società
a socio unico, con 10 mila euro di capitale. Non solo, non si è
provveduto a fare nessuna polizza per quello che riguarda la parte
legata ai furti, per cui immagino che questo danno sarà un danno a
carico di Vallée d'Aoste Structure, a carico della Regione, sulle
spalle dei cittadini.
Presidente -
Grazie collega Gerandin.
Bene, le risoluzioni sono state consegnate, vanno messe in
votazione per l'iscrizione al termine dell'ordine del giorno. Nel
frattempo chiederei di consegnare anche l'ordine del giorno
inerente il punto 35, in merito al disegno di legge su EXPO VdA.
Possiamo proseguire con i lavori, con il punto 33.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK