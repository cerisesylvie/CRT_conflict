Consiglio Regionale della Valle d'Aosta - Oggetto del Consiglio n. 2990 del 23 novembre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2990 del 23 novembre 2023 - Resoconto
OGGETTO N. 2990/XVI - Interrogazione: "Notizie del
coinvolgimento degli enti locali nel progetto 'Sviluppo del sistema
integrato 0-6'".
Sammaritani (Presidente) -
Passiamo alla trattazione del
punto n. 59 all'ordine del giorno. Risponde l'assessore Jean-Pierre
Guichardaz.
Guichardaz J. (FP-PD) -
La sua domanda: se risulti o meno
all'Assessorato competente che gli enti locali valdostani, nella
figura del Sindaco, siano stati coinvolti dal progetto "Sviluppo
del sistema integrato 0-6": gli enti locali valdostani, e non il
singolo Sindaco, sono stati coinvolti nel progetto "06", così come
previsto dal decreto ministeriale 65/17; in particolare nella
nostra regione è stata assicurata la presenza del CELVA all'interno
del gruppo di lavoro, tavolo interistituzionale incaricato di
promuovere un confronto attivo e collaborativo sulle tematiche
legate al sistema di educazione e istruzione dell'infanzia e della
prima infanzia.
Preciso che all'interno del suddetto tavolo, ordinato dalla
dirigente tecnica dell'area infanzia e primaria, i membri referenti
- oltre al responsabile CELVA dell'ufficio Area politiche sociali,
referente tecnico in materia di sanità pubblica, integrazione
socio-sanitaria, istruzione, cultura, politiche del lavoro e
politiche sociali - sono l'Assessorato ai beni e attività
culturali, l'Assessorato alla sanità, le istituzioni scolastiche
(con due dirigenti scolastici), comprese le paritarie, i servizi
alla prima infanzia (quattro coordinatori pedagogici), l'Università
della Valle d'Aosta (un docente), le famiglie (un genitore), le
famiglie della scuola dell'infanzia (un genitore), cooperative,
società e associazioni (un rappresentante) e le Organizzazioni
sindacali (un rappresentante); oltre a tutti questi, c'è un
rappresentante del CELVA che è stato identificato in questo signore
delle aree politiche sociali referenti eccetera.
Nello specifico, per ogni annualità interessata dal progetto
"0-6" - a seguito della pubblicazione del DM relativo allo
stanziamento del Fondo nazionale per il sistema integrato
d'educazione e d'istruzione - viene trasmessa agli enti locali che
presentino sul loro territorio nidi o scuole dell'infanzia, la DGR
con la quale sono approvati i criteri per la programmazione
regionale, ovviamente accompagnata dalla documentazione da
utilizzare per la presentazione delle domande di finanziamento da
parte degli enti.
Il fondo, che rappresenta un cofinanziamento statale delle
risorse stanziate annualmente dalle Regioni (questo per dare
informazione di cosa stiamo parlando) è finalizzato a interventi di
edilizia, gestione e qualificazione dell'offerta di servizi
educativi per l'infanzia e scuole dell'infanzia, alla formazione
del personale educativo e docente, alla promozione dei
coordinamenti pedagogici territoriali riservata annualmente almeno
al 5% delle risorse complessive.
Si comunica agli enti locali, oltre all'approvazione dei
finanziamenti richiesti dagli stessi, gli adempimenti a carico
degli enti necessari al fine di ottenerne l'effettiva erogazione.
Si trasmette il provvedimento dirigenziale con il quale viene
approvata la programmazione regionale degli interventi.
Per quanto riguarda il monitoraggio degli interventi che viene
anch'esso effettuato annualmente, questo consiste nell'invio, da
parte della struttura regionale competente, dei dati relativi ai
progetti realizzati nell'esercizio finanziario interessato al
Ministero dell'istruzione e del merito.
Si tratta di informazioni che ovviamente vengono richieste ai
Comuni e alle Unités coinvolte.
Poi alla domanda n. 2 mi chiede se il progetto di cui sopra
abbia, per quanto riguarda la Regione Valle d'Aosta, recepito il
dettato dell'articolo 14 del comma 6 del decreto 65/2017.
Le disposizioni del decreto 65/2017, citate all'articolo 14
comma 6, sono applicate compatibilmente con lo Statuto speciale
della Valle d'Aosta e delle relative norme d'attuazione. Sia nella
fase di programmazione sia in quella relativa al monitoraggio, non
sono state riscontrate criticità rilevanti da parte degli enti
interessati.
Il riparto del Fondo nazionale per il sistema integrato "0-6" è
nel sito del MIUR, quindi - se vuole avere dei dati relativamente
alle risorse assegnate complessive, 304 milioni - si trovano lì le
risorse assegnate alla Valle, comunque sono circa 678 migliaia di
euro.
Presidente -
Replica il consigliere Lucianaz.
Lucianaz (RV) -
La ringrazio per la risposta. Risorse
assegnate al momento non sono di mio interesse, perché mi preoccupa
più il tipo d'insegnamento o d'educazione (come si dice adesso) che
viene fatto in queste strutture, in particolare stiamo parlando di
età da 0 a 6 anni.
Per chi era presente martedì scorso, il 21, a Quart, è stato
organizzato un interessantissimo incontro con la dottoressa
Annarita Iannetti che parlava dei bimbi. Il titolo era abbastanza
chiaro: "Giù le mani dai bambini".
Mi spiace che della maggioranza e dei membri del Governo non ho
visto nessuno, c'erano invece altri Consiglieri presenti e direi
che grazie all'organizzazione di Emanuela Careri di VDA Futura e di
Riccardo Taraglio di EducaLibera, abbiamo veramente potuto sentire
testimonianze agghiaccianti su quanto si sta combinando nelle
scuole infantili valdostane, mi riferisco all'argomento della
sessualità, e non solo.
Per rimanere all'aspetto linguistico, le ho fatto riferimento
all'articolo 6 e mi auguro che in queste strutture si utilizzi,
come è previsto dallo Statuto regionale, pariteticamente la lingua
francese e la lingua italiana, aspettando che venga normato anche
qualcosa sul francoprovenzale.
Per quanto invece riguarda il coinvolgimento degli enti locali,
io le rileggo l'articolo 7 del decreto delegato che lei ha citato
prima, perché - io con l'italiano faccio fatica - testualmente
riporta: "Per l'attuazione del presente decreto, gli enti locali,
singolarmente o in forma associata, nei limiti delle risorse
finanziarie dei propri bilanci:
A) Gestiscono in forma diretta e indiretta i propri servizi
educativi per l'infanzia e le proprie scuole dell'infanzia tenendo
conto dei provvedimenti regionali;
B) Autorizzano, accreditano, vigilano sugli stessi applicando le
relative sanzioni - sui soggetti privati per l'istituzione e la
gestione dei servizi educativi per l'infanzia;
C) Attività di monitoraggio e verifica del funzionamento dei
servizi educativi;
D) Attivano e valorizzano le risorse professionali presenti nel
sistema integrato di educazione, istruzione e coordinamento
pedagogico dei servizi sul territorio;
E) Coordinano la programmazione dell'offerta formativa del
proprio territorio;
F) Promuovono iniziative di formazione e servizio in tutto il
personale del sistema integrato d'educazione e istruzione etc.;
G) Definiscono le modalità di coinvolgimento e partecipazione
delle famiglie, in considerazione della loro primaria
responsabilità".
Qua si parla di enti locali che gestiscono direttamente questa
forma educativa.
Io a questo punto le chiederei di approfondire, probabilmente le
chiederò un'audizione in V Commissione competente perché o io non
capisco l'italiano o qui si è organizzato il sistema e si è
strutturato in modo decisamente diverso.
A questo punto, visto che si sta parlando di educazione dei
nostri bimbi, dei piccoli Valdostani, almeno relativamente al
territorio della mia regione, la cosa mi preoccupa non poco.
Ripeto, e lo dico ad alta voce, e questa vuole essere una messa
in guardia a tutto il sistema educativo valdostano e sanitario: giù
le mani dai bambini!
Quando si trattano certi argomenti sotto i 10 anni, si parla di
pedofilia ed è reato, è reato!
Presidente -
Assessore Jean-Pierre Guichardaz, brevemente
per cortesia.
Guichardaz J. (FP-PD) -
Brevemente, perché lei ha fatto
una domanda: "Se risulti o meno all'Assessorato se gli enti locali
valdostani nella figura del Sindaco siano stati coinvolti": io ho
risposto alla sua domanda. Lei mi ha fatto su tutto un esordio
sulla questione dei bambini che non era nella domanda (perché se
lei me lo faceva, probabilmente glielo avrei detto), e "Se il
progetto - per quanto riguarda la Regione - è recepito
dall'articolo 14, in particolare il comma 6".
Forse sono io che non capisco l'italiano, io le ho risposto
esattamente sulle due domande che mi ha fatto. Poi le sue
considerazioni sulla pedofilia e sul resto... Se mi vuole fare una
domanda e un'interrogazione sulla pedofilia nelle scuole in Valle
d'Aosta, me la faccia e io le risponderò poi sulla base dei dati,
questo è.
Presidente -
Mozione d'ordine, prego consigliere
Lucianaz.
Lucianaz (RV) -
Probabilmente abbiamo veramente problemi
di comprensione, ho chiesto l'audizione in V Commissione appunto
per approfondire queste tematiche, gliel'ho chiesto adesso, quella
dell'insegnamento per i bambini da 0 a 6 anni, perché non mi
corrisponde l'articolo che lei ha citato con quanto mi ha esposto
prima.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK