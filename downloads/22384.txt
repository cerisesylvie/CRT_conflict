Consiglio Regionale della Valle d'Aosta - Oggetto del Consiglio n. 1984 del 7 giugno 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1984 del 7 giugno 2006 - Resoconto
OGGETTO N. 1984/XII - Interventi finanziari in occasione del
passaggio in Valle del Giro ciclistico d'Italia 2006.
(Interpellanza)
Interpellanza
Vista la deliberazione di Giunta n. 1197 del 28 aprile 2006
avente per oggetto: "Approvazione dell'accordo di collaborazione
tra la RCS Sport S.p.A. il Comune di La Thuile, il Comune di Aosta
e la Regione Autonoma Valle d'Aosta per l'organizzazione e l'arrivo
nel Comune di La Thuile della 13ma tappa e la partenza dal Comune
di Aosta della 14ma tappa del giro ciclistico d'Italia 2006, in
programma rispettivamente il 19 e 20 maggio 2006. Impegno di
spesa.";
Verificato che l'approvazione di tale accordo comporta una
spesa complessiva di 180mila euro e che lo stesso prevede inoltre
un'ulteriore serie di impegni e di vincoli quali: "Arredamento di
locali, transenne supplementari, la fornitura di servizi municipali
e della polizia locale, lavori stradali, strutture, servizi per la
sicurezza e l'accoglienza del pubblico, sorvegliare le strutture
RCS, procedere alla raccolta rifiuti e pulizia dei luoghi occupati
dal giro d'Italia;" di vincoli quali l'impossibilità di
utilizzazione economica dei diritti connessi alla manifestazione,
l'impossibilità di collocare informazioni pubblicitarie nei luoghi
di arrivo e partenza della manifestazione, l'impossibilità di
vendere prodotti regionali nell'ambito del territorio di competenza
di partenza e arrivo, l'impossibilita di far uso delle immagini del
giro senza l'autorizzazione di RCS, l'impossibilità di far uso di
articoli promozionali se non acquistandoli o previa approvazione di
RCS, ecc.;
Verificato che in occasione della stessa manifestazione altre
città hanno speso molto meno per esempio la città di Termoli:
arrivo della nona tappa e partenza della decima 120mila euro;
arrivo della decima tappa nella città di Peschici 120mila euro;
arrivo della quattordicesima tappa nella città di Domodossola spesa
prevista 25mila euro; partenza della 15 tappa da Mergozzo 15mila
euro;
Constatato che da notizie degli organi di stampa alcuni
dipendenti di aziende valdostane non percepiscono lo stipendio
intero da mesi, che costo della vita, ticket sanitari, bollette
della luce e affitti continuano ad aumentare;
i sottoscritti Consiglieri regionali
Interpellano
il Presidente della Regione e l'Assessore al Turismo, Sport,
Commercio e Trasporti per conoscere:
1) il reale costo della manifestazione che ha interessato i
due Comuni: La Thuile ed Aosta, comprensivo quindi di tutti gli
accessori, servizi, opere stradali, affitto locali, acquisto
arredi, ecc. sostenuti dai due Comuni e dall'Amministrazione
regionale;
2) se è stato predisposto uno studio per capire se la
ricaduta di tale impegno finanziario abbia portato dei benefici ai
Comuni interessati e alla Regione, per esempio confrontando i dati
economici e delle presenze con lo stesso periodo degli anni
precedenti;
3) se non ritengano necessario invertire rotta per quanto
riguarda la promozione turistica della nostra Regione legandola
meno ad avvenimenti estemporanei, ma invece a politiche più serie
più strategiche di promozione legate alla cultura, tradizione,
ambiente della nostra Regione, ad una politica di promozione degli
sport meno esasperata e più confacente ad una visione più educativa
e salutare;
4) infine, quali sono le motivazioni per le quali la Regione
Valle Aosta ha speso di più di altre località per lo stesso tipo di
manifestazione.
F.to: Bortot - Squarzino Secondina - Venturella
Presidente - La parola al Consigliere Bortot.
Bortot (Arc-VA) - L'interpellanza la dividerei in due parti.
La prima parte riguarda la parte finanziaria e il concetto che
dovrebbe essere rivisto per quanto concerne la definizione di
sport; in sostanza la prima parte riguarda l'impegno di spesa e i
soldi spesi dalla Regione per l'arrivo della tappa a La Thuile e
per la partenza di Aosta. Dalla ricerca effettuata abbiamo speso
più soldi di quanto hanno speso altri Comuni che hanno ricevuto le
tappe precedenti e in più all'esborso sotto critica è la
convenzione che è stata firmata con la "RCS Sport", che definisco
una convenzione capestro. Me la sono letta tutta, in pratica
definiscono e ci costringono in un circuito chiuso di vincoli, dove
loro sono i proprietari e sono quelli che possono autorizzare
l'utilizzo del materiale che poteva essere ricavato da questa
tappa, per utilizzarlo come promozione turistica della nostra
Regione.
La seconda parte riguarda invece fino a che punto la Regione può
ancora sponsorizzare attività che non definisco più sportive e che
poco hanno a che vedere con l'utilizzo di denaro pubblico e con un
risvolto etico. Vi sono le polemiche di Simoni e Basso su chi vince
e non vince, i soldi che potrebbero essere scambiati per far
vincere l'uno o l'altro, accuse anche implicite di "doping" per
stare solo agli ultimi avvenimenti. Vi è l'ennesimo scandalo che
riguarda il calcio, non solo i dirigenti, ma anche i calciatori e
l'etica della Regione presupporrebbe che questi soldi dovrebbero
essere spesi per l'educazione sportiva e psicofisica, quindi il
presupposto è che dovrebbero essere utilizzati da un punto di vista
delle categorie più svantaggiate per una diffusione dello sport
dilettantistico a tutti i livelli, per la promozione dello sport.
Siamo uno fra i Paesi più obesi, non solo le persone della mia età,
ma anche i bambini e qui l'Assessore alla sanità potrebbe dire
qualcosa in merito a bambini e studenti obesi che diventano sempre
più tifosi e meno sportivi.
Non ho assolutamente la pretesa che si inizi con il sottoscritto
un dibattito sullo sport: ho la pretesa che si cominci a discutere
dove e a quali quantità la Regione può intervenire per
sponsorizzare questo tipo di avvenimenti e l'immagine che
veicoliamo nei confronti dei giovani che fanno dello sport. Ho
anche dei dubbi che questo tipo di sponsorizzazioni ormai abbiano
dei ritorni di tipo economico se non intasare per un giorno strade
e Regioni e "chi più ne ha più ne metta".
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - Il collega Bortot ha posto alcuni interrogativi,
uno concerne il costo della manifestazione che ha interessato i
Comuni di La Thuile e Aosta, comprensivo quindi di tutti gli
accessori. Voi sapete che, quando ci sono queste manifestazioni, lo
"chaperon" è la Regione, di solito i Comuni o non intervengono
direttamente, o intervengono con quote abbastanza residuali.
Fornirò quindi i costi sostenuti dall'Amministrazione regionale. I
relativi importi ammontano a 150mila euro più IVA come
corrispettivo forfetario corrisposto a "RCS" e 281mila euro per
alcuni interventi di manutenzione e di ripristino del manto
stradale lungo la strada regionale n. 39 del Col d'Arpy.
Per quanto riguarda gli interventi, va precisato che alcuni di
questi, per un ammontare di 152mila euro, erano già previsti nel
Piano operativo dei lavori pubblici del 2006, quindi che ci fosse
il "Giro" o meno sarebbero stati effettuati; la differenza con
quelli restanti rientra nella normale attività di manutenzione che
i competenti servizi dell'Amministrazione effettuano al fine di
assicurare un'adeguata transitabilità lungo la rete stradale
regionale, la cui effettuazione è stata anticipata al fine di
garantire le migliori condizioni di transito in occasione della
manifestazione ricordata. Gli oneri sostenuti dai due Comuni, sede
di arrivo di tappa l'uno e sede di tappa di partenza l'altro, si
riferiscono al soddisfacimento degli impegni e dei compiti assunti
dai medesimi in sede di stipulazione dell'accordo di collaborazione
con l'organizzazione della manifestazione, cioè predisposizione
delle zone di arrivo e partenza, viabilità, ordine pubblico,
manifestazioni ed iniziative collaterali. Il loro ammontare a
consuntivo non è ufficialmente noto all'Amministrazione regionale,
né lo è per il momento. Potrò darne conto al collega, se lo ritiene
opportuno, chiedendo ai Comuni di fornirmi comunicazione, cosa che
non sono obbligati a fare, ma nel quadro di un rapporto di gentile
collaborazione credo che potranno darlo essendo questo un dato a
consuntivo. Sono però queste spese relative ad arredi urbani,
manutenzione stradale, opere di protezione di ordine pubblico.
"Se è stato predisposto uno studio..."
- si chiede -
"... per capire se la ricaduta di tale impegno finanziario abbia
portato dei benefici ai Comuni interessati e alla Regione..."
;
il "Giro d'Italia" rappresenta da sempre uno degli avvenimenti
sportivi più seguiti a livello nazionale, i dati riguardanti le
telecronache curate dalla "RAI" in occasione di questa ultima
edizione confermano e rafforzano tale giudizio. Basti pensare che
la tappa di La Thuile ha registrato 2.729.000 spettatori con uno
"share" del 26,67%; la stessa tappa risulta essere stata la terza
più seguita durante l'intero "Giro". Questi dati dovrebbero da soli
evidenziare l'importanza del "Giro" come veicolo promozionale
dell'immagine turistica della Regione, tenendo presente che
l'organizzazione della più importante "kermesse" ciclistica
nazionale per atleti professionisti assicura alle località toccate
dal tracciato di gara un palcoscenico di notevole impatto mediante
le riprese televisive, che se dovessimo comprare per fare
promozione avrebbero dei costi ben più elevati (in particolare mi
riferisco alle riprese televisive aeree).
Vi sono poi le informazioni sulle peculiarità delle regioni
attraversate rese dai telecronisti, sotto questo profilo si rende
necessario evidenziare una delle principali caratteristiche di
questa manifestazione: quella di rappresentare una formidabile
cartolina delle bellezze naturali, storiche, paesaggistiche dei
territori attraversati dalla carovana. Per questi motivi il "Giro
d'Italia" rappresenta fra gli eventi sportivi di assoluto rilievo
una delle manifestazioni di maggiore efficacia sotto il profilo
turistico-promozionale sia a livello nazionale che internazionale.
Prego di credermi quando dico questo, che non è una mia
affermazione, ma un'affermazione riconosciuta in modo quasi
universale, prova ne è che tutte le Regioni fanno a gara per
assicurarsi una tappa del "Giro d'Italia". Limitare l'analisi dei
risultati conseguiti dal passaggio in Valle d'Aosta del "Giro" al
solo dato riguardante il numero di spettatori che sono affluiti
qui, che peraltro ammontava a diverse migliaia, con ricadute
interessanti anche dal punto di vista economico, potrebbe apparire
riduttiva ai fini delle valutazioni dell'effettiva ricaduta
promozionale che è stata ottenuta dalla nostra Regione, in
particolare dalle località interessate per le ragioni che ho detto
prima.
Si chiede se non si ritiene necessario invertire rotta per
quanto riguarda la promozione turistica, si è già cercato in
precedenza di evidenziare che il considerare il "Giro" come una
sola competizione sportiva sarebbe riduttivo e non idoneo a
cogliere l'essenza della manifestazione stessa, la cui notorietà è
legata agli scenari soprattutto montani in cui si sono celebrate
nella storia le prestazioni dei campioni del ciclismo. Si può
quindi affermare con buona certezza che il "Giro d'Italia" è
soprattutto veicolo di diffusione della cultura e delle bellezze
paesaggistiche dei paesi che attraversa. La capacità organizzativa
assicurata in occasione delle due tappe valdostane dell'edizione di
quest'anno ha contribuito a rafforzare la possibilità per la Valle
di essere anche per i prossimi anni tappa del giro. Abbiamo già
rivolto ad "RCS" l'invito a considerare la nostra Regione come sede
di una delle tappe delle prossime edizioni e la società
organizzatrice ci ha assicurato il proprio impegno al riguardo,
tenuto conto degli ottimi risultati organizzativi e
tecnico-sportivi di "audience" televisiva conseguiti in occasione
delle tappe valdostane di quest'anno.
Voglio infine ricordare quali sono le motivazioni per le quali
la Regione ha speso più di altre località per lo stesso tipo di
manifestazione. I corrispettivi richiesti alle amministrazioni da
"RCS" non sono soggetti ad una tariffa unica, la tariffa dipende da
molti fattori e il suo ammontare è determinato di volta in volta a
seguito di trattative separate con le località interessate e ciò
dipende da alcuni fattori, quali: essere le città interessate alla
sede di arrivo, o di partenza, o di entrambe le tappe, cosa che si
è verificata per la Valle d'Aosta; i giorni della settimana in cui
è collocata la tappa, assumono poi interesse particolare e si
determina un valore maggiore per le tappe che si svolgono il sabato
o la domenica, come è stato il caso delle due tappe valdostane;
l'interesse tecnico e di conseguenza anche mediatico della tappa è
un altro fattore importante e le tappe di montagna che presentino
tratti potenzialmente più selettivi ne accrescono l'interesse e il
conseguente valore e l'aver previsto una tappa che avesse, dopo 200
chilometri, una salita ardua come il Col San Carlo è stato elemento
di forte valorizzazione. Conta poi la sosta della carovana del
"Giro" nella località sede di tappa, così come si è verificato in
Valle. Tutto questo concorre a determinare i costi della
manifestazione.
In conclusione, il "Giro" ha queste caratteristiche; analoghe
caratteristiche le presenta il "Tour de France": c'è una guerra
incredibile in Francia fra le varie località per poter ospitare
questa carovana ed è cosa che, se avrò tempo e modo, per il futuro
mi riprometto di fare, cercando di perseguire anche l'arrivo e la
presenza del "Tour de France" in questa Regione.
Presidente - La parola al Consigliere Bortot.
Bortot (Arc-VA) - Sono senza parole! Sono estremamente deluso
della risposta dell'Assessore, cioè per avere le strade asfaltate
dobbiamo far arrivare ogni giorno una tappa del "Giro d'Italia",
per avere turisti ed immagini televisive dobbiamo tornare ai ritiri
di calcio e a tutto quel che ne consegue, per avviare i nostri
giovani allo sport dobbiamo fargli vedere la televisione, i
ciclisti e i calciatori, ma con tutto quel che ne consegue. Ho
chiamato in causa anche indirettamente l'Assessore e ho proposto
che si aprisse un dibattito sullo sport e l'Assessore mi ha
risposto che non solo non si parlerà di sport e del suo
significato, ma addirittura non basta l'arrivo del "Giro d'Italia",
ma vuol far arrivare anche il "Tour de France"!
Farò pervenire una fotocopia di "Le Monde" di venerdì 2 giugno,
dove in Francia sono state sequestrate dalla guardia civile 200
contenitori di sangue autotrasfuso di ciclisti, compreso Basso, non
vi parlo di Armstrong, di Hamilton e di tutti quelli che non
appaiono sui giornali. Penso che qui dentro non tutti abbiamo dei
figli, ma tutti abbiamo rapporti con i giovani tramite la scuola o
tramite i parenti. Questo è il modello di sport che vogliamo
veicolare per questi giovani? L'ideologia che vogliamo veicolare è
un punto di arrivo di essere a tutti i costi campioni, non importa
a quale prezzo, senza fare un inventario delle rovine che lasciamo
per strada? Utilizziamo i soldi pubblici per questo tipo di
manifestazioni senza fare una riflessione su quello che sta
diventando lo sport e su quello che stanno diventando i
protagonisti dello sport, che sono i corridori, che diventano
sempre più oggetti in mano a multinazionali o in mano ai diritti
televisivi?
Gli spettatori di una squadra come la "Juventus", nell'anno
passato, sono stati il 10%; tutto è veicolato dai diritti
televisivi, non c'è nessuna coscienza di quello che si fa vedere ai
giovani, anzi li si invita a guardare la televisione, invece che di
praticare dello sport e tutto questo fatto con denaro pubblico,
perché qui dentro non si discute mai in modo interdisciplinare! Per
l'Assessore al turismo il problema è di portare la Val d'Aosta in
televisione, non importa a quale prezzo! Bisognerebbe allora non
fare un bilancio della tappa o delle tappe del "Giro" che sono
arrivate in questi anni, proviamo a fare un bilancio di quando
abbiamo fatto venire le squadre di calcio della massima divisione
nella nostra Regione per 10 anni, senza parlare dell'aspetto
scandalistico. Ho visto un po' di gente a Châtillon, non ho visto
nessuno da nessuna parte: se questa è la promozione turistica di
questa Regione, estemporanea e fine a sé stessa, legata a grandi
avvenimenti che "lasciano il tempo che trovano" e intasano la
Regione per un giorno, se è questa la promozione turistica che
veicoliamo per portare turisti nella nostra Regione, credo che ci
meritiamo solo quello che abbiamo! Allora dico che il "modello
Casinò" sicuramente andrà incrementato, perché anche quello porta
turismo e benessere, e perché non apriamo anche le case chiuse in
Val d'Aosta...
(proteste vivacissime dai banchi del Consiglio)
... allora evitiamo! Vedo che potrei presentare un ordine del
giorno su questo problema. Forse non sarebbe necessario il
referendum. Sono d'accordo che si discuta amorevolmente del
problema, si sorvoli anche, ma se qui dentro non si fa una
riflessione sulla promozione dello sport, separandola da questi
avvenimenti e legando la promozione turistica nel portare nella
nostra Regione giovani che praticano sport che non siano solo gli
sport maggiori, ciclismo e calcio, perché vi sono decine di altri
sport...
(interruzione di un Consigliere, fuori microfono)
... non mi risulta che la Regione si sia attivata per avere
degli "spot" pubblicitari sulle televisioni nazionali per questo
avvenimento. La televisione è anche televisione pubblica, dovremo
cominciare a prendere decisioni che riguardano l'uso che si fa di
questo mezzo, almeno di quello pubblico, o noi non abbiamo niente
da dire, va tutto bene così... vi sono gli Austriaci che si dopano
nelle gare di fondo e i giocatori che si dopano per vincere una
partita...
(interruzione del Presidente della Regione, fuori
microfono)
... non so se basta il "Viagra" a Stévenin, ha consumato troppo
negli anni trascorsi...
Squarzino
(fuori microfono)
- ... è vergognoso che si
interrompa così, un Consigliere, con battute...
Bortot (Arc-VA) - ... vorrei finire. Ripeto: vorrei che si
aprisse, non importa se non si farà... comunque tornerò, spero con
il collega Ottoz, in un dibattito qui dentro, sullo sport...
Ottoz
(fuori microfono)
- ... chiedo la parola per fatto
personale...
Bortot (Arc-VA) - ... se doparsi, essere disonesti, farne di
tutti i colori per diventare campioni di calcio o di ciclismo
significa dire "puttanate", vuol dire che questo Consiglio non è in
grado di capire cosa sta succedendo allo sport nel nostro Paese e
nel resto del mondo! Può anche fregarsene, chiedo scusa se l'ho
chiamata in causa, è vero, lei ha fatto anche parte del CONI, che è
un organismo olimpico che ben conosciamo in questi decenni con
scandali a non finire per avere l'assegnazione di un posto
piuttosto che un altro! Il ragionamento allora è di ridiscutere
cosa si intende per sport qui dentro, se voi non ne volete parlare,
ci ritornerò sopra io; non preoccupatevi che ci tornerò sopra e
"romperò le scatole" finché è necessario! Vi invito solo, al di là
di quello che ho detto, a non guardare solo "la punta del mio
dito", ma a provare a "guardare la luna" e a provare a riflettere
cosa possono diventare i vostri figli con questi modelli sportivi
che continuano ad accentuarsi di volta in volta!
Speravo che l'Assessore, rispetto a tutto quello che gli è stato
chiesto, non rispondesse con uno "spot" pubblicitario, invece ha
risposto con uno "spot" pubblicitario, nel senso che non ci sarà
nessuna riflessione da parte del Governo regionale e sua su tutta
tale problematica, ma addirittura si è già attivato per spendere
altri soldi pubblici per veicolare questi tipi di sport e
addirittura per incrementarli. Prendo atto, scusate se vi ho fatto
perder tempo, comunque ci risentiremo.
Si dà atto che dalle ore 17,47 riassume la Presidenza il
Presidente Perron.
Presidente - La parola all'Assessore al turismo, sport,
commercio e trasporti, Pastoret, per una precisazione.
Pastoret (UV) - Ho risposto alle questioni che lei mi ha posto
nell'interrogazione, poi ne ha poste altre, qui, ma io mi sono
attenuto al tema che lei mi aveva dato! La prossima volta
dibatteremo sul merito di altre questioni, volentieri.
Presidente - La parola al Consigliere Ottoz, per fatto
personale.
Ottoz (UV) - Chiedo scusa per aver usato la parola "puttanate",
che però mi sembra sdoganata nel dibattito politico in Italia degli
ultimi mesi, quindi chiedo scusa se ho trasceso, ma il discorso del
collega Bortot mi sembra come quei giochi che arrivano via Internet
sul computer, in cui si chiede: "vuoi guadagnare di più, sì o no?".
Tu cerchi di andare sul "sì", man mano che vai sul "sì", il "sì" si
sposta e tu per un'ora non riesci mai ad andargli sopra, questo è
il giochetto. Non si capisce se Bortot parla di promozione
turistica, di sport per i giovani, di cattivi esempi, di "doping",
di scandalo del calcio che abbiamo vissuto anche qui con i ritiri,
non si capisce di cosa parli, nel senso che se parla addirittura di
Paese degli obesi...
Il fatto personale consiste nell'essere stato chiamato in causa
proprio mentre stavo chiedendo al collega Lattanzi se, dato il tono
usato, gli argomenti potevano essere ritenuti un fatto personale.
Sono stato citato ed è così diventato un fatto personale. Posso
allora rispondere su tutte le cose false e sbagliate che ha detto
il collega Bortot o no? Diversamente mi siedo ed è finito anche il
fatto personale, basta sapere se qui si può parlare o no...
Presidente - ... certo, lei replichi alle cose, le chiedo di
farlo in 5 minuti...
Ottoz (UV) - ... perché se il collega Bortot può dire qualsiasi
cosa e nessuno gli risponde...
Presidente - ... le ho dato la parola per fatto personale, per
consentirle di rispondere... le chiedo di farlo nei 5 minuti
consentiti...
Ottoz (UV) - ... da quando partono i 5 minuti? Da quando ho
cominciato a parlare (perché sono già 2 minuti e 51...)? Allora gli
obesi, i giovani, gli esempi: in Valle d'Aosta ci sono il triplo
della media nazionale di praticanti attività sportive in modo
strutturato, cioè tesserati a federazioni sportive. Domenica, alla
Grande Place di Pollein, c'era una manifestazione per i giovani,
dove sono venute 4.500 persone, tutte famiglie con i bambini,
giornata organizzata dall'USL e dal CONI. Non ho avuto il piacere
di vedere il collega Bortot, forse è capitato mentre mi ero
assentato perché avevo qualche problema idraulico...
Il "Giro d'Italia" è un fatto di puro investimento sul turismo
della Valle d'Aosta, non ha bisogno di "spot", perché è il "Giro
d'Italia" che è lo "spot", quindi si può fare in alternativa agli
"spot". Con l'uso del servizio pubblico televisivo non capisco cosa
c'entri, ma mi rendo conto... a quanto siamo? (E guarda
l'orologio).
Non vedo poi cosa c'entri il problema del calcio, rispetto al
quale mi sono sempre dichiarato laico (e altrettanto per il
ciclismo), nel momento in cui si parla di una manifestazione che
serve e far vedere all'Italia, a gran parte dell'Europa e forse
anche oltre, la Valle d'Aosta in televisione. Questo è lo scopo del
"Giro d'Italia", che è uno spettacolo, tant'è vero che è sport
professionistico e in quanto tale non ha la necessaria esplicita
valenza di promozione e di educazione che il collega Bortot
giustamente richiede allo sport, esigenze che sono invece nella
nostra Regione gestite dalla legge n. 3/2004, di cui lo richiamo a
leggersi gli articoli 1 e 2, dove sono stabiliti i principi che
auspica e dove i fondi stanziati per le società sportive sono dati
alle società sportive che fanno attività giovanile. Mi sembra che
l'USL faccia attività e lo ha dimostrato, che la legge per portare
avanti i discorsi contro il disagio giovanile, il "doping" ci sia e
viene applicata, ma quando si parla di turismo si cercano anche i
grandi spettacoli: una volta è "Bravo, grazie!", un'altra volta è
"Miss Italia" e un'altra volta può essere il "Giro d'Italia", o
altre cose.
Sul fatto che poi io personalmente possa concordare con il
Consigliere Bortot sul fatto che non sia lo sport che piace a me e
anche sul fatto che sia sport e non sia solo spettacolo è altra
questione... ma viene fatto per promozione turistica, quando lo
sento citare come sport - e tralascio il discorso del CONI - ne
faccio una questione personale!
Presidente - La parola al Consigliere Bortot, per fatto
personale.
Bortot (Arc-VA) - L'Assessore mi dice che ha risposto a quanto
gli ho chiesto...
Al punto n. 3 è scritto:
"se non ritengano necessario
invertire rotta per quanto riguarda la promozione turistica della
nostra Regione legandola meno ad avvenimenti estemporanei, ma
invece a politiche più serie più strategiche di promozione legate
alla cultura, tradizione, ambiente della nostra Regione, ad una
politica di promozione degli sport meno esasperata e più confacente
ad una visione più educativa e salutare"
. Mi risulta che
l'Assessore su questo punto non abbia risposto! Ho poi precisato -
non vi chiedo scusa se non so esprimermi bene - che stavo parlando
di un approccio interdisciplinare e culturale, quindi non si può
separare il ciclismo come viene veicolato e gli sport di
esasperazione, dove le persone sono costrette a doparsi per
vincere... come il modello che veicoliamo ai giovani!
(interruzione del Consigliere Lattanzi, fuori
microfono)
Presidente - La parola al Consigliere Sandri, per mozione
d'ordine.
Sandri (GV-DS-PSE) - Sono preoccupato e chiederei un intervento
di moderazione, perché si è instaurato un principio che non credo
debba essere instaurato in questo Consiglio, cioè che sulle
interpellanze si intervenga "a ruota libera" anche da parte di
altri Consiglieri. Penso che tornare a capire che esiste un
Esecutivo, a cui si fanno le interpellanze e degli interpellanti
che si dicono soddisfatti o insoddisfatti, sia ribadire una formula
essenziale per il funzionamento di questo Consiglio.
Presidente - Le posso garantire che la sua preoccupazione è
anche la mia, me ne farò carico nel modo più disciplinato
possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK