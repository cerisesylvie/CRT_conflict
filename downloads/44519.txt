Consiglio Regionale della Valle d'Aosta - Oggetto del Consiglio n. 1503 del 11 maggio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1503 del 11 maggio 2022 - Resoconto
OGGETTO N. 1503/XVI - Interpellanza: "Intendimenti in merito
all'eventuale progettazione di nuovi invasi per far fronte allo
stato di carenza idrica".
Bertin (Presidente)
- Punto n. 32. Per l'illustrazione il
consigliere Ganis.
Ganis (LEGA VDA) -
Come abbiamo evidenziato in più
iniziative, il tema che andremo a trattare è di attuale importanza,
mi riferisco all'acqua, un bene prezioso che sta affrontando una
crisi, quella idrica, a causa dell'impatto negativo dovuto al
cambiamento climatico.
Abbiamo più volte evidenziato le problematiche che gravano e che
limitano la disponibilità e la quantità dell'acqua, cercando di
dare delle giuste indicazioni o dei suggerimenti, al fine di poter
salvaguardare questo elemento.
Proprio nell'ultimo Consiglio abbiamo evidenziato, come gruppo,
l'importanza del riutilizzo delle acque reflue, proponendo delle
soluzioni da inserire nel PTA in via di aggiornamento, ma non solo,
abbiamo anche sottolineato l'importanza di costruire nuovi invasi
per la raccolta dell'acqua, per poi distribuirla nei mesi di magra.
Rivedere la rete di distribuzione anche quella all'interno delle
case, tutte soluzioni volte a dare un contributo importante,
affinché si possano trovare delle soluzioni efficaci e risolutive.
Infatti proprio in questi giorni da un articolo di giornale si è
appreso che la Regione Piemonte, dopo cento giorni senza pioggia,
sta correndo ai ripari, rispolverando vecchi progetti di dighe e
invasi. Questo dovrebbe far riflettere sul fatto che la situazione
climatica sta cambiando e che bisognerebbe prendere delle decisioni
in tempi brevi.
Bisognerebbe inoltre sfatare un mito, quello della convinzione
che in alcune regioni ai piedi di monti di acqua ce n'è o ce ne
sarà per sempre, perché oggigiorno i veri bacini d'acqua - formati
anche dai ghiacciai che pian piano stanno scomparendo e dalle
precipitazioni sempre più rare - fanno registrare in molte regioni
delle difficoltà nel rifornimento idrico.
Al tempo non si comanda, ecco che bisognerebbe cercare di
ottimizzare questo bene prezioso, utilizzando tutte le nostre
possibilità, e mi riferisco a quelle progettuali e tecnologiche.
Migliorare la rete di distribuzione, sensibilizzare al meglio il
cittadino per l'utilizzo dell'acqua a uso domestico, ma non solo,
anche in campo agricolo la rete di distribuzione deve essere
efficiente e priva di sprechi, cercando di distribuire l'acqua in
modo localizzato. Anche in questo caso ci sono tecniche nuove e più
redditizie.
Tutto questo può funzionare se viene abbinato a una rete di
distribuzione dell'acqua efficiente, infatti mi pare che
nell'ultima interpellanza lei, Presidente, lo abbia fatto notare,
parlando di una rete di distribuzione idrica vetusta.
Ora, in base a queste considerazioni, si interpella l'Assessore
competente per conoscere quale sia lo stato attuale della rete di
distribuzione dell'acqua potabile e agricola, quale sia lo stato
attuale di conservazione degli acquedotti regionali e se sia stata
presa in considerazione, visto lo stato di carenza idrica, la
possibilità di progettare nuovi invasi al fine di poter
immagazzinare una certa quantità di acqua da destinare, in caso di
necessità, al fabbisogno della comunità.
Presidente -
Risponde l'assessore Marzi.
Marzi (SA) -
Ovviamente un'iniziativa di questo genere,
collega Ganis, interviene su una materia - chiamiamola così - un
bene e un servizio che mai come in questo momento è à la page e
oggetto di continue attenzioni.
Le conseguenze infatti dell'attuale carenza di piogge e dello
scarso innevamento invernale sono all'attenzione di tutti gli
organi di monitoraggio e controllo della situazione delle risorse
idriche.
Nel mese di febbraio l'Osservatorio permanente sugli utilizzi
idrici del distretto del fiume Po ha iniziato a evidenziare uno
scenario di severità idrica media per l'intero bacino padano in
relazione al quadro di precipitazioni inferiore alla media che
hanno caratterizzato i mesi invernali.
A livello regionale i tecnici dei competenti Dipartimenti,
programmazione, risorse idriche e territorio piuttosto che
territorio, ambiente e agricoltura, unitamente al Centro funzionale
regionale e all'ARPA Valle d'Aosta, hanno segnalato uno stato di
siccità prevista da media e severa per i prossimi mesi sulla base
dell'elaborazione dei dati effettuati dal Centro funzionale con la
collaborazione dell'ARPA Valle d'Aosta contenuta nel bollettino
idrologico mensile.
In particolare nella Valle d'Aosta la situazione delle
disponibilità idriche è considerata critica rispetto alla
riduzione, al momento, pari al 50% delle disponibilità di acqua
sotto forma di neve. Inoltre i modelli previsionali vedono per i
prossimi mesi una riduzione consistente nelle quantità di pioggia
previste. Nel settore potabile, al momento, non sono state
segnalate gravi criticità, ma certamente ci aspettiamo che le
previsioni stagionali di siccità estiva, se confermate, potrebbero
determinare, tra l'altro, in autunno-inverno prossimi carenze anche
significative.
Nel settore agricolo sono pervenute alcune richieste di
anticipare il periodo dei prelievi per fare fronte alle importanti
siccità locali determinate dalla riduzione delle piogge e anche nel
settore idroelettrico stanno pervenendo segnalazioni di forti
riduzioni dei prelievi.
Per il settore potabile si prevede d'iniziare a valutare
l'approntamento dei sistemi di prelievi temporanei ai corsi d'acqua
superficiali da attivare in caso di necessità secondo le vigenti
procedure sanitarie e amministrative relative agli
approvvigionamenti di esistenza. Per il settore irriguo si prevede
di avviare una campagna di informazione e di sensibilizzazione
volta a condividere in modo solidaristico, e secondo principi di
proporzionalità, la riduzione dei prelievi lungo ciascun asta
fluviale da parte di tutti i derivatori e di procedere, laddove
richiesto e se necessario, anche a riduzione delle portate di
deflusso minimo vitale a valle delle derivazioni, per periodi
naturalmente limitati da richiedere e definire con le competenti
strutture gestionali del demanio idrico e agricoltura sia nei
quantitativi che nelle modalità, al fine di assicurare livelli
minimi di approvvigionamento delle culture e la salvaguardia dei
corsi d'acqua, specie soprattutto nelle situazioni non alterate in
modo significativo nelle caratteristiche morfologiche da opere di
sistemazione idraulica.
Per il settore idroelettrico si prendono in considerazione le
richieste di revisione temporanea delle modalità di calcolo delle
portate di deflusso minimo vitale, da richiedere alla competente
struttura gestionale demanio unico per la valutazione, ribadendo
naturalmente la priorità unicamente per gli utilizzi potabili e, in
subordine, per quelli irrigui, valutando congiuntamente le
richieste anche con riferimento agli effetti derivanti dalla
sovrapposizione degli effetti dell'insieme delle modifiche
concesse, con particolare riguardo al mantenimento della qualità
dell'ecosistema fluviale.
In generale è assolutamente necessario essere attenti a vigilare
sull'evoluzione delle condizioni idriche, adottare comportamenti
più consapevoli ed evitare usi impropri o sprechi da incentivare,
anche mediante idonei provvedimenti formativi.
Il tema è quindi oggetto di attenzione, la situazione è sotto
costante controllo per seguirne l'evoluzione e per individuare
ulteriori ed eventuali misure di contrasto.
In ogni caso è assolutamente necessario distinguere tra il dato
meteorologico legato a una stagione eccezionalmente secca e una
serie storica che, viceversa, descrive una dinamica collegata al
cambiamento climatico.
Gli scenari climatici studiati a livello locale evidenziano che
la media annua delle precipitazioni avrà una tendenza alla
diminuzione, ma con valori più contenuti di quelli citati
all'interno di una forbice stimabile tra il 5 e il 10% di media
annua.
Cambierà invece in modo sensibile la distribuzione delle
precipitazioni nell'arco dell'anno con periodi di assenza di
precipitazioni, sempre nel periodo estivo, e con un sensibile
innalzamento della quota neve con relativo impoverimento
dell'accumulo dei ghiacciai.
È quindi necessario in questa fase approfondire ulteriormente lo
studio scientifico e predisporre di seguito una pianificazione che
possa consentire un corretto e mirato ridimensionamento degli
eventuali accumuli ad uso idropotabile e agricolo necessari al fine
di aumentare la resilienza del territorio.
È necessario poi avere contezza sulle possibili conseguenze
della siccità che si ripercuotono in maniera differente sui
comparti potabile, irriguo ed energetico, perché sono differenti le
principali fonti di approvvigionamento, lo stato delle reti e gli
impatti sull'economia e sulla società.
Con riferimento al primo e al secondo quesito, possiamo quindi
distinguere tra lo stato delle reti acquedottistiche e quelle
irrigue.
La rete irrigua, caratterizzata da quasi 1.500 punti di prelievo
e altamente frammentata, risale come impostazione strutturale a
secoli fa. I notevoli investimenti effettuati dalla Regione hanno
consentito di rivedere e rifare tratti significativi della rete, ma
le perdite e le disfunzioni che determinano la necessità di
prelevare più acqua di quella teoricamente necessaria sono ancora
diffusi.
La rete degli acquedotti pubblici nella nostra regione, sulla
base dei dati raccolti, è rappresentata da 2.846 km di rete, 22.8
metri per abitante residente che rappresenta un valore un po' più
alto della media in considerazione dell'orografia regionale e della
dispersione degli abitati.
L'80% volume è prelevato da oltre 540 sorgenti, invece il 20%
volume da pozzi, in Aosta e Comuni limitrofi, Verrès,
Pont-Saint-Martin. Sono presenti circa 1.000 serbatoi, 26 serbatoi
oltre i 500 metri cubi.
Considerando le caratteristiche del territorio e delle reti,
aventi una notevole estensione in rapporto alla popolazione servita
e soprattutto per gli acquedotti locali e frazionali, purtroppo c'è
una limitata portata.
Per le reti in particolare di distribuzione locali, le perdite
possono essere stimate nell'ordine del 30-35% del volume
complessivamente immesso in rete. Tale stima è in linea con i
valori medi assunti dall'indicatore di riferimento nelle perdite
idriche dell'area geografica di riferimento, cioè il nord ovest,
desunti dalla raccolta dei dati di qualità tecnica condotta
naturalmente da ARERA.
Con riferimento al terzo quesito, a oggi il sistema delle fonti
di approvvigionamento risulta complessivamente assolutamente
sufficiente dal punto di vista quantitativo.
Le strategie di intervento sono quindi prevalentemente
preventive e finalizzate a garantire la resilienza del servizio
idrico integrato nei confronti dei fattori quali eventuali
incrementi di idroesigenza e cambiamenti climatici, in linea
naturalmente con quanto previsto dal Piano della tutela delle
acque.
Nella pianificazione di ambito in corso di esame, in attuazione
delle linee del Piano di tutela delle acque, le strategie
d'intervento sono finalizzate a prevedere:
1) l'interconnessione tra reti per un migliore utilizzo della
risorsa per l'estensione del completamento delle reti di adduzione
intercomunale e delle interconnessioni di reti comunali;
2) garantire la conservazione delle acque nei momenti di maggior
disponibilità in relazione alle esigenze idriche nel territorio
tramite l'esecuzione d'interventi locali di razionalizzazione della
risorsa;
3) il miglioramento della capacità di accumulo dei serbatoi
esistenti per coprire i picchi in caso di riduzione della portata
delle sorgenti;
4) la creazione di capacità di accumulo, ad esempio tramite
realizzazione di serbatoi in rete che ad oggi ne sono
sprovviste;
5) l'eliminazione progressiva delle perdite attraverso la
sostituzione delle reti ammalorate.
La pianificazione prevede anche la realizzazione di interventi
che concorrono all'ottimizzazione e alla gestione quantitativa
della risorsa, tra cui si evidenziano la digitalizzazione e la
distrettualizzazione delle reti per consentire un migliore
monitoraggio, l'inserimento di strumenti di misura innovativi, la
perimetrazione delle aree di salvaguardia dei pozzi e delle
sorgenti e manutenzione delle opere di presa al fine del loro
corretto mantenimento nel tempo, l'adeguamento tecnologico con il
telecontrollo nelle vasche e nei contatori in linea.
Per sostenere un tale programma d'interventi, valutabile in un
arco temporale trentennale, è necessario assicurare al BIM i
finanziamenti necessari. Infatti con il Disegno di legge in corso
di esame, visto ieri anche in III Commissione in fase
anticipatoria, il BIM assumerà il ruolo di vero e proprio autorità
di ambito nel servizio idrico.
Il Disegno di legge sul sistema idrico prevede due strumenti di
finanziamento, come previsto dall'articolo 8, oltre a quelli
europei, statali o regionali.
1) la possibilità di accedere da parte del BIM a mutui che
potranno essere coperti dalla Regione, sia in conto capitale che in
conto interessi;
2) l'utilizzo dei sovracanoni percepiti dal BIM e relativi alle
concessioni di derivazione che, come abbiamo avuto occasione di
scrivere ieri in Commissione, ammontano a circa a 15 milioni di
euro annui, dei quali restano disponibili per investimenti sul
servizio idrico integrato circa 4.5 milioni di euro.
Con l'intervento della legge di stabilità vigente, la 35/2021,
articolo 14, sono già stati messi in disponibilità 2 milioni di
euro al BIM per investimenti e si sta operando per rendere
disponibili ulteriori 4 milioni di euro annui da destinare al
servizio idrico, operando sui canoni delle grandi derivazioni di
acqua a scopo idroelettrico con un disegno di legge relativo ai
canoni demaniali che sarà presentato a breve ma sui meccanismi del
quale è già stato acquisito il parere favorevole di ARERA, come
anticipato ieri.
Complessivamente quindi il BIM potrà successivamente destinare
annualmente almeno 8.5 milioni di euro per finanziare i programmi
operativi d'intervento nel settore del servizio idrico.
Nel settore del servizio potabile, la realizzazione di nuovi
invasi non è contemplata perché la fonte di approvvigionamento è
rappresentata dalle sorgenti. È invece necessario intervenire sulla
capacità d'immagazzinamento delle acque dei serbatoi di
distribuzione, che vanno sicuramente potenziati, e sulla riduzione
delle perdite e degli sprechi.
Presidente -
Per la replica, consigliere Ganis.
Ganis (LEGA VDA) -
Devo dire che la situazione è un po'
cambiata dall'ultima interpellanza di due mesi fa, quando mi era
stato detto che non risultavano delle criticità.
Personalmente ero a conoscenza dello stato della rete di
distribuzione idrica, mentre, per quello che concerne lo stato
attuale degli acquedotti, ero pressoché carente d'informazioni,
quindi la ringrazio per le risposte che mi ha fornito.
Perché, Assessore, le ho chiesto qual era lo stato attuale della
nostra rete di distribuzione?
Perché nel 2018, da dati Istat, la nostra Regione presentava una
situazione con perdite pari al 22%, diciamo molto buona rispetto
alle Province del Lazio - come Latina con il 74% e Frosinone con
l'80% - ma questo sta confermando un trend in crescita, come lei ha
dimostrato, perché lei ha parlato del 30%, quindi in crescita in
questi ultimi due anni. Ecco perché come gruppo riteniamo che sia
importante e fondamentale gestire al meglio la nostra rete di
distribuzione idrica, sia a scopo potabile che agricolo, anche
attraverso una politica di educazione nei confronti dei cittadini
sull'utilizzo consapevole dell'acqua. Ma tutto questo comporta,
come abbiamo già detto, una rete di distribuzione efficiente.
Come gruppo crediamo che sia importante in futuro prendere in
considerazione la progettazione di nuovi invasi e il potenziamento
delle infrastrutture irrigue attuali, azioni propositive da
inserire nel PTA. Bisogna creare una sorta di economia circolare
dell'acqua a vantaggio delle generazioni future.
L'acqua è una risorsa indispensabile e non va sprecata. Peccato
che lei non abbia ascoltato niente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK