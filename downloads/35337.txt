Consiglio Regionale della Valle d'Aosta - Oggetto del Consiglio n. 2841 del 20 febbraio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2841 del 20 febbraio 2013 - Resoconto
OGGETTO N. 2841/XIII - Interrogazione: "Iter realizzativo
delle barriere antirumore lungo il percorso autostradale nel comune
di Châtillon".
Presidente
- Deve prima parlare l'Assessore.
Zublena (UV)
- Grazie Presidente, ringrazio anche per la
disponibilità ad avere posticipato il punto.
In relazione al quesito che avete posto, con il quale si chiede:
"a che punto è l'avanzamento dell'iter di realizzazione delle
barriere antirumore nel comune di Châtillon"
, faccio
riferimento a quanto avevamo già illustrato in questo Consiglio il
18 aprile 2012 sulla stessa tematica per precisare che, come
previsto dal decreto ministeriale 32/2011, con cui il Ministero
dell'ambiente ha approvato il piano degli interventi di
contenimento-abbattimento del rumore predisposto e presentato da
SAV S.p.A., SAV, come ente gestore, ha provveduto alla
predisposizione del secondo stralcio di piano di risanamento
acustico relativo alla programmazione degli interventi per il
periodo 2008-2015; in particolare, la documentazione che doveva
essere inoltrata al Ministero, alla Regione e ai Comuni coinvolti
entro la data del 15 gennaio scorso è pervenuta entro la scadenza
agli uffici competenti. Per seguire l'insieme delle attività
relative alla realizzazione di tutte le barriere acustiche sul
tratto autostradale, abbiamo attivato ormai da due anni un gruppo
di lavoro, a cui prendono parte gli amministratori, i tecnici di
SAV, i tecnici di ARPA e delle strutture regionali competenti in
materia di ambiente. Nel corso appunto dell'ultimo biennio, si è
lavorato in modo molto dettagliato sulle barriere di
contenimento-abbattimento del rumore autostradale e il gruppo di
lavoro ha visto anche la partecipazione di tecnici di altre
strutture regionali, in particolare di quelli competenti in materia
di turismo, di paesaggio e di beni culturali. Tutto questo lavoro
ha portato ad un ultimo incontro propedeutico alla presentazione
della nuova programmazione, del secondo stralcio, che prevede di
integrare quanto già precedentemente previsto con alcuni ulteriori
interventi, anticipandoli rispetto a quanto previsto. In
particolare quindi - insieme agli interventi già previsti nella
precedente programmazione del primo stralcio, riguardante cioè i
comuni di Donnas, Hône et Verrès - nel cronoprogramma abbiamo
ottenuto di anticipare l'intervento di installazione delle barriere
nel comune di Châtillon: questo su specifica richiesta che abbiamo
formulato e ottenuto, al tavolo di lavoro e anche, evidentemente,
su sollecitazione dell'Amministrazione comunale di Châtillon, che
abbiamo inteso recepire vista la sensibilità dimostrata dalla
comunità. Come proseguirà l'iter dei lavori? Ora si tratta di
concludere la fase di progettazione esecutiva, ottenere quindi le
approvazioni e avviare successivamente le procedure di gara
d'appalto. Compatibilmente con le tempistiche legate alle procedure
d'appalto, che chiaramente sono in parte prevedibili e in parte no,
SAV ha comunicato comunque di poter iniziare i lavori in oggetto
entro la fine di quest'anno, quindi del 2013, e, se ci fossero
ritardi nelle procedure d'appalto, comunque non oltre l'inizio
dell'anno prossimo.
Per quanto riguarda il secondo quesito circa quali altri
indirizzi e azioni il Governo regionale ritiene avviare, noi
reputiamo che l'esperienza di questo tavolo di lavoro sia stata
particolarmente utile e quindi, non appena si avvieranno le
procedure d'appalto e quindi non appena saranno state ottenute
tutte le autorizzazioni previste, noi seguiremo attentamente tutte
le fasi di realizzazione delle opere, proprio perché, nei vari
incontri che ipotizziamo di fare per seguire puntualmente le fasi
successive, si potranno dettagliare in modo puntuale tutti gli
aspetti inerenti la costruzione delle barriere, con un'ottica di
condividere eventuali problematiche e soprattutto le soluzioni da
individuare, in modo che ci sia totale accordo e condivisione
soprattutto da parte del Comune. Da parte nostra, quindi, è
confermato l'impegno a continuare a seguire lo stato di avanzamento
dell'installazione delle barriere fonoassorbenti sul tratto
autostradale valdostano attraverso la periodica convocazione del
gruppo di lavoro, proprio per monitorare attentamente lo
svolgimento degli adempimenti previsti dal piano di
contenimento-abbattimento del rumore autostradale approvato dal
Ministero.
Presidente
- Grazie. Ha chiesto la parola il Consigliere
Perron per la replica, ne ha facoltà.
Perron (ALPE)
- Grazie Assessore.
Vista la mia prima interrogazione, avrei voluto essere un po'
più ottimista verso i miei cittadini di Châtillon, dato che mi
hanno chiesto di fare questo intervento per sapere lo stato dei
lavori: ecco avrei voluto essere un po' più ottimista andandogli a
raccontare qualcosa di concreto, mi scopro invece forse un po' più
pessimista in quanto non riuscirò a dire loro le date certe e
precise. Prendo comunque atto della sua risposta, che è stata
sicuramente esauriente, e non ho dubbi sulla sua relazione, ma
penso che dovremo ancora aspettare parecchio tempo per vedere
finalmente risolto questo problema. Non posso che essere
dispiaciuto per la non possibilità dell'intervento a breve
scadenza, perché non ho ancora capito bene quando sarà
l'intervento...
(interruzione dell'Assessore Manuela Zublena, fuori
microfono)
...fine anno...io me lo auguro, comunque qualche dubbio lo
conservo...e quindi non posso che dirmi insoddisfatto della
tempistica. Avrei voluto dire delle date più precise. Il perché di
questa mia interrogazione: io sono entrato in amministrazione
nell'anno 2000 e già c'era sul tavolo di noi amministratori questo
annoso problema confermavano che questo problema risaliva
addirittura agli anni '80: ai primi anni '80, comunque nel 1980. Se
faccio due conti, 1980-2013, ahimè sono 30 anni...Mi sembra una
cosa abbastanza ridicola! Non vorrei drammatizzare, ma se lei nelle
sue trasferte, si sintonizza su Radio 24 de
Il Sole 24 Ore
,
in una trasmissione dal titolo
La Zanzara
, quando si
trattano argomenti assurdi, si ricorre all'espressione
"è una
cosa pazzesca!"
. Lo confermo in questo Consiglio: "
è una
cosa pazzesca
"! Non mi rivolgo a lei personalmente, ma spero
che dopo 30 anni si possa mettere fine a questa situazione. I
cittadini di Châtillon residenti nella zona Stazione quindi avevano
manifestato già allora l'esigenza che venisse ridotto l'impatto
acustico sui relativi abitati, impatto acustico che era provocato
dal transito autostradale. Mi ricordo che il Comune, nel 2002,
aveva commissionato all'ARPA un'indagine conoscitiva e i dati che
erano risultati erano assolutamente superiori a quelli della media
nazionale, quindi i cittadini avevano visto giusto. Il problema
effettivamente c'era e, oltre ad esserci questo problema acustico,
c'era anche il problema elettromagnetico, che forse era
assolutamente più grave! Penso che, se si facesse oggi un'indagine
conoscitiva, i dati comunque sarebbero sicuramente peggiori visto
anche l'aumento delle macchine sull'autostrada. Vorrei chiudere
qui. Sono già passati tanti anni. I dossier che mi hanno passato
sono numerosi: parole...interpellanze, mozioni, si è fatto di tutto
e di più. È il momento di chiudere questa situazione e venire
incontro ai cittadini. Cos'è che quindi le chiedo Assessore?
Gentilmente le chiedo due cose: la prima che non si dimentichi
questo problema, che effettivamente è ancora sentito. Le auguro
lunga vita amministrativa. La seconda che si attivi veramente in
modo che la società di gestione dell'autostrada adotti tutti i
provvedimenti necessari atti a ridurre i livelli di rumorosità in
quella zona del paese, nei limiti previsti anticipando
possibilmente i lavori dopo questi tempi "biblici", è ora che si
raggiungano fatti concreti! Si tratta della salute dei cittadini,
quindi anche noi amministratori dobbiamo fare la nostra parte e non
rimanere indifferenti. Comunque grazie per la sua risposta.
Presidente
- Grazie. Punto 16 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK