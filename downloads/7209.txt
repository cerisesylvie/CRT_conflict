Consiglio Regionale della Valle d'Aosta - Oggetto del Consiglio n. 1712 del 19 dicembre 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1712 del 19 dicembre 1985 - Resoconto
OGGETTO N. 1712/VIII - PROBLEMI CONNESSI ALLA DISTRIBUZIONE
DI GENERI CONTINGENTATI IN ESENZIONE FISCALE.
(Interpellanza).
PRESIDENTE:
Do lettura dell'interpellanza presentata dai
Consiglieri Millet e Bajocco:
INTERPELLANZA
SENTITO l'Assessore regionale competente nella seduta del 3
dicembre 1985 della III^ Commissione consiliare permanente in
merito alla distribuzione dei buoni benzina e gasolio nell'anno
1986;
VISTO il regolamento, aggiornato con le ultime modifiche
approvate dal Consiglio regionale, inerente alle norme di
distribuzione dei generi contingentati
i sottoscritti Consiglieri regionali
INTERPELLANO
l'Assessore regionale competente per conoscere:
1) se gli attuali quantitativi disponibili di benzina e di
gasolio saranno sufficienti per coprire tutti i quantitativi
previsti dal regolamento;
2) quali iniziative intende prendere l'Assessorato per evitare
le code agli sportelli destinati alla distribuzione dei buoni
benzina e gasolio;
3) quali sono gli intendimenti della Giunta in merito ad una
definitiva soluzione dell'annosa vertenza con il Governo
sull'aumento dei quantitativi di generi contingentati in esenzione
fiscale.
PRESIDENTE:
Ha chiesto di parlare il Consigliere Millet,
ne ha facoltà.
MILLET (P.C.I.):
Sulla questione dei buoni benzina si è
discusso già parecchio e si discuterà ancora, però vorrei porre tre
questioni. La prima riguarda il consumo per il 1986, visto che
tendenzialmente c'è un aumento e, dal momento che sul regolamento,
di cui abbiamo approvato le modifiche, si stabilivano tre livelli
di distribuzione con un certo ordine priorità, vorrei sapere se ci
sono dati rispetto a questi livelli. Il problema è questo: se gli
uffici dell'Assessorato hanno calcolato, mantenendo la
distribuzione del 1985 anche per il 1986, di garantire almeno il
primo livello, così come viene richiesto dal regolamento, perchè se
distribuiamo per i nove mesi a tutti e tre i livelli rischiamo, per
gli ulteriori tre mesi, se non sarà approvato l'adeguamento a
livello nazionale, di non avere buoni sufficienti a garantire
nemmeno il primo livello.
Vorremmo sapere se da parte dell'Assessore si è fatto questo
calcolo e l'interrogazione vuole porre proprio questo problema,
perchè poi non si venga a dire che l'ufficio non era in condizione
di fare questo calcolo, in quanto, in quel caso, sarebbe bene che
l'ufficio si attrezzasse.
Come seconda questione c'è la coda che si forma agli sportelli:
è un aspetto che ho già sollevato altre volte e che voglio oggi
riproporre. L'Assessore ha detto in Commissione che verrà
anticipata la distribuzione, ed è anche mia opinione che il
problema non sia tanto quello di aumentare gli sportelli (che poi
per metà tempo rimangono vuoti) quanto piuttosto di anticipare la
distribuzione. Se quest'anno si anticipa di un mese la
distribuzione, sarebbe opportuno per il 1987 predisporre un
ulteriore anticipo, in modo da evitare le code e dal punto di vista
organizzativo anticipare la chiusura della distribuzione, però
iniziare già nel mese di dicembre quella per l'anno successivo; non
so che difficoltà ci possano essere, ma ritengo che sia una
innovazione possibile, da organizzare con il tempo ed è per questo
che la proponiamo adesso.
La terza questione è sapere a che punto siamo, cosa si fa,
perchè il Consiglio ha approvato la proposta di aumento del
contingente, siamo già a metà legislatura, c'è stata una petizione;
vorrei sapere, da questo punto di vista, quali sono gli impegni
politici, soprattutto per quanto riguarda l'aspetto del
riscaldamento.
Sarebbe opportuno a questo punto verificare qual'è la
situazione, quali sono gli impegni presi, cosa ne pensa il Governo
nazionale e vedere cosa è possibile fare per dare uno sbocco
positivo a quella proposta che il Consiglio ha votato.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Il Consigliere Millet,
nell'illustrazione dell'interpellanza, ha avanzato richieste che
andavano oltre il contenuto dell'interpellanza stessa, quindi se mi
facesse pervenire il quadro delle nuove richieste potrei istruire
gli uffici affinchè predispongano quei dati.
Per quanto riguarda il 1986 ha detto giustamente il Consigliere
Millet che, con gli attuali criteri di distribuzione, siamo già
sulla soglia critica, e cioè in base ai quantitativi che vengono
assegnati per i singoli utenti secondo quelle norme stabilite dal
regolamento, il quantitativo che oggi abbiamo a disposizione, pur
sfoltito, è ai limiti della sufficienza. Per il 1986, per la
distribuzione dei sei mesi più tre (quanto è stabilito nella
deliberazione di Giunta che era stata esaminata già nella
competente Commissione) quel quantitativo è sufficiente; i problemi
si porranno nel semestre successivo e faccio due ipotesi: ipotesi
a) che il Parlamento approvi l'adeguamento, ed in questo caso non
solo ci saranno problemi, ma si eviteranno situazioni che in
passato si erano verificate, cioè di non utilizzare completamente
l'adeguamento, quindi l'adeguamento sarà un fatto positivo. Ipotesi
b)che il parlamento non approvi l'adeguamento, ed allora si
tratterà di adottare quella scala che il Consigliere Millet
sottolineava, quindi togliere quelle assegnazioni che erano
previste in caso di contingente sufficiente.
La prima domanda è un po' legata alla terza, e cioè alla
possibilità o meno di giungere con il Parlamento alla definizione
di un problema rispetto al quale il Governo finora non ci ha dato
una risposta soddisfacente.
Al punto n. 2 si pone il problema delle code: quest'anno con le
distribuzioni pensiamo di riuscire a partire con il 20 gennaio, con
quasi un mese di anticipo rispetto allo scorso anno. Il problema
delle code è molto antipatico e solo parzialmente superabile da
noi. Credo che tutti siano convinti come da un lato sia inutile
moltiplicare gli sportelli, anche perchè ciò significa ingolfare o
dilatare degli organici che poi per molti mesi dell'anno
rimarrebbero inattivi; d'altro canto è un problema legato ad una
attesa degli aventi diritto, che si precipitano soprattutto nei
primi giorni, quando l'attesa di una sola settimana renderebbe più
fluida la situazione. Ci siamo messi in contatto con una ditta, la
Cumatic, che fornisce degli scontrini e dà tempi medi di attesa.
Questa ditta, che sta facendo esperimenti presso banche ed uffici
in tutta Italia, in pratica predetermina per l'utente i tempi medi
di attesa; vogliamo verificare se un marchingegno di questo tipo
alleggerirà il problema.
C'è anche un problema di accelerazione dei lavori dell'ufficio;
questo tipo di ipotesi dovrebbe potersi realizzare con i processi
di automazione dell'intero palazzo regionale, quindi le vie in
questo caso saranno due: rendere più automatizzato il lavoro negli
uffici, vedere se con questa ditta, fornendo tempi di attesa e
scontrini immediati, sia possibile evitare che la gente faccia
lunghe code per poi trovarsi davanti allo sportello chiuso.
Alla terza domanda che il Consigliere mi pone, rispondo che la
Giunta regionale, insieme ai parlamentari valdostani, continua la
sua opera di pressione sul Governo e sulle Commissioni competenti
che in questo momento dovrebbero affrontare il problema (si tratta
delle Commissioni Finanza e Tesoro e del Ministro del Tesoro in
particolare per l'autorità governativa). L'impegno è di continuare
in quest'opera per risolvere entro il primo semestre 1986 questo
problema, perchè irrisolto ci porterebbe nella condizione di
ricorrere o ad un incremento di deficit oppure a selezionare le
categorie degli aventi diritto, togliendo i benefici che
attualmente sono riconosciuti a certe categorie.
PRESIDENTE:
Ha chiesto di parlare il Consigliere Millet,
ne ha facoltà.
MILLET (P.C.I.):
Ringrazio l'Assessore per le risposte.
Sulla prima domanda cioè quella dei quantitativi, mi riservo di
fare una richiesta dettagliata, che ritengo sia necessaria anche da
parte degli uffici per evitare di avere distribuito di più ad altre
categorie e non invece a quelle che hanno la priorità.
Per quanto riguarda le code, va bene fare questo esperimento,
però sono sempre convinto che forse studiare l'anticipo è la
soluzione migliore.
Sulla questione politica, ormai si sta rinviando di sei mesi in
sei mesi, il provvedimento è fermo in sede Governativa. Ritengo che
sarebbe opportuno che questa maggioranza utilizzasse meglio i suoi
rapporti governativi per risolvere questo problema, perchè diventa
difficile continuare ogni sei mesi (perchè noi ogni sei mesi
porremo la questione) a dire che si aspetta. Certo si aspetta, però
bisogna prendere atto che questa maggioranza non è in grado di
risolvere neanche questo piccolo problema, per non entrare nel
merito di quello grosso di ieri.
Sollecito affinché si risolva la situazione in senso
positivo.
Si dà atto che dalle ore 11,25 assume la Presidenza il Vice
Presidente Franco DE GRANDIS.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK