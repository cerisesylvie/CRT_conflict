Consiglio Regionale della Valle d'Aosta - Oggetto del Consiglio n. 2037 del 6 giugno 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2037 del 6 giugno 2001 - Resoconto
OGGETTO N. 2037/XI Locazione in Comune di Arnad di immobili
ad uso industriale alla "CIOS S.r.l.". (Interrogazione)
Interrogazione Premesso che:
- con deliberazione n. 1566 del 14 maggio 2001 la Giunta ha
concesso in locazione a "CIOS S.r.l." con sede legale ed operativa
in Cassino o eventualmente alla Società appositamente costituita
dalla medesima, degli immobili a destinazione industriale siti in
Arnad;
- che a fronte di una durata della locazione stimata in sei anni
rinnovabili non vi è alcuna previsione relativamente
all’ammontare del canone di locazione, il quale,
peraltro, sarà scomputato sino a lire 606.000.000 inerenti i costi
di risistemazione dell’immobile, a cura della
società, al netto del contributo a fondo perduto di lire
404.000.000;
Rilevato che nulla si dice relativamente alla situazione
finanziaria, patrimoniale, produttiva e occupazionale della "CIOS
S.r.l." in generale e dell’istituenda linea di
produzione in Arnad;
il sottoscritto Consigliere regionale
Interroga
l’Assessore all’Industria per
sapere:
1) quale siano le credenziali di "CIOS S.r.l." e i piani di
sviluppo in Valle d’Aosta;
2) se per gli immobili di Arnad vi siano state altre richieste,
oltre a quella dalla "CIOS S.r.l.";
3) quale sia il canone mensile di locazione e quanti siano i mq
di superficie coperta e scoperta affittata;
4) se il precedente conduttore abbia onorato tutti gli impegni
economici e finanziari assunti con la Regione e/o Finaosta.
F.to: Frassy
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Punto uno: le credenziali della
CIOS. L’insediamento trova ragion
d’essere nell’esigenza della Meridian
& Magnesium products of Italy di localizzare nelle vicinanze
del proprio stabilimento di Verrès un partner a cui esternalizzare
la fase finale del processo produttivo, con lo scopo strategico di
dotarsi di una nuova struttura produttiva, che possa garantire
maggiore efficienza e flessibilità agli approvvigionamenti della
clientela del nord Italia, in questo caso la Fiat, e della
clientela del mercato europeo, la Rover, la Opel, la Jaguar, la
Ford, Daimler Crysler, in cui la domanda per i componenti in
magnesio risulta in crescita.
Già nel 1997 la CIOS esegue nei suoi stabilimenti di Cassino per
conto della Meridian la lavorazione finale dei componenti in
magnesio per autoveicoli, realizzati per il mercato del centro-sud
d’Italia.
Vista l’affidabilità riscontrata e la
disponibilità delle dotazioni tecnologiche e del know how
necessari. Meridian ha deciso, per il proseguimento degli obiettivi
sopra delineati, di avvalersi nuovamente di CIOS, azienda facente
parte del gruppo Tecnoprogetti di Cassino, Provincia di
Frosinone.
Il gruppo Tecnoprogetti fornisce complessivamente occasioni di
lavoro a circa 80 addetti ed opera da anni nel centro-sud
d’Italia, nei settori della progettazione ed
implementazione di impianti automatizzati e della produzione ed
assemblaggio di componenti metallici per l’industria
automobilistica. Fornitore accreditato di imprese di media e grande
dimensione, legate prevalentemente all’indotto Fiat,
il gruppo ha raggiunto un buon posizionamento competitivo
all’interno dei mercati di riferimento. La struttura
patrimoniale appare consolidata e la situazione finanziaria in
equilibrio, con volumi di affari in crescita.
L’insediamento dovrebbe comportare, in fase di avvio
di attività, l’impiego di circa 15-20 addetti, tutti
da recuperare sul mercato del lavoro locale. A questo proposito,
nella seduta del 3 maggio scorso, la Commissione regionale per
l’impiego ha approvato il progetto
dell’azienda per l’assunzione di 12
dipendenti con contratto di formazione lavoro.
Va da sé che l’evoluzione produttiva ed
occupazionale dell'iniziativa di cui trattasi sia connessa con la
continuità e i volumi di ordini provenienti da Meridian, la cui
attività, come è noto, è strettamente correlata agli andamenti
della domanda proveniente dal mercato automobilistico.
L’azienda di Verrès, la Meridian, è passata da 120
addetti del 1997 a circa 160 di fine 2000, il fatturato è in
crescita e a tale crescita corrisponde anche una diversificazione
del portafoglio clienti, mentre il portafoglio prodotti evolve
verso prodotti sempre più competitivi.
Per quanto riguarda la seconda domanda,
l’immobile industriale in argomento è stato
richiesto in locazione da due società di persone valdostane
operanti rispettivamente nel settore del commercio di materiale di
natura bioecologica per l’edilizia e in quello delle
costruzioni meccaniche e dello stampaggio lamiere. In ragione delle
destinazioni dichiarate, del basso impatto occupazionale previsto
(a regime, 4 o 5 addetti) e della limitata consistenza patrimoniale
e organizzativa delle aziende, l’immobile è apparso
sovradimensionato rispetto alle reali esigenze e potenzialità delle
due imprese richiedenti.
Per quanto riguarda il canone di locazione, questo, una volta
realizzato l’ammodernamento
dell’immobile, è stimabile, ai sensi della normativa
regionale vigente, in 40 milioni di lire annue. Oggetto della
locazione è il nudo immobile di superficie coperta, pari a 2160
metri quadrati di pavimento, pari a 2280 metri quadrati in
relazione alla distribuzione su due piani della zona ad uffici,
oltre, chiaramente, alla possibilità di uso delle vie di accesso in
comune con le altre imprese insediate nell’area.
Per quanto riguarda l’ultima questione, il
precedente conduttore, la Nuova Giovanetto Marmi S.r.l. di Arnad, è
stato dichiarato fallito dal Tribunale di Aosta con sentenza del 27
giugno 1995; i crediti vantati dall’Amministrazione
regionale derivanti dal mancato pagamento dei canoni di locazione
dell’immobile dovranno trovare soddisfacimento con
gli strumenti di tutela previsti dalla legge fallimentare.
I finanziamenti concessi da Finaosta all'impresa fallita, ai
sensi dell’articolo 5 della legge n. 16/1982, a
valere sulla gestione speciale, erano garantiti da ipoteca; alla
data attuale, per effetto di esecuzioni immobiliari contro i
soggetti datori di ipoteca, Finaosta ha recuperato crediti per un
importo pari al 53 percento del finanziamento concesso. Altre
esecuzioni immobiliari sono ancora in corso.
Per la parte di credito non soddisfatta da garanzia, Finaosta,
ammessa al passivo come creditore chirografario, troverà
soddisfacimento con gli strumenti di tutela previsti dalla legge
fallimentare.
Président
La parole au Conseiller Frassy.
Frassy (FI) Assessore, siamo totalmente insoddisfatti delle
risposte che ci ha dato, in quanto sono risposte che non sono
basate su dei dati oggettivi, sono delle sensazioni che ci
somigliano molto a sensazioni smentite dai fatti di altre aziende,
e cercherò di sintetizzare i motivi della nostra
insoddisfazione.
Lei ci dice, e i giornali scrivono, che la CIOS occuperà 15 o 20
dipendenti. Noi apprendiamo che la CIOS attualmente occupa 12
dipendenti, perché questo è il numero degli addetti dichiarati nel
2000. Lei ci dice che la CIOS già lavora in quello stabilimento di
Cassino per la Magnesium, e noi non abbiamo dubbi nel credere che
così sia, ma immaginiamo anche che a Cassino lavori anche per altre
aziende.
Ci diventa difficile, di conseguenza, ipotizzare che il
trasferimento in Valle d’Aosta, che sicuramente è
un’area non appetibile da un punto di vista di
quelle che sono le infrastrutture e le comunicazioni, possa portare
ad incremento l’organico che attualmente lavora
nello stabilimento di Cassino, anche perché probabilmente la
vicinanza con la Magnesium potrebbe eliminare alcuni problemi che
forse, oggi come oggi, comportano necessità occupazionali
maggiori.
Ci preoccupiamo anche di capire quali siano i piani di sviluppo
e le credenziali, e lei ci dice che c’è una
solidarietà patrimoniale. Ma noi leggiamo che il capitale sociale
deliberato, sottoscritto e interamente versato ammonta a 20
milioni.
Lei ci dice che peraltro questa CIOS rientra nel gruppo
Tecnoprogetti. Ma di questo gruppo, Assessore, noi sappiamo poco e
quel poco che sappiamo è quel poco che lei ci ha detto nella
risposta laconica che ci ha fornito!
Allora noi le chiediamo, Assessore, di fare attenzione perché la
storia dell'industria in Valle d’Aosta è piena di
aziende che hanno una vita media intorno ai quattro anni.
Ci auguriamo che la CIOS sia nella situazione di poter smentire
il trend che ultimamente ha caratterizzato questi insediamenti,
però non possiamo non rimanere perplessi, Assessore, quando
leggiamo la delibera che la Giunta ha adottato e dove leggiamo che
questo nuovo insediamento produttivo prende le mosse dalla
necessità manifestata da Meridian.
Ora, è vero che Meridian ha aumentato gli addetti da 120 a 160,
come l’Assessore ha ricordato, però è altrettanto
vero che Meridian evidenzia una certa necessità, di conseguenza
evidenzia quello che è un problema inerente il proprio ciclo
produttivo.
E chi si fa carico di questa esigenza?
L’Amministrazione regionale, perché
nell’ambito di quella convenzione che si andrà a
sottoscrivere, ipotizziamo come al solito il miliardo!
C’era una famosa serie di storielle del signor
Bonaventura, che finivano con il milione, le aziende che arrivano
in Valle d’Aosta iniziano con il miliardo, in quanto
il 40 percento, 400 milioni circa sono contributi a fondo perduto
in conto capitale per l’ammodernamento delle
strutture e 600 milioni sono a detrarre dai costi
dell’affitto delle strutture.
Ora, 600 milioni su un affitto annuo di 40 milioni, Assessore,
le lascio immaginare per quanto tempo la CIOS nei fatti non andrà a
corrispondere gli affitti! L’Assessore obietterà che
lo stabilimento è in condizioni disastrose, che noi non ci
accolliamo gli oneri manutentivi, di conseguenza li scaliamo dagli
affitti, anche perché queste opere rimangono nel patrimonio
immobiliare della pubblica amministrazione. Non è così, Assessore,
perché la Giovanetto Marmi dimostra, semmai ce ne fosse necessità,
che quando queste aziende escono, quegli immobili sono praticamente
da ristrutturare per l’intero.
È una catena di S. Antonio, Assessore; entra
un’azienda, spendiamo miliardi per ristrutturare con
il presupposto scritto che quelle migliorie rimarranno a beneficio
dell’immobile, ma quando subentra poi il nuovo
locatario si scopre come sempre che quell’immobile
non è adeguato.
Se poi, Assessore, a queste considerazioni aggiungiamo che dei
15 o 20 dipendenti, 12 sono in contratto di formazione, mi domando
quale tipo di professionalità potrà essere garantita
all’interno di questa azienda, e di conseguenza
quale concorrenzialità questa azienda potrà operare sul
mercato.
È curioso che ancora una volta cadiamo vittima delle scatole
cinesi: Tecnoprogetti gruppo di riferimento, CIOS
l’azienda che prende contatti con
l’Amministrazione regionale, ma a quanto pare si
costituirà una nuova struttura societaria, che andrà ad occupare
quei locali.
Assessore, siamo insoddisfatti del quadro che lei ci ha
delineato e seguiremo con particolare attenzione
l’insediamento di questa nuova azienda.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK