Consiglio Regionale della Valle d'Aosta - Oggetto del Consiglio n. 2613 del 12 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2613 del 12 luglio 2023 - Resoconto
OGGETTO N. 2613/XVI - D.L. n. 91: "Disciplina dell'imposta di
soggiorno".
Bertin (Presidente) -
Riprendiamo, siamo al punto n. 7
dell'ordine del giorno. Il disegno di legge 91 si compone di undici
articoli. Sono stati depositati tre emendamenti da parte delle
Commissioni consiliari II e IV e due emendamenti da parte del
gruppo PCP.
Malacrinò è relatore per la II Commissione, anche per conto del
relatore della IV Commissione, Consigliere Padovani.
Il Consigliere Malacrinò si è prenotato per illustrare la
relazione, ne ha facoltà.
Malacrinò (FP-PD) -
Il testo di legge che andremo a
esaminare si compone di undici articoli e mira a regolamentare
l'imposta di soggiorno della Regione Valle d'Aosta al fine di
garantire un'esperienza turistica di qualità, promuovere la
coerenza dei servizi offerti in tutto il territorio e rispettare le
disposizioni legislative esistenti in materia di finanza regionale
e comunale.
L'imposta di soggiorno è stata reintrodotta nella nostra regione
a partire dall'anno 2012 attraverso l'articolo 32 della legge
regionale 13 dicembre 2011 n. 30, norma inserita nella legge
finanziaria per gli anni 2012-2014.
La passata impostazione era contraddistinta da un sistema di
tariffe basse e da un principio di gradualità proporzionale ai
prezzi praticati, che consentiva a ciascun Comune di decidere se
applicare o meno l'imposta.
Dopo oltre dieci anni di applicazione del citato articolo, si è
ritenuto necessario rivedere tale disciplina, tenendo conto di
quanto stabilito all'articolo 3 comma 2 del Decreto legislativo 20
novembre 2017 n. 184, riguardante le norme di attuazione dello
statuto speciale della Valle d'Aosta in materia di coordinamento e
di raccordo tra la finanza statale e regionale.
La revisione della norma si è focalizzata su diversi aspetti, in
primo luogo si è ritenuto necessario garantire un'applicazione
uniforme dell'imposta di soggiorno in tutti i Comuni, ciò mira a
garantire al turista livelli di servizi elevati e omogenei su tutto
il territorio regionale, secondo quanto previsto dal Decreto
legislativo 28 dicembre 1989 n. 431, che disciplina le norme di
attuazione dello statuto speciale in materia di finanze regionali e
comunali.
In secondo luogo si è ritenuto opportuno informare le tariffe
applicate nella Valle d'Aosta a quelle delle principali mete
turistiche delle Alpi, ciò è giustificato dal crescente bisogno di
risorse finanziarie per l'adozione di politiche di promozione e
valorizzazione del territorio più efficaci e incisive.
In terzo luogo si è deciso di estendere l'applicazione
dell'imposta di soggiorno anche agli ospiti degli alloggi a uso
turistico che costituiscono una forma di ricettività in forte
espansione nel nostro territorio. Quest'estensione è stata motivata
anche dalla volontà di garantire una più corretta equità
impositiva.
Infine, per le strutture turistico ricettive soggette a
classificazione, come le aziende alberghiere e i complessi
ricettivi all'aperto, si è previsto un nuovo criterio di
applicazione dell'imposta basato sul numero delle stelle attribuite
anziché sui prezzi praticati.
Questo cambio di approccio serve a semplificare le politiche di
prezzo liberandole dai parametri dei prezzi minimi e massimi
dichiarati che vengono attualmente utilizzati per determinare
l'importo dell'imposta di soggiorno.
L'articolo 1 del Disegno di legge definisce le finalità e
l'oggetto della legislazione proposta. L'obiettivo principale è
garantire ai turisti livelli elevati e omogenei di servizio in
tutta la regione in linea con la normativa precedentemente citata e
con quanto previsto agli articoli 4 comma 1 e 14 comma 3 del
Decreto legislativo 14 marzo 2011 n. 23 in materia di federalismo
fiscale e municipale.
L'articolo 2 del disegno di legge stabilisce l'ambito di
applicazione dell'imposta di soggiorno e i soggetti tenuti al
pagamento.
Secondo il comma 1 tutti i Comuni della Valle d'Aosta devono
applicare l'imposta a coloro che alloggiano o sostano con
autocaravan nelle strutture turistico ricettive della regione e
negli alloggi a uso turistico.
I commi 2 e 3 definiscono le strutture turistico ricettive
soggette all'imposta e quelle escluse.
L'articolo 3 del disegno di legge stabilisce i limiti, i criteri
e le modalità di applicazione dell'imposta. Il comma 1 prevede che
l'imposta sia applicata dal Comune competente territorialmente
secondo un principio di gradualità con un importo minimo di 50
centesimi e un importo massimo di 5 euro per notte di soggiorno. Le
lettere da A a E individuano i criteri di applicazione delle
imposte che variano in base al tipo di struttura ricettiva o
alloggio a uso turistico.
Il comma 2 stabilisce che la procedura di applicazione
dell'imposta, gli adempimenti tributari, la misura minima
dell'imposta, le scadenze per le dichiarazioni e i versamenti,
nonché ogni altro aspetto procedurale relativo all'applicazione
dell'imposta, vengono disciplinati con deliberazione della Giunta
regionale.
La citata delibera deve essere adottata entro il 30 giugno di
ogni anno, previo parere del Consiglio permanente degli Enti locali
e delle Commissioni consiliari competenti, nonché dalle
associazioni delle imprese turistiche e dai locatori degli alloggi
a uso turistico più rappresentative a livello regionale.
In caso di mancata adozione della deliberazione entro il 30
giugno, la disciplina s'intende prorogata di anno in anno.
L'articolo 4 delinea i criteri per la determinazione
dell'imposta, le riduzioni e le esenzioni. Il Comune stabilisce,
tramite deliberazione dell'organo competente, l'importo
dell'imposta da applicare nel proprio territorio, tenendo conto
delle disposizioni della Giunta regionale.
È consentito aumentare l'importo minimo fino al 50% e comunque
non oltre i 5 euro per notte di soggiorno.
In caso di modifica della misura minima da parte della Giunta
regionale, il Comune deve adottare la deliberazione entro una
determinata data; negli altri casi la deliberazione comunale deve
essere adottata entro il 31 dicembre e ha effetto dal primo maggio
dell'anno successivo.
Sono previsti inoltre i casi di riduzione del 50% e casi di
esenzione dal pagamento.
L'articolo 5 stabilisce che il gettito sia destinato al
finanziamento d'interventi di promozione turistica, di
valorizzazione del territorio, di manutenzione, fruizione e
recupero di beni culturali e ambientali locali.
L'articolo 6 permette ai Comuni di utilizzare i dati delle
rilevazioni Istat sul movimento dei clienti negli esercizi
ricettivi per la verifica dell'applicazione della corretta
normativa.
Gli articoli 7 e 8 definiscono i poteri sostitutivi nel caso di
omissione o ritardo degli adempimenti obbligatori da parte dei
gestori delle strutture turistico ricettive e dei locatori degli
alloggi a uso turistico, nonché tutti gli adempimenti a carico
degli stessi.
L'articolo 9 delinea le sanzioni per l'inadempimento da parte
dei gestori delle strutture turistico ricettive e i locatori degli
alloggi a uso turistico.
Il Comune competente per territorio si occupa dell'accertamento
delle violazioni e delle applicazioni delle relative sanzioni,
secondo quanto previsto dalle disposizioni vigenti.
L'articolo 10 riguarda le disposizioni transitorie e finali, in
particolare stabilisce che la deliberazione di Giunta regionale, di
cui all'articolo 3 comma 2, deve essere adottata entro sessanta
giorni dalla data di entrata in vigore della legge, i Comuni devono
adottare la deliberazione di cui all'articolo 4 comma 1 entro
sessanta giorni dalla decisione della Giunta regionale, inoltre
l'imposta stabilita, in base alla deliberazione, deve essere
applicata a partire dal primo maggio 2024.
Il comma 2 stabilisce che fino al 30 aprile 2024 si applicano
ancora le disposizioni della precedente deliberazione della Giunta
regionale.
Con il comma 3 vengono abrogati l'articolo 32 della legge
regionale 30/2011 e l'articolo 35 della legge regionale 19 dicembre
2014 n. 13.
Infine l'articolo 11 reca la clausola di invarianza
finanziaria.
Le Commissioni consiliari permanenti II e IV, riunitesi in
seduta congiunta in data 15 giugno 2023, hanno preso in esame il
disegno di legge n. 91 presentato dalla Giunta regionale in data 30
dicembre 2022 concernente "Disciplina dell'imposta di soggiorno" e
hanno espresso a maggioranza parere favorevole.
Presidente -
Con la relazione del collega Malacrinò,
apriamo la discussione generale. La discussione generale è aperta.
Chi vuole intervenire si prenoti. Si è prenotato il Consigliere
Aggravi, ne ha facoltà.
Aggravi (LEGA VDA) -
Volevo semplicemente dare alcuni
elementi di commento forse più politico che tecnico a questo
disegno di legge, anche un po' in linea con l'approccio che abbiamo
avuto in Commissione e il contributo che si è cercato di dare
durante le audizioni.
Sicuramente quanto è avvenuto rispetto al precedente disegno di
legge ha alimentato una più ampia e corposa discussione, però
volevo e ci tenevo a sottolineare alcuni aspetti che ritengo
particolarmente importanti.
Il primo riguarda un po' la
ratio
di base di questo
disegno di legge, un disegno di legge - lo ha detto anche il
relatore, e ci è anche stato detto durante la presentazione - che
sostanzialmente supera un principio che era quello precedente,
ovvero un principio di possibilità, nel senso che la normativa
ancora vigente prima dell'approvazione di questo disegno di legge
lasciava a ogni Comune la possibilità di stabilire se applicare o
meno l'importa.
Perché faccio questa considerazione? Perché io almeno, e parlo a
livello personale, ritengo che nel momento in cui ci sia un'imposta
di riferimento a un ente, quell'ente possa anche decidere di non
applicare l'imposta, quindi di avere una possibilità, di avere un
controllo su un'imposta di qualsiasi tipo essa sia, perché dovrebbe
essere un po' patrimonio di chi ha una visione federalista, e non
solo federalista ma anche di chi ritiene che l'ente beneficiario di
un finanziamento tramite imposta possa anche scegliere di non
applicare questa imposta per N motivazioni che non devono
interessare (banalizzo ma è per rendere l'idea) anche l'ente
superiore, come in questo caso la Regione.
Ma questo forse è un punto di vista più libero, più liberale,
però dal mio punto di vista ritengo che se l'imposta di soggiorno è
finalizzata e destinataria del Comune, il Comune dovrebbe avere la
possibilità di scegliere di non applicare un'imposta.
All'interno della relazione poi ci sono alcuni aspetti che sono
stati elencati dal relatore ma che sono stati anche oggetto di
commento durante le audizioni.
Su una cosa ci tengo a dire, non so se è per una questione di
sinonimi o quant'altro, ma non si parli di tariffe, perché non è
una tariffa, se è un'imposta ci sono le aliquote, la tariffa è
un'altra cosa, io non so se su questo si possa intervenire poi in
coordinamento formale, ma davvero la tariffa si paga e si sostiene
nel momento in cui c'è un servizio. In questo caso non si va a
uniformare le tariffe, ma le aliquote applicate, se vogliamo dire,
perché altrimenti non è un'imposta. Forse lo avevo anche già detto
in Commissione però lo dico perché questa è una legge e dovrebbe
anche rappresentare le denominazioni corrette.
All'interno della relazione si dice che riguardo alla scelta di
portare questo disegno di legge, tra le motivazioni c'è la
necessità di uniformare l'applicazione dell'imposta di soggiorno in
tutti i Comuni della regione, considerata come prodotto turistico
unico.
Allora, al di là dell'applicazione uniforme, prima di tutto al
punto 1 si sarebbe dovuto dire: "Vogliamo che tutti i Comuni la
applichino", ma non torno sul punto precedente, sul discorso del
prodotto turistico unico, penso che ci sia un gran programma, nel
senso che abbiamo già avuto occasione di discuterne con varie
iniziative, tra l'altro, se non erro, anche una delle prime
iniziative che ho presentato anche con altri colleghi al collega
Grosjacques era proprio quello di dire: "Bene, se la Valle d'Aosta
è un prodotto turistico unico, ci deve essere un'identificazione di
questo prodotto, ci devono essere uno o più marchi che identificano
il prodotto unico e magari anche un piano aggiornato di vendita, di
promozione del prodotto turistico unico".
Ovvio che qua possiamo scatenare non solo un dibattito, ma anche
la fantasia di tutti sul prodotto, se è un prodotto turistico
unico, se è un prodotto complesso e tutta una serie di cose, e in
alcuni Comuni... lo dico già, così almeno evito di stuzzicare la
fantasia di qualche collega: è ovvio che il Comune da cui provengo,
spesso e volentieri, come altri Comuni turistici, è stato accusato
di lavorare a sé stante e da solo rispetto al complesso della
regione.
Ovviamente io difendo quest'impostazione, nel senso che tutti i
Comuni e la Regione dovrebbero collaborare insieme, altra cosa è
dire: "Siamo un prodotto turistico unico" perché è un'affermazione
molto complicata e molto complessa, posto anche il fatto che la
standardizzazione non è che mi piaccia tanto, ma questo è un altro
punto di vista. Parlo a titolo personale perché sono considerazioni
che faccio io e che non sono del gruppo.
All'interno dei punti 2 e 3 della relazione, delle motivazioni
con le quali appunto si presenta questo disegno di legge, in realtà
c'è anche un ulteriore pezzo collegato al prodotto turistico unico,
una sorta di combinato disposto, ovvero si dice: "La necessità di
uniformare le aliquote applicate in Valle a quelle delle principali
mete turistiche delle Alpi, anche in considerazione del crescente
fabbisogno di risorse finanziarie per l'adozione di politiche di
promozione e valorizzazione dei territori più efficaci e
incisive".
Anche nel dibattito sul disegno di legge precedente sia
l'Assessore sia forse il collega Restano... ma lo diciamo spesso,
ricordiamo e diciamo che gli altri competitors, non solo dell'arco
alpino ma in generale, hanno dei budget notevolmente maggiori
rispetto spesso anche al nostro.
Però qui io vedo un ulteriore elemento che andrebbe
approfondito: noi andiamo a definire bene con una legge
un'imposizione complessiva e totalitaria sul territorio, ancorché
diversificata, perché abbiamo un prodotto turistico unico e perché
si dice che c'è un crescente fabbisogno di risorse finanziarie per
l'adozione di politiche di promozione e valorizzazione del
territorio più efficaci e incisive.
Quindi il sottostante cos'è? Che ci sarà un'unica politica di
promozione e di valorizzazione del territorio oppure i Comuni
continueranno a fare la loro politica? Perché oggi come oggi i
Comuni, le Unités des Communes o quant'altro fanno anche le loro
politiche di promozione, come la Regione fa anche le proprie
politiche di promozione.
Perché dico questo? L'ho già detto in audizione e lo specifico,
secondo me l'idea sottostante di questo disegno di legge... e non
vado sulle ragioni di equità impositiva, perché è un concetto che
proprio non riesco a comprendere e a giustificare, forse piace più
a chi viene da scuole di sinistra o chi ama particolarmente le
imposte.
Qua dobbiamo capirci e secondo me c'è sottostante un'idea, un
domani, di andare a centralizzare, e quindi di portare in capo alla
Regione il gettito dell'imposta di soggiorno e di non lasciarlo ai
Comuni. Lo dico soprattutto nei confronti del Consiglio permanente
degli Enti locali, dei Comuni, di tutta una serie di refrain e di
pour-parler che si fanno e si dicono, ed è tra l'altro anche qui un
progetto vecchio, perché di questo obiettivo se ne parlava tempo
addietro.
Questa da parte mia non è una contrarietà o una presa di
posizione, parliamone, ma parliamone in maniera trasparente, invece
questo disegno di legge oggettivamente mi sembra un primo piccolo
passo verso un obiettivo diverso rispetto a quello
rappresentato.
In questo momento l'applichiamo a tutti, la facciamo applicare a
tutti, informiamo il tutto, parliamo di prodotto turistico unico,
parliamo di queste necessità e poi un domani ci arriva magari
un'altra pezza che magari può arrivare nella riforma del turismo
regionale che poi porta in capo alla Regione quello che oggi
diciamo essere un gettito comunale che diventa regionale.
Ripeto, io cerco di essere il più neutro possibile, non dico che
sono a priori contrario, però è un altro tipo di prospettiva, è un
altro tipo di strategia, e forse è il caso di parlarne in maniera
molto chiara ai Comuni, perché spesso e volentieri sappiamo che il
gioco è che con una mano si dà e con l'altra si toglie, però qua mi
sembra che il piccolo passo che si sta facendo è in questa
direzione.
Questo era quello che avevo già cercato di dire in
audizione.
Non ho ben compreso - però questo forse è un limite mio - come
si possa semplificare le politiche di prezzo con questo disegno di
legge, io le politiche di prezzo le lascerei fare al mercato e agli
operatori, così come sinceramente non penso che per legge si vada a
definire o a migliorare i livelli di servizio della regione, anche
qua... io almeno credo nel mercato e credo che sia il mercato che
debba definire quelli che possono essere dei migliori livelli di
servizio rispetto ad altri e che sia la concorrenza tra gli
operatori - che non è una cosa negativa, la concorrenza è utile e
necessaria spesso - che sia migliorativa non solo tra i nostri
operatori, ma anche nei confronti dei competitor e anche di chi
ovviamente ancora ama il tubo catodico - come giustamente ci ha
ricordato il collega Marguerettaz - ci sono pure delle realtà che
fanno pagare il Wi-Fi, che è una cosa davvero assurda, e non sono
in Valle d'Aosta, sto parlando in generale. Chi viaggia per lavoro
o per sua fortuna per piacere, spesso trova delle cose anche
abbastanza particolari nel mondo moderno di oggi.
Detto questo, io sinceramente comprendo che ci sia la necessità
- al di là di come la si pensi e al di là di quello che si è detto
del Disegno di legge precedente - quindi di allargare la platea
giustamente anche di chi beneficia dei servizi complessivi che in
un Comune si sostengono anche per quello che qualcuno chiamava
l'impatto appunto del turismo, però, sinceramente, a me sembra che
questo disegno di legge abbia nel sottostante due obiettivi che, in
realtà, sono comuni, ovvero una centralizzazione del gettito, delle
politiche di promozione, ripeto, sulle politiche di promozione non
dico che ci sia una soluzione, bisogna organizzarla, bisogna
metterla a terra e bisogna andare magari anche un po' più al di là
di certe soluzioni blande, come alcune consulte o quant'altro che
erano state fatte, che sicuramente possono aiutare ma forse, per
andare a competere con determinate altre realtà, al di là del
budget di base ci devono anche essere delle strategie nuove e
soprattutto delle strategie aggiornate, perché sul piano ad esempio
di marketing... ma ne abbiamo già parlato e l'Assessore all'epoca
ci ha già dato una risposta.
In realtà penso che sul punto che riguarda in particolare i
destinatari del gettito e le modalità future di applicazione di
quest'imposta, bisogna essere un poco più trasparenti, però -
ripeto - c'è chi è molto più simpatico del sottoscritto al
Consiglio permanente degli Enti locali e quindi su questo lascio
sicuramente a voi la parola però, ripeto, a me sembra tanto un
primo step di un vecchio disegno che voleva portare l'imposta di
soggiorno appunto non più in capo ai Comuni ma in capo a una realtà
controllata dalla Regione.
Su questo forse - anche in questo caso rubo la battuta del
collega Restano - siamo anche qui tornati a sei anni fa, ma questo
lo vedremo magari con il successivo intervento normativo, perché,
se non erro, quell'idea era di un po' di tempo fa.
Presidente -
Consigliera Minelli, a lei la parola.
Minelli (PCP) -
Per quanto riguarda questo disegno di
legge 91 relativo all'imposta di soggiorno che è prevista nella
nostra regione da una legge di oltre dieci anni fa mai pienamente
applicata, le nostre perplessità non riguardano tanto la
ratio
della norma ma piuttosto gli aspetti
tecnico-organizzativi, in particolare il ruolo di verifica e di
controllo da parte degli Enti locali con la conseguente
applicazione delle eventuali sanzioni.
Sappiamo tutti che i Comuni sono in sofferenza di organico e che
le prospettive di miglioramento della situazione sono attualmente
piuttosto aleatorie, ci chiediamo come si opererà in concreto
perché non è stato sufficientemente chiarito.
Potrebbe essere utile a questo proposito pensare a forme di
gestione associata con una razionalizzazione, un risparmio di
risorse, ma questo argomento non è stato affrontato e non ci
conforta sapere e probabilmente sentirci ripetere anche durante la
discussione di questo disegno di legge che i Comuni hanno dato
parere positivo, perché non sarebbe la prima volta - e chi è qui lo
sa molto bene - che viene dato parere positivo su un disegno di
legge, su una proposta di legge, salvo poi rendersi conto che
l'applicabilità è complessa e poi evidenziare delle difficoltà
successivamente.
Per quanto riguarda l'imposta di soggiorno anche sui contratti
locatizi, abbiamo visto che c'è stata una modifica rispetto al
testo del disegno di legge originario che ha fissato il pagamento
della tassa solo per chi affitta fino a trenta giorni, senz'altro
un miglioramento che però non risolve tutte le criticità.
Preoccupano infatti le modalità burocratiche e le tempistiche di
registrazione e trasmissione dei dati, che richiedono sicuramente
delle competenze a chi affitta un alloggio. Sappiamo benissimo che
spesso si tratta di persone che non fanno questo come attività
imprenditoriale.
Fra i piccoli proprietari molte sono le persone che spesso, per
ragioni di età, non hanno dimestichezza con le moderne tecnologie e
c'è il rischio che qualcuno arrivi addirittura - l'ho già detto
quando abbiamo discusso l'altro disegno di legge - a rinunciare ad
affittare con un conseguente aumento di "Letti freddi" che è una
realtà che ha già una proporzione ragguardevole nella nostra
regione.
Io ho trovato abbastanza fastidioso, durante il dibattito che ha
preceduto questo che stiamo facendo adesso, cioè il dibattito sul
disegno di legge sulle locazioni brevi, il sarcasmo che è stato
utilizzato, in particolare dall'assessore Guichardaz, che adesso
non vedo, riguardo alla fantomatica signora "Mariuccia" e sulla
banalizzazione delle criticità che invece ci sono, che sono delle
criticità effettive, e che riguardano entrambi questi disegni di
legge.
Dicevo che esiste un problema che tocca in particolare i centri
più piccoli dove il rischio è di veder calare ancora la presenza
dei turisti - mi riferisco soprattutto ai due mesi estivi - come
hanno sottolineato i rappresentanti dell'Unione Piccoli Proprietari
in audizione.
C'è una differenza sostanziale tra chi esercita
imprenditorialmente un'attività alberghiera o extra-alberghiera e
dispone di personale preparato, che può gestire gli adempimenti
burocratici, e chi - per periodi brevi - affitta a uso turistico un
alloggio di sua proprietà.
Quindi vogliamo capire che cosa avverrà, anche recepito delle
proposte che ci sono, e capire come comportarsi su questo disegno
di legge.
Abbiamo preparato anche due piccoli emendamenti che crediamo
possano essere presi in considerazione per le implicazioni che
comportano e che illustrerò più tardi.
Presidente -
Il consigliere Marquis si è prenotato, ne ha
facoltà.
Marquis (FI) -
Due considerazioni telegrafiche, vista
l'ora che ci porta a cercare di chiudere il punto all'ordine del
giorno.
Crediamo, come gruppo, che sia un'iniziativa che vada nel senso
della centralizzazione - come è già stato detto da chi è
intervenuto poc'anzi - e abbia poco rispetto del principio
federalista. Si è portati a essere federalisti quando si parla con
i livelli superiori ma poi centralisti quando si agisce con livelli
sottostanti.
Quindi questo credo che sia un principio di coerenza che
occorrerebbe forse applicare anche nella nostra realtà con maggiore
attenzione.
Sicuramente passiamo da un regime di facoltà, che era precedente
a questo, ad un regime d'imposizione. In effetti qui si parla di
territorio unico come prodotto turistico, in realtà però la Valle
d'Aosta è fatta di tante realtà, ci sono delle realtà con una
grande vocazione turistica, ma ci sono anche delle piccole realtà
che poco hanno a che fare con la vocazione turistica così come la
s'intende, sebbene tutto il territorio regionale nel PTP sia
specificato come territorio d'interesse turistico; forse qualche
riflessione si poteva fare nel lasciare la facoltà, perché ci sono
delle situazioni che forse costa più la corda del sacco: andare a
introdurre delle procedure di questo tipo si ricavano pochi euro
ma, nel contempo, si devono generare parecchie spese per poter
gestire queste piccole risorse con tutto ciò che poi comporta anche
a livello di controlli e di gestione, che deve essere sicuramente
organizzata.
Una cosa che fa specie è che in questi disegni di legge che
abbiamo discusso oggi si è fatto riferimento in modo molto
specifico a carenza finanziaria alla necessità di far cassa,
sembrerebbe che chi scrive questo non sia persona che vive
all'interno di questo ente, perché un ente che avanza 300 milioni
di avanzo disponibile all'anno, non capisco come abbia l'esigenza
di andare a infilare le mani in fondo alle tasche dei cittadini
quando c'è una situazione finanziaria di un certo tipo, non si
riescono a spendere i soldi che abbiamo a disposizione, quindi non
capisco questa necessità continua di dover far cassa e aumentare le
imposizioni alla gente.
Al di là di questo, il ragionamento - che poteva, secondo noi,
essere sostenibile del mantenere la facoltà ai Comuni di
disciplinare quest'argomento - andava anche nella direzione di
tante cose su cui ci prodighiamo.
Stiamo cercando di portare avanti delle zone franche. Questa
poteva essere una zona franca per quello che concerne l'imposta di
soggiorno su determinati piccoli Comuni che magari hanno delle
difficoltà, hanno delle situazioni da gestire; si poteva
considerarlo come un elemento perequativo per delle difficoltà
aggiuntive che si vivono rispetto ad altre realtà che hanno
maggiore sviluppo. D'altronde esistono anche le aree interne: in
Valle d'Aosta abbiamo dei Comuni che sono classificati come Comuni
che hanno maggiore difficoltà rispetto ad altri, quindi questo tipo
di omogeneizzazione e di uniformità se da una parte lo vogliamo
leggere come un tentativo di cercare di creare una politica
sistemica di sviluppo turistico, dall'altra riteniamo che abbia
insito in sé questo limite, che poteva essere superato con le
risorse dell'Amministrazione regionale in quanto, come dicevo
prima, ci sono degli avanzi
monstre
che tutti gli anni
continuano a verificarsi a livello di disponibilità di bilancio,
non altro.
Quindi riteniamo che - senza entrare nel merito di questi che
sono i valori di quello che si introduce a livello d'imposizione -
potevano anche farsi delle riflessioni diverse, perché poi passa un
concetto che sembra che tutti applicano la tassa di soggiorno
dappertutto. In realtà non è così, in Italia ci sono 7.900 Comuni,
l'Italia ha una vocazione fortemente turistica come territorio ma
sono solo 1.200 i Comuni che applicano la tassa di soggiorno, il
22%, quindi ci sono altre realtà che hanno fatto questi
ragionamenti, altre Regioni hanno fatto delle scelte diverse
rispetto a quella che andiamo a fare noi oggi.
Questo è il contributo che volevamo dare a questa discussione e
riteniamo che sotto il profilo tecnico ci siano anche delle
perplessità per le questioni di carattere gestionale, di come
verranno gestite queste risorse, se in modo centralizzato o sul
territorio, e di come potranno far fronte i Comuni a livello
organizzativo - soprattutto i più piccoli, che hanno già mille
difficoltà da gestire tutti i giorni - a un'ulteriore incombenza in
una situazione di carenze di personale che mi sembra siano sotto
gli occhi di tutti.
Presidente -
Consigliere Restano, a lei la parola.
Restano (GM) -
Ho prestato parecchia attenzione alla
relazione introduttiva del relatore Malacrinò. Se la relazione di
accompagnamento alla norma o di presentazione della norma ha un
senso, mi sembra - lascio il beneficio del dubbio - che vi siano un
po' di contraddizioni.
Sicuramente condivido che andava rivista la normativa relativa
all'imposta di soggiorno, e non sto a ripetere tutto quanto detto
nell'intervento precedente sul disegno di legge 92, ma dei dubbi
sorgono sulle motivazioni addotte dal collega - e per conto suo
dalla maggioranza, credo - vale a dire: quando si afferma che si è
ritenuto necessario garantire un'applicazione uniforme dell'imposta
di soggiorno in tutti i Comuni, non è propriamente corretto. Si è
ritenuto di imporre l'imposta di soggiorno a tutti i Comuni
lasciando ai Comuni la libertà di scelta tra 0,50 centesimi e la
scelta sui 5 euro, ma soprattutto quando si afferma che l'imposta
mira a garantire al turista livelli di servizi elevati e omogenei
su tutto il territorio regionale.
Non ho trovato nella lettura della norma qualcosa che facesse
riferimento ai livelli di servizi perché l'imposta non la trattiene
l'albergatore, quindi non può reinvestire.
Si riferisce ai servizi comunali? Forse sì, forse no, allora
sono andato a fare un piccolo calcolo: a 0,50 per realizzare un
incasso da 10 mila euro, bisogna fare 20 mila presenze.
Ora mi rivolgo ai colleghi che hanno amministrato un Comune e
che hanno avuto in mano i numeri, parlo del mio Comune, Valpelline:
per arrivare a 20 mila presenze, deve passarne di acqua in Dora (si
dice così), non ce la facciamo, e voi pensate che con 10 mila euro
si cambino le sorti di un Comune a livello di servizi?
Io penso proprio di no, quindi non credo in questa
motivazione.
Credo invece in un'altra forma di collaborazione e di
attività.
Io credo che se si fosse creato un fondo perequativo, come fatto
in altri casi, avrebbe potuto incidere molto di più, molto di più
sulla promozione del territorio.
Credo che se si fosse intervenuti in una maniera diversa, si
sarebbe creato un fondo perequativo, come magari fatto in altre
realtà che hanno destinato il 50% degli introiti dell'imposta di
soggiorno a uso dell'azienda di promozione turistica, a uso della
Regione, non lasciandoli in mano agli Enti locali.
Questo perché sono convinto che facendo così, come proposto in
questa norma, si aumenta il divario esistente tra i vari Comuni, e
faccio un esempio: Comuni come Courmayeur, citato dal collega
Aggravi, probabilmente raddoppieranno, visti i numeri, dati dal
collega Marquis stamani, è possibile che si vada molto oltre il
raddoppio degli attuali introiti con la tassa di soggiorno. Quindi
il Comune di Courmayeur si troverà a poter investire in promozione
turistica o in quanto previsto dalla norma molto di più di quello
che aveva oggi.
Un po' di tempo fa avevo fatto un'analisi, sono parecchi 100
mila euro.
Ora anche 100 mila euro rapportati ai 10 mila euro di cui ho
fatto cenno prima, capite che non permettono di avvicinare i due
Comuni, ma li separano ancora di più.
Trovare un equilibrio tra gli incassi realizzati dai grossi
Comuni, dai Comuni turistici, ai piccoli Comuni, sarebbe stato
secondo me molto importante, così come avviene per la finanza
pubblica come tradizionalmente avviene in Valle d'Aosta, altrimenti
tanti Comuni nostri sarebbero già chiusi.
Si pensa che questi soldi (l'articolo 5) vengano destinati in
interventi di promozione turistica e di valorizzazione del
territorio. Le intenzioni sono sicuramente buone, bisogna capire
cosa s'intende per promozione turistica e valorizzazione del
territorio. Certo, i famosi 10 mila euro poco incideranno.
Siccome non è considerata una tassa di scopo - e lo dice uno
studio dell'Università di Varese - non abbiamo neppure la
possibilità di incidere in tal senso, quindi possono farne ciò che
vogliono, poi gli Enti locali sono sicuro che li investiranno nella
miglior maniera possibile, però in linea di principio potrebbero
farne ciò che vogliono e noi non siamo nelle condizioni di
vincolarli, quindi questi famosi 10 mila euro perdono ancora più
potere rispetto alle intenzioni della norma.
Al contrario - e chi è stato seduto al posto dell'assessore
Grosjacques lo sa bene - i soldi per la promozione non sono mai
sufficienti, quindi questo 50% poteva tornare utile se non altro
per investire in promozione.
Sicuramente nelle buone intenzioni c'è un domani, quando tutte
le norme saranno a posto, di cercare di riprendersi almeno una
percentuale di questi soldi, scontentando sicuramente i gestori dei
nostri Comuni, i nostri Sindaci, quindi ho dei dubbi
sull'impostazione generale della norma, come ho detto stamattina, e
nello specifico sul testo di cui stiamo parlando.
Peraltro lasciando investire da 0,5 a 5 euro, sappiamo tutti -
chi ha viaggiato un po' - che nelle località turistiche siamo sui 4
euro come tassa di soggiorno, i nostri Comuni più importanti
giustamente possono ambire a non applicare lo 0,5, ma giustamente
possono alzarlo, quindi questo divario aumenterà ancora.
Queste, in poche parole, sono le criticità che vedo in questa
norma, nella convinzione, colleghi - ed è stato più volte affermato
dall'Assessore Guichardaz quando era al turismo e anche da chi lo
ha preceduto - che se si vuole vendere un prodotto unico, parla di
un marchio "Ombrello", è un prodotto Valle d'Aosta, quindi la
promozione spetta in primo luogo alla Regione Valle d'Aosta o a un
Ente preposto a queste attività e non è propriamente corretto
lasciarla ai singoli piccoli Comuni che non riusciranno mai a
incidere, così come può incidere un Ente quale la Trentino
Marketing o un ente costituito ad hoc in Valle d'Aosta.
Queste sono le perplessità che rilevo in questo testo, da
aggiungere a quello che ho detto questa mattina.
Presidente -
Altri? Siamo in discussione generale, vi
invito a prenotarvi. Se non vedo prenotazioni, chiudo la
discussione generale. Non vedo richieste d'intervento, chiudo la
discussione generale. Consigliere Restano, come secondo intervento,
ne ha facoltà.
Restano (GM) -
Ancora un dubbio da verificare
sull'articolo 7, colleghi, dove si invocano i poteri sostitutivi
della Regione laddove i Comuni non fossero adempienti alla norma
per una questione di sussidiarietà, adeguatezza e leale
collaborazione: non so se sia applicabile in questo caso, vi chiedo
di verificarlo. Scusate.
Presidente -
Chiudiamo la discussione generale. La
discussione generale è chiusa. Per il Governo replica l'assessore
Grosjacques ne ha facoltà.
Grosjacques (UV) -
Molto brevemente per rispondere a
qualche suggestione dei colleghi. Il collega Aggravi esternava la
preoccupazione della centralizzazione del gettito verso la Regione,
che non è certamente al momento tra le finalità della norma, anche
perché il gettito è di competenza esclusiva dei Comuni che, ai
sensi dell'articolo 5, lo gestiscono con le regole che vengono
messe sempre finalizzate alla valorizzazione del territorio e alla
sua manutenzione.
Quindi non vi è alcuna volontà oggi, e in caso di riforma - che
lei auspica e sulla quale abbiamo già avuto qualche interlocuzione
attraverso delle iniziative ispettive, ovviamente, in accordo con
il CPEL - si potrà ragionare in maniera diversa ma a oggi questa
previsione non è nelle corde dell'Amministrazione e nemmeno del
CPEL.
Sull'articolo 9 direi che per quel che riguarda le sanzioni non
solo non c'è confusione, ma si fa chiarezza e credo che la
disciplina dei due commi, il comma primo che dispone le sanzioni
per quel che riguarda la mancata presentazione della dichiarazione
e il comma 2 per l'omesso o ritardato o parziale versamento
dell'imposta, tenuto conto che i gestori delle attività turistico
ricettive e i proprietari degli alberghi la incassano per conto del
Comune al quale la versano, quindi direi che sono sanzioni che
peraltro sono inferiori alle sanzioni statali previste per questo
tipo di inadempienza. Per cui non vi è alcuna confusione né alcuna
vessazione nell'applicazione di quest'articolo.
Non sono - ma le ho già risposto - convinto che questo
determinerà un calo dei turisti, anche perché se la persona anziana
che gestisce quest'alloggio, anche come integrazione al reddito, e
che, sottolineo, ha l'obbligo di comunicare i dati al portale
Alloggiati Web, non avrà nessuna difficoltà a fornire anche questi
dati due volte all'anno, perché così la intenderemo nella delibera
attuativa ai Comuni. Due anziché tre, come da espressa richiesta
del CPEL.
Sulle osservazioni del collega Marquis, io credo che qui il
centralismo sia difficile da vedere perché centralismo
significherebbe applicare l'imposta e poi portarsela in casa.
Qui, in accordo e in modo unanime con il CPEL, è stato deciso di
applicarla in modo uniforme su tutto il territorio con gli introiti
a stretto ed esclusivo beneficio degli enti locali, per cui credo
che qui il centralismo sia difficile da vederlo applicato.
Per quel che riguarda il PTP, lei ha detto che il PTP definisce
in modo uniforme il territorio regionale... chiedo scusa, allora
forse non ho capito, ma volevo puntualizzare che, nella bozza di
delibera che sarà assunta in conseguenza dell'approvazione di
questa legge, il territorio verrà diviso in quattro parti,
esattamente come previsto dalla legge del 98 sull'istituzione del
PTP, quindi a ogni zona, o meglio, a ogni gruppo di Comune
corrisponderà una tariffa, in particolare per quel che riguarda le
locazioni, i cosiddetti "Affitti brevi", che potrebbero avere,
questo in modo indicativo, con riserva ovviamente di ulteriore
valutazione, tra lo 0,50 e 2 euro a persona, tenendo conto poi
delle esclusioni che sono determinate dalle persone con disabilità,
dalle persone con un'età inferiore a 15 anni e tutta una serie di
altre esenzioni che sono ben specificate all'articolo 4 comma
5.
Sulle zone interne che sono in crisi e che quindi farebbero
fatica ad applicare l'imposta di soggiorno, credo di averle già
risposto in sede di Commissione.
Nelle aree interne, in particolare quelle che conosco meglio,
quelle della Bassa Valle, sono ricompresi anche i Comuni di
Gressoney, di Ayas e di Valtournenche, che credo non abbiano grandi
difficoltà ad applicare l'imposta di soggiorno.
Vorrei anche sgombrare il campo dal fatto che si continua a dire
che mettiamo le mani nelle tasche dei cittadini, mentre invece
sappiamo perfettamente che quest'imposta viene pagata in tutto il
mondo, soprattutto nelle zone a maggiore vocazione turistica, quale
credo che possiamo definire la nostra, e quindi viene pagata dai
turisti perché c'è un'espressa esclusione per quel che riguarda i
residenti in Valle d'Aosta dell'applicazione dell'imposta.
Sui sostegni ai Comuni e sull'avanzo di amministrazione, credo
che ci saranno altri più titolati di me, ma lei che avrà certamente
avuto modo di valutare, almeno in prima battuta, la legge di
assestamento, si sarà accorto che per quel che riguarda gli enti
locali, quest'anno ci sono i 6.300.000 euro confermati e nel
triennio ci saranno 30 milioni che vanno a compensare, anche se
parzialmente, l'extra gettito che viene versato, quindi direi che
da parte dell'Amministrazione regionale e di questa maggioranza c'è
uno sforzo molto, molto, molto grande per venire incontro ai
Comuni, quindi credo che i Comuni non solo non siano stati
dimenticati ma per loro quest'anno ci sia, al di là di tutte le
altre provvidenze, un impegno importante, senza vincolo di
destinazione peraltro, che consentirà loro di programmare delle
attività in modo concreto e soprattutto importante.
Per quel che riguarda il collega Restano, molto velocemente, la
scelta è stata fatta in pieno accordo con il CPEL, il fondo
perequativo dovrà eventualmente essere gestito dai Comuni, mentre
per quel che riguarda l'utilizzo da parte dei Comuni delle risorse
provenienti dall'applicazione dell'imposta di soggiorno, l'articolo
5 è molto chiaro e dà eventualmente la facoltà di proporre delle
attività, in collaborazione con l'Amministrazione regionale, ma
riserva altrettanta possibilità di gestire in proprio, ovviamente
con dei limiti legati alle attività turistiche, le risorse che
verranno introitate dall'applicazione della legge.
Sui poteri sostitutivi, direi che non c'è necessità di
spiegazione, perché l'articolo è molto chiaro e non è una facoltà,
è una norma prevista dalla legge 54 che disciplina il sistema delle
autonomie in Valle d'Aosta e che incardina nella figura del
Presidente della Regione la facoltà e l'obbligo, in caso di
inadempimento, di nominare dei Commissari ad acta dopo aver
esperito tutte le procedure di legge.
Presidente -
Se non vi sono altre richieste, passiamo
all'analisi dell'articolo, ad iniziare dall'articolo numero 1.
Qualcuno vuole intervenire su quest'articolo? No. Metterei in
votazione l'articolo n. 1. La votazione è aperta. La votazione è
chiusa.
Presenti, votanti e favorevoli: 33
L'articolo n. 1 è approvato all'unanimità.
Articolo n. 2 dell'emendamento n. 1 di PCP, Consigliera Minelli
ne ha facoltà.
Minelli (PCP) -
Direi che se va bene illustro insieme i
due emendamenti, il primo e il secondo, che riguardano appunto
l'articolo 2 e l'articolo 4.
Il primo emendamento chiede di non applicare l'imposta di
soggiorno agli ostelli per la gioventù, il secondo di esentare dal
pagamento dell'imposta di soggiorno anche le scolaresche.
Il ragionamento che sta alla base delle due proposte è in buona
sostanza lo stesso, cioè favorire un turismo giovane che dispone
generalmente di poche risorse economiche ma che costituisce un
potenziale anche per il futuro, fungendo spesso da traino per
arrivi successivi. Penso, ad esempio, alle famiglie di ragazzi che
arrivano da noi in visita d'istruzione, in gita scolastica, e
fungono da promotori di soggiorni familiari.
Far pagare la tassa di soggiorno negli ostelli o applicarla
appunto alle scuole in visita nella nostra regione, mi sembra che
sia una cosa che si possa evitare.
Conosco molto bene le difficoltà che ci sono quando si devono
organizzare delle visite e dei soggiorni per alunni con budget
limitatissimi, si deve tener conto anche delle capacità economiche
delle famiglie e delle somme che sono a disposizione delle
scuole.
È vero che nell'articolo 4 al comma 5 lettera "C" è prevista
l'esenzione per i minori di anni 15 ma i ragazzi a scuola, come
sappiamo, ci vanno fino al momento della maturità, quindi hanno 19
anni, e non sarebbero ricompresi in questa esenzione.
Una tassa di soggiorno di 2-5 euro per alcuni giorni di
permanenza può sembrare una cifra minima, una cifra anche ridicola,
ma in realtà può fare la differenza nella scelta finale di
un'istituzione scolastica.
Evitare questa tassa, ci sembrerebbe quindi un gesto di
attenzione e di accoglienza nei confronti dei turisti più
giovani.
Presidente -
Per il Governo, l'assessore Grosjacques.
Grosjacques (UV) -
Solo per annunciare l'astensione sul
primo emendamento, quello relativo all'esenzione per gli ostelli
della gioventù, perché sarebbe discriminatorio rispetto agli ospiti
di tutte le altre tipologie di attività extralberghiere che invece
soggiacciono all'imposta e anche tenuto conto, anche se lo ha
sottolineato anche lei, dell'esiguità dell'imposta perché stiamo
parlando di un termine temporale massimo di 7 giorni, che potrebbe
comportare un'imposta di soggiorno tra i 3 e i 4 euro che riteniamo
possa essere sostenibile anche per vacanzieri
"Basso-spendenti".
Per quel che riguarda l'emendamento n. 2, la proposta è di
accoglierlo, nonostante ci siano già all'interno della norma tutta
una serie di esenzioni, ma questa specificazione ci sembra
accettabile.
Presidente -
Consigliera Minelli ne ha facoltà.
Minelli (PCP) -
Per quanto riguarda l'emendamento
relativo agli ostelli, io ricordo che la normativa nazionale non
annovera gli ostelli per la gioventù fra le strutture per cui la
tassa è ritenuta in qualche modo obbligatoria, tant'è vero che
molte città, tra cui Roma, che credo che di ostelli ne abbia un po'
di più della Valle d'Aosta, questa tassa non la applica per chi
soggiorna in questa tipologia di struttura.
Nei siti che ho consultato per avere un quadro della situazione
circa l'applicazione di questa tassa, ho trovato che molto spesso
gli ostelli nelle città italiane, e poi ancor di più in quelle
straniere, sono strutture escluse, quindi inserirli nella legge
regionale non è un'ottemperanza rispetto alla legge nazionale, ma è
una scelta precisa e se consideriamo che la nostra Regione ha una
decina, mi sembra (vado a memoria) tredici strutture che sul sito
Lovevda sono classificate come ostelli per la gioventù - poi in
realtà non è proprio quella la tipologia di tutti quanti - io credo
che l'esenzione potrebbe sicuramente portare a una non
significativa entità di entrata, perché sono comunque cifre
limitate, mentre per chi vi soggiorna, per i giovani che vi
soggiornano, potrebbe essere utile e anche attrattivo risparmiare
qualche euro, anche pochi, che potrebbero essere destinati in altro
modo sul territorio.
Spiace quindi che si decida di non accogliere l'emendamento, di
andare nella direzione di far pagare anche gli ostelli, sarebbe
stato un piccolo segno tangibile dell'attenzione nei confronti del
turismo giovanile.
Per quanto riguarda invece, così chiudiamo, l'altro emendamento
che viene accolto, siamo ovviamente soddisfatte per questa
decisione e dico che è importante farlo.
È vero che c'è questa norma dei ragazzi quindicenni - sotto i
quindici anni eccetera eccetera - però è vero che il nostro
territorio offre delle opportunità, degli elementi interessanti per
le visite d'istruzione che sono legate a vari aspetti dei programmi
scolastici, sia per la ricchezza delle testimonianze storiche, sia
per le attività legate all'ambiente montano, alla pratica dello
sci: penso alle settimane bianche, e all'escursionismo, che è oggi
un'attività privilegiata da molte istituzioni scolastiche, quindi
non dover pagare per le scuole la tassa di soggiorno è un positivo
segnale di attenzione che accogliamo favorevolmente.
Presidente -
Mettiamo in votazione, se non vi sono
interventi, l'emendamento n. 1 di PCP. La votazione è aperta. La
votazione è chiusa.
Presenti: 32
Votanti: 13
Favorevoli: 13
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin).
L'emendamento non è approvato.
Mettiamo in votazione l'articolo n. 2. La votazione è aperta. La
votazione è chiusa.
Presenti, votanti e favorevoli: 32
L'articolo è approvato all'unanimità.
Passiamo all'articolo n. 3. Posso dare lo stesso risultato?
Stesso risultato. All'articolo n. 4 c'è l'emendamento n. 2 di PCP.
Posso dare lo stesso risultato precedente? Stesso risultato.
Per l'articolo n. 4, come modificato dall'emendamento di PCP,
posso dare lo stesso risultato? Stesso risultato. Posso dare lo
stesso risultato per l'articolo n. 5? No. Mettiamo in votazione
l'articolo n. 5. La votazione è aperta. La votazione è chiusa.
Presenti: 32
Votanti: 31
Favorevoli: 31
Astenuti: 1 (Restano)
L'articolo è approvato.
Mettiamo in votazione l'articolo n. 6. La votazione è aperta. La
votazione è chiusa.
Presenti, votanti e favorevoli: 32
L'articolo n. 6 è approvato all'unanimità.
Posso dare lo stesso risultato per l'articolo n. 7? No. Mettiamo
in votazione l'articolo n. 7. La votazione è aperta. La votazione è
chiusa.
Presenti: 32
Votanti: 31
Favorevoli: 31
Astenuti: 1 (Restano)
L'articolo n. 7 è approvato.
Posso dare lo stesso risultato per l'articolo n. 8? Stesso
risultato. Per l'articolo n. 9? No. La votazione è aperta. La
votazione è chiusa.
Presenti: 32
Votanti: 29
Favorevoli: 29
Astenuti: 3 (Guichardaz Erika, Minelli e Restano).
L'articolo n. 9 è approvato.
All'articolo n. 10 ci sono gli emendamenti n. 1, 2 e 3 della II
e IV Commissione che diamo come illustrati. Mettiamo in votazione
il primo emendamento. La votazione è aperta. La votazione è
chiusa.
Presenti: 32
Votanti: 31
Favorevoli: 31
Astenuti: 1 (Restano)
Gli emendamenti sono approvati.
Posso dare lo stesso risultato per l'emendamento n. 2? Stesso
risultato. Per l'emendamento n. 3? Stesso risultato. Per l'articolo
10 nel suo insieme come modificato con gli emendamenti? Stesso
risultato. Per l'articolo n. 11? Stesso risultato. Adesso dobbiamo
passare al voto della legge nel suo insieme. Ci sono dichiarazioni
di voto? Consigliere Restano a lei la parola.
Restano (GM) -
Dichiaro il mio voto di astensione perché
questa norma aumenterà il divario tra i piccoli Comuni e i grandi
Comuni turistici perché non prevede un fondo perequativo e non
prevede in futuro quello che sarà lo sviluppo turistico della Valle
d'Aosta. Si poteva predisporre una norma differente che
coinvolgesse i Comuni in altra maniera ma soprattutto coinvolgesse
i privati.
Se si va a vedere cosa hanno fatto altre realtà
nell'applicazione dell'imposta di soggiorno, hanno agito in maniera
completamente diversa, valorizzando l'impegno delle somme
recuperate con l'imposta di soggiorno, coinvolgendo i privati nelle
decisioni.
Noi siamo 15 anni indietro e non riusciamo a recuperare questo
gap con questa piccola legge.
Presidente -
Mettiamo in votazione la legge nel suo
insieme. La votazione è aperta. La votazione è chiusa.
Presenti: 32
Votanti: 28
Favorevoli: 28
Astenuti: 4 (Guichardaz Erika, Marquis, Minelli, Restano).
Il disegno di legge è approvato.
Presidente -
Con questo si concludono i lavori della
giornata di oggi, sono aggiornati a domani alle ore 09:00.
---
La seduta termina alle ore 20:07.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK