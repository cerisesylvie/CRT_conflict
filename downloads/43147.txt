Consiglio Regionale della Valle d'Aosta - Oggetto del Consiglio n. 577 del 13 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 577 del 13 maggio 2021 - Resoconto
OGGETTO N. 577/XVI - Interrogazione: "Notizie in merito alla
mancata presenza di rappresentanti della Regione e del Consiglio
regionale ad un convegno organizzato dalla Cittadella dei giovani
in materia di minoranze linguistiche".
Bertin (Presidente)
- Punto n. 27. Per la risposta, il
presidente della Regione Lavevaz.
Lavevaz (UV) -
Si chiede con questa interrogazione se sia
stato invitato il sottoscritto all'evento in questione, se si
conoscano i motivi per i quali non siano stati invitati al
summenzionato convegno né il Senatore della Valle d'Aosta né alcun
membro del Consiglio regionale della Valle d'Aosta e se condivida
la mancata presenza di rappresentanti della Regione e del Consiglio
Regionale all'evento sopra richiamato.
Premetto subito che non sono stato invitato all'evento né, a
quanto mi risulta, sono stati invitati né l'assessore Caveri né
l'assessore Guichardaz o altri componenti della Giunta. Detto
questo mi risulta - dalle informazioni di stampa, soprattutto - che
l'onorevole Tripodi e il senatore Parrini, che erano presenti
all'evento, abbiano presentato sostanzialmente i classici saluti di
apertura che ha visto poi gli interventi di tre professori di
diritto pubblico e che - preciso, ma credo che non sia necessario
sottolinearlo - è un evento che ovviamente non ha visto
l'organizzazione di nessuna struttura dell'Amministrazione
regionale, ma è stato interamente gestito e organizzato dal Comune
di Aosta, quindi si è trattato di una scelta organizzativa del
Comune, peraltro il convegno si è svolto secondo le modalità e la
normativa Covid, quindi con una trasmissione sui canali social e
Internet e che in nessun modo ha, ripeto, coinvolto
l'Amministrazione regionale.
Quanto all'ultima richiesta, senza entrare nel merito delle
scelte organizzative del Comune, posso dire che probabilmente la
partecipazione di qualche rappresentante della Regione o del
Consiglio o anche del Senatore stesso avrebbe potuto sicuramente
apportare un contributo positivo soprattutto per il fatto che si
trattava di un convegno che ha trattato tematiche strettamente
legate all'affermazione dell'autonomia e dell'identità valdostana,
però più non saprei dire.
Presidente -
Per la replica, il consigliere Manfrin ne ha
facoltà.
Manfrin (LEGA VDA) -
Cercavamo delle conferme e le
abbiamo avute, quindi lei ci conferma che non è pervenuto alcun
invito. Noi evidentemente abbiamo visto sicuramente con curiosità
il fatto che si organizzi un evento proprio sull'identità, era
intitolato "Tre x tre, égalité, minorités linguistiques,
patrimoine" ed evidentemente organizzarlo in uno spazio - che
peraltro ricordo è finanziato per una percentuale che intercorre
fra il 40 e il 50% proprio dalla Regione autonoma Valle d'Aosta - e
non invitare nessun rappresentante di coloro che peraltro
finanziano anche quasi per il 50% quella struttura mi è sembrato
quanto mai anomalo.
Mi sono chiesto anche il perché di questa organizzazione, perché
avrei potuto capire, forse, se il Comune avesse deciso di fare un
evento proprio soltanto a livello comunale, avrei potuto capire
l'organizzazione di un evento che vedeva semplicemente i
rappresentanti comunali, ma mi ha fatto particolarmente specie il
fatto che chi ha organizzato questo evento si sia ricordato di
invitare l'onorevole deputato Tripodi del Movimento 5 Stelle, il
senatore Parrini del Partito Democratico, ma si sia incredibilmente
dimenticato di invitare anche un altro rappresentante parlamentare
della nostra regione, ovvero il senatore Lanièce. Quindi ci si è
ricordati dei rappresentanti istituzionali ma soltanto di quelli di
una certa parte politica. Io non è che voglia fare illazioni, però
non ho visto molta alternanza politica all'interno di questo
parterre de rois
che è stato convocato.
Da qui la mia evidente curiosità e non ho capito se - come è
accaduto, per esempio con la conferenza stampa analizzata
nell'interrogazione che mi ha preceduto - vi sia stata una precisa
volontà di organizzare qualcosa dove si potesse presentare delle
tesi senza che ci fosse magari un controcanto, un pensiero
differente, che si sia volontariamente escluso tutta una parte
-quella regionale, autonomista - che magari rappresentava una
visione differente.
Quindi io trovo che sia sicuramente necessario rappresentare al
Comune di Aosta e agli organizzatori di questo evento questa
mancanza istituzionale, questo vero e proprio sgarbo istituzionale,
peraltro non faremo in tempo oggi ma ci sono anche altre iniziative
che la Cittadella continua a portare avanti e non si comprende bene
in quale direzione vada.
In questo caso credo che la Cittadella sia abbastanza innocente,
forse è la prima volta in cui la Cittadella è innocente rispetto a
un'organizzazione di eventi, ma credo che colpevole sia proprio chi
ha deciso di organizzare, bontà sua, un convegno dove si parla di
un tema che di sicuro è fra le competenze del Consiglio regionale -
ricordiamo che c'era anche a disposizione, io immagino, il
Presidente della I Commissione che tratta proprio dei temi che
erano in oggetto - e alla discussione di questo evento e si è
voluto invece non dare risalto e non dare parola a nessun
altro.
Quindi quello che chiederei magari è di fare un approfondimento
di questo tipo per fare in modo che questi sgarbi istituzionali non
si debbano mai più ripetere anche perché mi pare che le maggioranze
siano abbastanza simili tra il Comune di Aosta e Regione e quindi
non comprendo effettivamente gli effetti di questa sorta di
censura.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK