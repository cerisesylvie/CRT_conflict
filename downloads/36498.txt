Consiglio Regionale della Valle d'Aosta - Oggetto del Consiglio n. 570 del 26 giugno 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 570 del 26 giugno 2014 - Resoconto
OGGETTO N. 570/XIV - Interpellanza: "Individuazione di nuove
modalità per l'erogazione degli aiuti comunitari agli
agricoltori".
Presidente
- Chi illustra? Chiede la parola il
Consigliere Chatrian, ne ha la facoltà.
Chatrian (ALPE)
- Grazie Presidente.
Prima di illustrare l'interpellanza che abbiamo presentato,
vorrei fare due puntualizzazioni. La prima: ieri sera, prima di
terminare il dibattito sul rendiconto, ci eravamo confrontati sugli
utili del gruppo CVA e io mi ero soffermato al quinquennio
2008-2013, non avendo ancora approvato il bilancio 2013; mi scuso,
perché non avevo capito che il Presidente stesse parlando
dell'eventuale prossimo bilancio 2014. Quindi, anche se a oggi non
è ancora stato approvato dagli azionisti il bilancio 2013, io
parlavo del 2013, ma il Presidente parlava del prossimo bilancio
2014.
Seconda puntualizzazione: questa mattina abbiamo iniziato il
Consiglio su un tema a me caro, caro a noi di Alpe, perché,
l'Amministrazione regionale in questi trent'anni ha investito
parecchio in tutta la Valle d'Aosta, per quanto riguarda non solo
le bonifiche, i miglioramenti delle zone o che cosa, ma ha
investito parecchi soldi per riordinare i piani fondiari. Un tema
che sta molto a cuore a me, a noi di Alpe, da tantissimi anni: In
questi sei anni più volte abbiamo discusso in quest'aula, abbiamo
cercato di portare contributi legislativi, il nostro contributo per
migliorare, per dare gambe e corso alla problematica. Detto questo,
io penso che se c'è un problema che si debba affrontare in
quest'aula, la questione, per me e per noi, è puramente politica:
puramente politica. Quindi volevo puntualizzare ai colleghi tutti
che la questione rimane politica: nulla di personale con
l'Assessore incaricato. Ma possiamo dirvelo e dircelo in quest'aula
che, visto il percorso fatto in questi trent'anni, non sarebbe
male, a nostro avviso, trovare delle soluzioni per chiudere il
cerchio, per quanto riguarda gli appezzamenti. Non sto parlando di
bonifiche, ma sto parlando di riordini fondiari, quindi di
rimettere assieme gli appezzamenti. Quindi, la questione è
puramente di natura politica, sapendo che le risorse sono inferiori
ma, dopo aver investito decine e decine di milioni di euro, io
penso che l'Amministrazione regionale debba trovare la forza, la
voglia e anche le risorse per poter chiudere il cerchio.
Per quanto riguarda invece questa iniziativa, vorrei illustrare
l'interpellanza che abbiamo presentato. Ieri abbiamo parlato di
rendiconto, abbiamo parlato di risorse, abbiamo detto che per noi
e, mi sembra, per tanti colleghi di questo Consiglio regionale è
finita un'epoca. Sette anni fa, l'allora legislatura 2003-2008,
all'unanimità - all'unanimità! Stiamo parlando di un altro film, di
un'altra epoca, anche se solo sette anni fa - si decise di
istituire un'agenzia regionale per erogare i premi in agricoltura,
gli aiuti diretti. Cito solo, a mio avviso facendo sintesi, una
frase importante: "Si tratta di una scelta dovuta, dettata in gran
parte dalla volontà di ovviare ritardi e difficoltà burocratiche,
come quelle avversatesi negli anni precedenti, ma anche
dall'opportunità di offrire agli imprenditori agricoli servizi
costruiti a loro misura, migliorando la velocità di risposta e di
erogazione dei finanziamenti". Questo era stato il motivo per cui
si era legiferato e si era deciso di istituire - chiamiamola così -
una nostra società
in house
, un'agenzia regionale per dare
gambe e corso ad un organismo pagatore. La nostra Regione avrebbe
avuto una maggior autonomia operativa nel gestire e nell'erogare le
indennità e i premi. La decisione di istituire un organismo
pagatore per una piccola regione come la Valle d'Aosta, già
all'epoca, sette anni fa, fu assunta nonostante la Direzione
generale dell'agricoltura della Commissione europea sconsigliasse
tale scelta, in considerazione del fatto che l'istituzione e
l'organizzazione di un organismo del genere è costosa ed è
giustificabile solo in presenza di una grossa mole di risorse
finanziarie da movimentare e di un alto numero di beneficiari.
Questa era già una delle criticità all'epoca, messa in campo dalla
Commissione europea.
Varie difficoltà, la legge è stata modificata, ci sono state
delle criticità in questi sette anni che conosciamo molto bene: i
ritardi; improvvisamente la Regione non aveva più i fascicoli
aziendali; sono stati incaricati i CA; difficoltà nell'erogare gli
aiuti. Ad un certo punto, 2007-2008, la Regione anticipò in parte i
fondi delle prime annualità del nuovo programma, ma i pagamenti
delle annualità non sono mai entrati a regime, fino a pochi mesi
fa, a pochi anni fa. Fotografia, stato dell'arte: sono passati,
come vi dicevo, sei anni e questa agenzia è stata ristrutturata e
ha avuto, comunque, tutta una serie di possibilità per crescere,
per cercare di dare delle risposte, ma non è mai stata riconosciuta
in quanto organismo pagatore. Sintesi: colleghi, da dicembre 2013,
quindi qualche mese fa, con l'approvazione definitiva dei nuovi
regolamenti sulla PAC e sullo sviluppo rurale, non è più possibile
ottenere l'autorizzazione ministeriale per nuovi organismi pagatori
regionali. Queste sono le premesse, la storia di quello che è stato
fatto in questi sette anni. Possiamo fare il punto: si è istituita
una nuova agenzia con gli annessi costi di gestione, non si è dato
corso a oggi alle procedure per ottenere il riconoscimento
dell'organismo pagatore e non si potrà più dare corso, non si è
migliorato del tutto, in assoluto, il servizio di erogazione - sto
elencando delle criticità e comunque il percorso che è avvenuto in
questi sette anni - e soprattutto non abbiamo risolto i problemi
addebitati ad AGEA.
Pongo la questione e soprattutto il motivo per cui abbiamo
presentato questa ennesima iniziativa. A questo punto, ci chiediamo
se in tempi di
spending review
- ieri abbiamo parlato di
riduzioni, abbiamo parlato di ristrutturare il modello valdostano,
abbiamo parlato di stanare gli sprechi, abbiamo parlato di
tagliare, se possibile, dove si può e soprattutto di ridurre
eventuali doppie figure e dei doppi incarichi - di riduzione
drastica delle entrate regionali, se possiamo ancora permetterci -
Assessore Testolin, con questa nostra iniziativa lo chiediamo
soprattutto dal punto di vista politico - se ha ancora senso
mantenere questa agenzia. La domanda fondamentale è quella che noi
poniamo con il secondo quesito.
Faccio un attimo sintesi di quello che ho cercato di
illustrarvi. Dal dicembre 2013 non sarà più possibile autorizzare e
ottenere l'autorizzazione ministeriale per i nuovi organismi
pagatori, quindi cade praticamente la motivazione per cui era stata
istituita, con legge, l'agenzia regionale AREA. Sappiamo che
parecchio del personale di cui si avvale l'AREA VdA è quasi
interamente di provenienza dell'Assessorato agricoltura, salvo
probabilmente il direttore e pochi consulenti. Pensiamo e crediamo
che si possa nuovamente istituire all'interno dell'Amministrazione
Regionale: istruire le domande di aiuto, fare i controlli dovuti o
produrre elenchi, magari con le stesse persone che in questo
momento sono all'interno della struttura AREA. Ci chiediamo,
Assessore Testolin, se politicamente ha ancora senso: uno, tenere
in piedi comunque l'AREA VdA; due, se è ancora utile; tre, se
magari possiamo fare dei forti risparmi, senza andare a
pregiudicare il lavoro e le figure che sono cresciute all'interno
della struttura in questi anni, a livello di professionalità; e se
c'è la volontà.
Qui, noi ci proponiamo, Assessore Testolin, per portare il
nostro umile e semplice contributo, se possiamo e se vogliamo
intraprendere strade diverse, ma per fare che cosa? Uno, per dare
delle risposte più puntuali; due, sapendo perfettamente che l'AREA
non sarà mai più un organismo pagatore e non si potrà mai più
accedere ad un'autorizzazione; tre, probabilmente c'è lo spazio, se
c'è la volontà, di risparmiare e a quel punto allocare, - perché no
- tali risorse in altri settori. Grazie.
Presidente
- Per la risposta ha chiesto la parola
l'Assessore Testolin; ne ha facoltà.
Testolin (UV)
- Merci Président.
Mi permetterò anch'io di fare una riflessione che esula dalla
risposta concernente l'interpellanza che è stata presentata e
apprezzo le parole del collega Chatrian, nel voler sottolineare
quanto abbiano avuto a cuore nello scorso quinquennio determinati
argomenti, come gruppo del quale si trova qua a rappresentare le
istanze. Assicuro in questo senso che io, pur essendo qua da solo
un anno, mi sono preso carico (per quelle che sono probabilmente le
mie capacità o le risorse a disposizione) di una problematica che,
come ben ricordato, si trascina da trent'anni con degli
investimenti importanti e che sicuramente questa Amministrazione
vuole vedere conclusi, con dei passaggi che però non possono
esimersi dal trovare delle soluzioni anche tecniche che non sempre
dipendono dalla volontà, dalla capacità di azione o dal lavoro e
dall'impegno che l'Amministrazione regionale mette in campo, che -
le assicuro - anche in questo caso non è trascurabile, da parte non
tanto dell'Assessore, ma sicuramente da parte delle strutture che
nel tempo si sono comunque dedicate con attenzione a questo tipo di
problematica.
Entrando nel merito della puntuale interpellanza, in merito a
quello che sarà lo sviluppo in base alla nuova programmazione di
AREA: "quali sono gli intendimenti della Giunta regionale in merito
alle iniziative da porre in essere per superare, nel prossimo
periodo di programmazione, le difficoltà operative attribuibili ai
rapporti con AGEA". Sulla base di quello che è stato detto dal
Consigliere Chatrian, mi permetto solo di sottolineare come
effettivamente in questi ultimi anni, grazie a uno sviluppo e un
miglioramento delle capacità di interloquire tra AREA ed AGEA, si
sono superate tutta una serie di problematiche che fino al 2009 ci
avevano portato effettivamente ad accumulare dei ritardi importanti
nell'erogazione dei contributi agli agricoltori; ritardi nelle
erogazioni che avevano superato addirittura i due anni.
A partire da tali criticità, credo che la situazione oggi sia
significativamente cambiata. Oltre al recupero delle annualità
pregresse, l'avanzamento finanziario delle campagne a partire dal
2010 ha consentito alla Regione di porsi ai vertici della
classifica nazionale della capacità di spesa effettuata sui
programmi di sviluppo rurale, con l'utilizzo di oltre il 70
percento delle risorse a disposizione, di scongiurare il pericolo
di disimpegno automatico e di raggiungere percentuali di pagamento
per misura-superficie, cioè quelle direttamente interessate ad
AREA, pari ad oltre il 97 percento.
Credo che - è rientrato anche il Consigliere Nogara - volevo
fare una precisazione a questo proposito, nel senso che qualche
volta ci si taccia di vedere il bicchiere mezzo pieno e solo il
bicchiere mezzo pieno: qualche volta bisognerebbe non vedere solo
il bicchiere mezzo vuoto! Nel senso che stamattina si parlava della
struttura omologa ad AREA in Basilicata e si esprimeva il fatto che
i giornali riportassero il fatto che questa venisse chiusa per
demandare le sue mansioni, le sue attività alla Regione. Eh! Credo
che in Basilicata abbiano questo tipo di problemi, mentre noi
paghiamo il 97 percento come AREA; la Regione Valle d'Aosta ha
impegnato più del 70 percento delle risorse messe a disposizione
dalla Comunità Europea, mentre la Basilicata è l'unica Regione che
è andata in disimpegno automatico e probabilmente dovrà restituire
una cifra importante alle casse europee. Quindi anche qua bisogna
valutare qualche volta l'efficacia e l'efficienza delle strutture
che abbiamo a disposizione, al di là delle criticità che ci possono
essere e che possono e devono essere anche risolte e
migliorate.
Tale lavoro di sviluppo, di concerto tra AREA e AGEA, che ha
portato a questi risultati, nella seconda parte della
programmazione sarà sicuramente ulteriormente capitalizzato per
migliorare ancora le performance nel prossimo futuro, allorché
dovranno essere implementate le procedure di pagamento del nuovo
PSR. Peraltro, consapevoli della necessità di mantenere e
consolidare i rapporti con AGEA attraverso una serie di maggiori
sinergie tra le strutture, sono in valutazione i possibili
accorgimenti che potranno consentire una gestione delle misure PSR
sempre più attenta alla risoluzione di quelle problematiche sovente
legate ad aspetti tecnico-informatici, che potranno trovare
risposte anche tramite l'utilizzo di risorse dedicate. Quindi c'è
coscienza che qualcosa potrà essere migliorato e c'è coscienza
anche che con un nuovo PSR le mansioni da attribuire ad AREA
possano evolversi o modificarsi.
Per quanto riguarda le campagne di pagamento, l'agenzia si
impegnerà per assicurare ed efficientare sempre di più la corretta
implementazione dei dati afferenti alle personalizzazioni
regionali, le quali permettono il funzionamento dei programmi di
pagamento localizzati sul sistema informativo nazionale. Ci sono
una serie di attività messe in piedi da AREA che permettono di
migliorare l'inserimento dei dati e anche lo sviluppo delle
pratiche per accelerarne il pagamento, nonostante - ripeto - ci
siano ancora delle criticità soprattutto legate all'annualità 2009,
come si evince dal rapporto di AREA del 2013, quando c'è stato il
passaggio di pagamenti tra la Regione e i CAA, e ci sono ancora un
numero di pratiche che devono trovare soluzione.
Per quanto riguarda il secondo quesito, "quali sono gli
intendimenti della Giunta regionale in merito alle funzioni da
assegnare ad AREA VdA, tenuto conto della decadenza della base
giuridica e delle motivazioni poste a supporto della legge
regionale 7/2007". Si evidenzia l'intenzione dell'Amministrazione
di confermare, per la prossima programmazione, le funzioni di AREA
che essa sta già svolgendo in questo momento. Siamo consci del
fatto che il regolamento 1306 del dicembre 2013, all'articolo 7, ha
stabilito l'impossibilità del varo di nuovi organismi pagatori sul
territorio nazionale. La scelta di non richiedere per AREA VdA il
riconoscimento come organismo pagatore è già stata ampiamente
dibattuta in quest'aula e, come più volte sottolineato, è connessa
essenzialmente ad un ragionamento di efficienza e non votato ad una
ricerca di efficacia del servizio che non consideri i costi legati
al suo raggiungimento. Fino ad oggi ha dunque prevalso un approccio
in termini di costi e benefici. Questa scelta penso che nel tempo
comunque dia ragione alle scelte operate dall'Amministrazione
regionale, perché oggi proprio la Comunità Europea non permette più
ulteriori nascite di organismi pagatori e questo andrebbe a
permettere un risparmio complessivo. Un risparmio che è sempre
stato il motivo per cui - almeno, da quando mi sono preso carico di
questo dicastero - per non fare il passo successivo e diventare
organismo pagatore, perché i benefici che si sarebbero potuti avere
in questo senso non avrebbero giustificato le spese eccessive
rispetto al risparmiare quindici o venti giorni di tempo sui
pagamenti. Questa scelta ha dunque considerato anche altri
parametri, che riguardano non solo l'autorizzazione dei pagamenti
ma anche le funzioni attribuite nel corso degli anni ad AREA VdA,
quali la conservazione dell'Anagrafe regionale delle aziende
agricole, le funzioni di autorità di certificazione dei fondi
strutturali degli altri programmi operativi regionali. Per quanto
riguarda la futura programmazione, a cui il regolamento fa
riferimento, si considererà senz'altro l'opportunità di modificare
il disposto legislativo per renderlo aderente all'attuale
situazione. E questo sarà anche il momento per confrontarsi sulle
eventuali implementazioni da affidare all'agenzia e di trovare
quelle soluzioni, in maniera comune ed unanime, per migliorare
ulteriormente un servizio che però ad oggi, rispetto ad altre
realtà, è comunque efficiente. Grazie.
Si dà atto che dalle ore 17,06 assume la presidenza il
Presidente Marco Viérin.
Viérin M. (Presidente)
- Per la risposta, il collega
Chatrian.
Chatrian (ALPE) -
Grazie Presidente.
Assessore, come ha ben cercato di argomentare nella sua
risposta, l'obiettivo di questa nostra iniziativa era soprattutto
incentrata sul secondo punto e voleva essere un inizio di
confronto, di dibattito proprio perché la Comunità Europea, come ha
confermato, mi sembra, nella sua risposta, ci ha messo comunque un
limite che è quello che comunque, al di là se è conveniente per il
modello Valle d'Aosta o no, l'AREA non potrà mai più essere
organismo pagatore. Questo è lo stato dell'arte, diciamo.
Detto questo, nelle premesse avevo cercato di argomentare un
passaggio in più, se mi permettete, vista la situazione, visto che
probabilmente anche all'interno del suo Assessorato, viste anche le
poche disponibilità e le poche risorse che avete in questo momento
da gestire, le difficoltà economiche e finanziarie del nostro
bilancio (l'abbiamo visto ieri), la proposta che ho cercato di
argomentare nelle premesse andava in questa direzione. Possiamo
soffermarci insieme in Commissione, se non in aula, in III
Commissione, per verificare e per entrare nel dettaglio, se è
ancora utile tenere in piedi l'agenzia? Se è ancora utile, a fronte
di diverse strutture dirigenziali all'interno del suo Assessorato,
avere ancora un direttore generale; se è ancora utile andare ad
attingere all'esterno consulenti per mantenere comunque in vita
tale agenzia; se è ancora utile e se ha ancora senso mantenere in
vita tale agenzia, perché non solo ce lo dice la Comunità Europea,
ma l'ha ben illustrato lei: per come è stata organizzata a oggi,
tale agenzia non avrebbe avuto neanche i requisiti - giusto? - per
essere riconosciuta. Quindi, fatta l'analisi
ad hoc
e
puntuale e viste le professionalità che ci sono all'interno di AREA
VdA  - mi sembra che parecchie professionalità all'interno di
AREA provengano dall'Assessorato all'agricoltura -, perché non
utilizzare a questo punto il suo dipartimento, il suo dicastero,
con un unico obiettivo? Penso che sull'obiettivo concordiamo tutti
all'interno di quest'aula: è quello di ovviare ai ritardi e alle
difficoltà burocratiche, è quella di dare l'opportunità di offrire
agli imprenditori agricoli servizi costruiti su misura, migliorando
la velocità anche di risposta, ma non solo la velocità, cercando di
essere utili comunque alle imprese agricole.
Termino chiedendo se può essere utile al dibattito - magari non
oggi; non possiamo oggi tirare delle conclusioni - portare il
dibattito in Commissione. Io chiederei al Presidente della
Commissione qui presente, collega Borrello, di portare tale
discussione in Commissione e che ci siano le condizioni per
valutare se ha ancora senso, se è ancora utile mantenere l'AREA
VdA, se invece si può o si devono intraprendere strade alternative
per essere più efficienti, più efficaci, risparmiare anche del
denaro e - perché no, come diceva lei - riassettare anche il suo
Assessorato, dato che mi sembra che grandi soldi e grandi risorse
non siano più gestite, proprio a fronte delle difficoltà economiche
e finanziarie; magari, dato che le strutture dirigenziali ci sono,
i funzionari ci sono e anche il comparto c'è - perché no? - creare
tali condizioni. Ecco, termino chiedendo al Presidente Borrello se
calendarizzare nelle prossime settimane un incontro con il
direttore di AREA, ma avendo soprattutto contezza della situazione
e a quel punto che la politica possa esprimersi e - perché no? -
prendere anche una decisione alternativa a quella di oggi, perché
comunque sette anni fa era un altro film, ma l'agenzia era nata per
dare delle risposte. Queste risposte non si possono più dare: a
questo punto forse la politica deve prendersi carico di queste
importanze e trovare delle soluzioni - perché no? - alternative.
Grazie.
Presidente -
Grazie. Consigliere Nogara? Ne ha
facoltà.
Nogara (UVP) -
Merci Président.
Volevo riferirmi a quanto mi aveva detto l'Assessore Testolin.
Io avevo letto l'interpellanza di Chatrian ed ero sicuro e lo
sapevo che la Regione Basilicata era in queste condizioni: è
proprio per questo che quella società che adesso non si chiama
AREA, ma si chiama in un altro modo (non mi ricordo più come si
chiama), l'hanno tolta perché non ha saputo gestire in questi anni
quello che avrebbe dovuto gestire.
A questo punto ci chiediamo: io all'inizio di questa legislatura
ero e sono ancora un po' convinto che probabilmente AREA qui in
Valle d'Aosta dovrebbe essere un ente pagatore, perché molte cose
si potrebbero secondo me risolvere. Lei mi ha parlato di spese e io
le ho fatto avere, quando abbiamo discusso di questo, la lettera
del Ministero e che cosa diceva: c'era bisogno di personale. C'era
solo bisogno di personale: richiedevano del personale; cinque
persone, mi sembra, una cosa del genere; amministrativi, erano
amministrativi. Ma vista la situazione che abbiamo anche noi adesso
nell'Amministrazione, penso che avremmo anche a disposizione delle
persone nel nostro Assessorato da poter transitare in AREA; se
fosse possibile fare una cosa del genere: sono persone che noi
comunque paghiamo. Poi, adesso, c'è questa novità della Comunità
Europea, allora giustamente, come diceva il collega Chatrian,
chiediamoci cosa fare. Grazie.
Presidente -
Sono pervenute tre risoluzioni, che invito
gli uscieri a distribuire e che saranno poi proposte per
l'iscrizione in aula, dopo la discussione delle ultime due
interpellanze. Punto 30 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK