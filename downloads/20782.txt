Consiglio Regionale della Valle d'Aosta - Oggetto del Consiglio n. 816 del 23 settembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 816 del 23 settembre 2004 - Resoconto
OGGETTO N. 816/XII - Revoca da parte dell'Amministrazione
regionale di un'area concessa al Circolo culturale sportivo Cogne
di Aosta in Comune di Villeneuve. (Interrogazione e
interpellanza)
Interrogazione
Considerata la D.G. n. 1626 del 28 aprile 2003 con la quale
la Regione Valle d'Aosta concedeva in comodato a tempo
indeterminato al Circolo Culturale Sportivo Cogne Aosta dei terreni
situati in comune di Villeneuve, loc. Chavonne;
Evidenziato che il provvedimento prevedeva la sottoscrizione
di un contratto di comodato (la cui bozza era parte integrante del
deliberato), mai sottoscritto;
Preso atto che la Giunta con provvedimento n. 1884 del 7
giugno 2004 revoca tale disponibilità e trasferisce in comodato a
tempo indeterminato al comune di Villeneuve tale area;
il sottoscritto Consigliere regionale
Interroga
la Giunta regionale per conoscere:
1) le motivazioni che hanno indotto l'Amministrazione a
revocare l'area al C.C.S. Cogne;
2) i motivi della mancata sottoscrizione del contratto di
comodato;
3) le motivazioni dell'affido al comune di Villeneuve di tale
area.
F.to: Lattanzi
Interpellanza
Preso atto dello scontro che si è aperto fra il Comune di
Villeneuve ed il Circolo Culturale Sportivo Cogne, relativo
all'utilizzo di un'estesa area verde di proprietà della Regione
sita in località Chavonne, comune di Villeneuve;
Richiamata la deliberazione n. 1626 del 28 aprile 2003 con
cui la Giunta regionale aveva deciso di cedere in comodato al CCS
Cogne la citata area di Chavonne al fine di consentire al CCS Cogne
di proseguire la sua attività ventennale a carattere sociale e
ricreativo;
Constatato che lo scorso 7 giugno, capovolgendo le decisioni
di un anno prima, la Giunta regionale ha deliberato di revocare il
comodato a favore del CCS Cogne per affidare la citata area, sempre
in comodato, al comune di Villeneuve;
Viste le dichiarazioni dei responsabili del CCS Cogne che
hanno espresso stupore ed amarezza per il comportamento della
Regione e del comune di Villeneuve;
i sottoscritti Consiglieri regionali
Interpellano
la Giunta regionale e l'Assessore competente per
conoscere:
1) per quale motivo non è stato, a suo tempo, firmato il
contratto di comodato fra Regione e CCS Cogne previsto dalla
Deliberazione della Giunta regionale n. 1626/2003 del 28 aprile
2003;
2) per quale motivo, ad un anno di distanza dalla
Deliberazione 1626/2003, la Giunta regionale ha cambiato totalmente
impostazione per quanto riguarda l'affidamento in comodato
dell'area verde di Chavonne;
3) che cosa si intende fare per porre fine allo scontro
apertosi fra CCS Cogne e Comune di Villeneuve e per consentire al
CCS Cogne di proseguire le sue attività presso l'area di
Chavonne;
4) quali iniziative sono state assunte o si intendono
assumere a tal proposito.
F.to: Riccarand - Squarzino Secondina
Président - La parole au Conseiller Riccarand.
Riccarand (Arc-VA) - Il quotidiano "La Stampa" del 3 settembre
2004 così scriveva: "
Due ricorsi al TAR, un esposto alla Procura
della Repubblica e una denuncia penale è quanto hanno deciso i
legali del "CCS Cogne" in merito alla gestione dell'area Chavonne a
Villeneuve"
. Si è aperto uno scontro molto duro fra il Comune
di Villeneuve e il "CCS Cogne" rispetto a un'area che è di
proprietà della Regione, che dovrebbe avere il diritto-dovere di
garantire un utilizzo che non dia luogo a questi contrasti e a
questi ricorsi in sede giudiziaria. La vicenda è tanto più
deplorevole dal momento che la Giunta regionale, con la
deliberazione n. 1626 dell'aprile 2003 - la data non è casuale
perché siamo ad un mese dal rinnovo del Consiglio regionale, quindi
in periodo pre-elettorale -, aveva deciso di cedere in comodato al
"CCS Cogne" quell'area verde e poi un anno dopo, senza motivazioni
significative, decide di revocare tale comodato. Il 28 aprile 2003,
fra l'altro, vi furono due deliberazioni: la n. 1626 per il
comodato dell'area al "CCS Cogne" e la n. 1625 per il comodato di
un'area attigua al "Rafting Adventure"; il comodato con il "Rafting
Adventure" è stato siglato ed è andato avanti, quello con il "CCS
Cogne" non è stato formalizzato. Un anno dopo si revoca quel
comodato e nasce questo contenzioso molto grosso, di cui accennavo
prima alcuni risvolti.
A noi pare deplorevole questa vicenda; fra l'altro, il "CCS
Cogne", la sua sezione campeggio che gestisce tale area fa
un'azione anche di interesse sociale, quindi ci sembra che detta
situazione non vada assolutamente bene, che vi sia stata un'assenza
di comunicazione, di concertazione ed è compito della Regione,
visto che questa è un'area di sua proprietà, evitare che tale
situazione di conflitto si protragga, in modo da trovare una
soluzione che sia nell'interesse di tutti, ma in particolare della
Regione. Vorremmo capire con questa deliberazione... quali sono i
motivi per cui un anno fa, prima delle elezioni, si decide una
certa cosa, che poi non si fa, si revoca questo provvedimento e
adesso che si è aperto uno scontro pesantissimo anche a livello
giudiziario cosa si intende fare.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Dall'esposizione dei fatti e
dall'interpellanza sembra che il Consigliere Riccarand abbia già le
risposte; al contrario io ho dovuto ricostruire tutta una serie di
"cose", perché erano "cose" nate nella precedente legislatura e poi
protrattesi nell'attuale. Ora, la deliberazione che ha evidenziato
il Consigliere Riccarand... e anche l'interrogazione del
Consigliere Lattanzi fa emergere un quesito. Nell'aprile 2003 la
Giunta dispone una serie di contratti di comodato e successivamente
alcuni vengono sottoscritti, altri no. Tra la deliberazione e la
sottoscrizione dei contratti vi è una serie di fatti che vorrei
rappresentare. Mi corre l'obbligo di fare una premessa e cioè che
la situazione di confusione e di disordine nell'area di Chavonne
non nasce alla vigilia delle elezioni, ma è una situazione che
viene evidenziata dalle strutture regionali ben prima.
Ho una serie di comunicazioni del Dipartimento legislativo nel
dicembre 2002 indirizzate al Comune di Villeneuve, che allora era
il comodatario di tutta l'area e che concedeva al "CCS Cogne" un
sub-comodato. I nostri dirigenti in un sopralluogo rilevavano un
disordine importante, scrive il nostro dirigente:
"È stato inoltre segnalato che tutta l'area risulta
caratterizzata dalla presenza di manufatti abusivi, che dovranno
essere rimossi ad opera dell'amministrazione in indirizzo in virtù
del contratto di comodato sottoscritto nel 1995. Nel dettaglio:
capannone prefabbricato posto in opera dal "CCS Cogne" insistente
sull'area destinata al "Rafting Adventure", alcune baracche
fatiscenti prospicienti il fabbricato contraddistinto al catasto
terreni con particella..."
eccetera
"... alcuni pollai e
baracche sul muro di confine, due box in lamiera posti in opera dal
"CCS Cogne"..."
; insomma vi è un elenco che dà il
significato.
Con questo non voglio sottostimare la funzione di un'importante
associazione, ma il problema è cercare di armonizzare l'utilizzo di
un'area significativa all'interno del Comune di Villeneuve che ha
una vocazione multipla, nel senso che l'area di Chavonne ha una
vocazione turistico-sociale ricreativa, una vocazione industriale
artigianale e addirittura delle altre aree che vengono utilizzate
per funzioni abitative. Ora, la filosofia con la quale si era
affrontato il problema nell'aprile 2003 era quella di individuare
un "modus vivendi" dove tutte queste attività trovassero una loro
ragion d'essere. Questo tipo di discorso era nelle previsioni,
dopodiché, come sapete, il disegno viene fatto a colori e a volta
rischia di diventare un disegno in bianco e nero, tant'è che, prima
ancora della sottoscrizione, abbiamo una comunicazione del
Presidente della Regione Louvin, che il 29 maggio 2003 scrive al
Direttore della Direzione attività contrattuale e patrimoniale, al
Sindaco del Comune di Villeneuve e al Presidente del "CCS" per dire
che l'utilizzo di quest'area così come era stato previsto era
completamente disatteso. Produce poi una comunicazione della
parrocchia di Villeneuve, che aveva rivolto rispettosa domanda al
"CCS" al fine di essere autorizzata ad usufruire con precedenza
dell'area verde di Chavonne e del campo sportivo adiacente, in
particolare nei pomeriggi di tutti i sabati dalle ore 15,00 alle
ore 17,00. La parrocchia per l'attività dell'oratorio aveva chiesto
l'utilizzo dell'area Chavonne e il "CCS Cogne", di fronte a questa
richiesta, aveva negato la possibilità. Il Presidente Louvin
scrisse al direttore:
"Si trasmette in allegato la nota del 26 maggio con cui il
Sindaco del Comune di Villeneuve ha chiesto la disponibilità
dell'area verde, denominata "Parco Chavonne", per il periodo
dall'11 al 18 giugno, in relazione ad una manifestazione
organizzata dalla stessa amministrazione comunale per tutti i
sabati, dalle ore 14,30 alle ore 17,00 per l'attività dell'oratorio
parrocchiale di Villeneuve. Dalla predetta richiesta sembra di
poter rilevare un'obiettiva difficoltà di utilizzo dell'area nella
prospettiva del perfezionamento del contratto di comodato con il
"CCS Cogne""
.
Tutto questo quindi è nato ancora prima della sottoscrizione dei
contratti, perché, se è vero che la deliberazione è quella del 28
aprile, è anche vero che i contratti sono stati tutti sottoscritti
dopo, per cui alla domanda che mi viene posta dal Consigliere
Riccarand: "perché gli uni sì e gli altri no", la risposta è che
prima della sottoscrizione è intervenuta una comunicazione del
Presidente della Regione che dice che, ai fini di quella
sottoscrizione, tutto "quell'impianto" sembra non funzionare.
Perché? A questo riguardo cerco di dare una risposta congiunta ai
Consiglieri Riccarand e Lattanzi. L'utilizzo di quell'area
socio-ricreativa deve permettere a tutta la comunità di svolgere un
certo tipo di attività, nessuno nega che il "CCS Cogne" abbia
l'utilizzo di quell'area, ma non può essere un utilizzo esclusivo:
l'area deve essere a disposizione di tutti, in quanto è
incompatibile che i cittadini, l'oratorio o chicchessia siano
privati dell'uso di un'area così importante all'interno del comune.
Bene, si svolga l'attività dell'associazione, di quella e di altre
associazioni, perché all'interno del comune più si incrementa
l'attività meglio è, ma non può esserci un uso privativo, per cui
"quell'area è mia e, quando non ci sono io, ci metto i lucchetti":
questo è incompatibile e il Presidente Louvin lo scrive molto
chiaramente. Da lì sono stati fatti gli approfondimenti, dopodiché
cambia la Giunta, cambiano le strutture, purtroppo questi momenti
di passaggio nessuno li vuole: l'attività, nel momento in cui vi
sono i passaggi di consegne, viene di fatto rallentata, poi arriva
la stagione invernale, periodo in cui la tensione sul problema
potrebbe anche calare, ma dalla primavera iniziano gli incontri e
da lì emerge che nessuno manifesta una contrarietà per quel che
attiene l'attività del "CCS Cogne", ma il comodato che verrebbe
fatto in modo esclusivo con il "CCS Cogne" non viene ritenuto
compatibile da parte del comune con un utilizzo pubblico. Non vi è
quindi una revoca di un comodato, non concesso, ma vi è una revoca
di una deliberazione, perché, se torniamo ad una situazione
antecedente, il comodato è sempre stato dato al comune su
quell'area, era il comune che lo subconcedeva al "CCS Cogne".
Ora, in una logica di questo genere, la Regione ha cercato di
risolvere amichevolmente una questione che è approdata nelle aule
giudiziarie molto prima di tali contratti, che si è deteriorata sui
contenuti e sui rapporti umani e credo ci debba essere un po' di
buon senso da parte di tutti. Dal punto di vista istituzionale, la
Regione non può disconoscere un interesse legittimo di un comune,
di una collettività che, ovviamente, nell'ordine degli
interlocutori viene prima di qualsiasi altro soggetto, pur
meritevole come un'associazione... ma anche perché il comune ha
interesse a che le associazioni con un'attività sul territorio
svolgano la loro missione, quindi le due cose fra di loro non sono
antitetiche.
Per dare una costruzione logica, quando è stata redatta la
deliberazione, sono stati immaginati alcuni tasselli: alcuni si
sono perfezionati perché erano coerenti - e lo sono tuttora -,
altri non si sono perfezionati perché negli intendimenti tutto è
saltato. A fronte di questo l'Amministrazione regionale, nel
revocare la precedente deliberazione, ha formulato una
deliberazione successiva individuando il comune e richiedendo a
quest'ultimo un regolamento che permettesse al "CCS Cogne" di
svolgere la sua attività. Negli incontri verbali è emersa una
possibilità da parte del "CCS Cogne" di interloquire con il comune
all'inizio dell'anno per definire un calendario di attività, in
modo da opzionare tutta una serie di attività sicuramente
meritevoli; il comune non ha assolutamente negato questa
possibilità. Ci sembrava di aver trovato una "quadra" con il comune
responsabile, anche perché su questo tipo di discorso vi sono degli
aspetti non percepiti: ma se qualcuno si fa male nell'area, chi è
il responsabile? Chi interviene dal punto di vista assicurativo? Se
delle strutture dovessero essere rispondenti a certe normative,
creeremmo delle confusioni incredibili. L'utilizzo da parte di
un'associazione è compatibile con un utilizzo pubblico oppure le
assicurazioni coprono solo i soci? Nel momento in cui va il bambino
dell'oratorio, chi eventualmente coprirà dal punto di vista
assicurativo il bambino che dovesse farsi male perché gli viene giù
la traversa della porta di calcio? Chi paga le utenze, l'energia
elettrica, l'acqua? Ovviamente le situazioni di confusione sono
situazioni che devono essere evitate.
Ora, all'interno di questo quadro il comune, essendo
rappresentativo di tutta una comunità e nella condizione di poter
gestire l'area, poteva assicurare la copertura di tali servizi e
essere nella condizione di stabilire delle convenzioni, degli
accordi e dei programmi specificatamente con tutte le associazioni:
fosse l'associazione "CCS", l'oratorio e quant'altro. Da questo
punto di vista, quindi riteniamo che tutti gli sforzi del caso
siano stati retti da una logica, dopodiché è ovvio che non possiamo
sostituirci alla potestà del singolo di fare causa o di non fare
causa, di ritenersi leso o di non ritenersi tale, quello è un altro
discorso; tutta la buona volontà con sopralluoghi è stata messa in
opera.
Ricordo infine che su quell'area vi sono anche tutta una serie
di interessi regionali riguardanti vari dipartimenti: il
Dipartimento dell'industria, piuttosto che il Dipartimento
dell'agricoltura. Finisco il mio intervento facendo presente che il
comune, oltre a formulare espresse richieste, che poi hanno dato
origine a questo contratto, ha chiesto il trasferimento della
proprietà di una parte di quell'area, per cui, qualora
l'Amministrazione regionale non ritenesse che una parte di
quell'area è utile per le proprie finalità in virtù della legge
regionale, bisognerà prendere in esame la possibilità di trasferire
la proprietà dell'area al comune, che reputa quell'area
particolarmente strategica per la sua attività.
Président - La parole au Conseiller Lattanzi.
Lattanzi (CdL) - Assessore, devo dire con franchezza che, se vi
era della nebbia e confusione, non è che lei mi abbia aiutato molto
a chiarire il panorama. È una questione che, oltre a tutte le
deliberazioni e a tutte le posizioni da lei citate, è
caratterizzata anche molto da "personalismo umano", da conflitti
personali, tutta una serie di situazioni che sugli atti non si
leggono, ma che fanno la storia di una certa realtà.
Partiamo da alcuni punti fermi. Posi già all'ex Presidente
Viérin il quesito: cosa ne facciamo noi di quell'area visto che,
dopo 20 anni di gestione del "CCS Cogne", si mette in discussione
questa situazione? Mi sentii rispondere che era volontà del
proprietario dell'area non più accettare tutto quell'abusivismo,
quella confusione in quel luogo, perché vi era da parte del comune
un interesse, per cui si doveva andare come proprietari a favorire
una soluzione che mettesse in condizione quell'area di essere
utilizzata da tutti. Già all'epoca dissi che non vedevo in
conflitto la necessità di riordinare eventuali situazioni anomali
di confusione createsi inevitabilmente quando vi sono dei volontari
nella gestione di un'area, per cui suggerivo di trovare una
"quadra" attorno ad un tavolo con il sindaco, con il "CCS Cogne" e
con il proprietario dell'area, che siamo noi, per fare in modo che
tutte le istanze potessero trovare soddisfazione.
Credo che citare la relazione del dirigente del 2002, dove dice
che vi era abusivismo, baracche fatiscenti e box in lamiera, sia
quanto meno errato, ma perché pone la questione in una forma
errata, perché questo era conosciuto anche quando pochi mesi dopo
il Presidente Louvin e la Giunta che lo sosteneva firmarono una
deliberazione che autorizzava il "CCS Cogne" ad utilizzare
quell'area, quindi un passo di buona volontà era stato tentato. I
contratti poi qualcuno è riuscito a firmarli, a qualcun altro non è
stato permesso di firmarli e lei fa bene a citare l'evento un po'
scatenante del conflitto che oggi porta in tribunale le persone,
questo mi dispiace quando si parla di sport e di ricreazione,
perché i momenti di aggregazione dovrebbero essere momenti di
amicizia e solidarietà.
Sappiamo anche del parroco che si è presentato per poter
utilizzare il campo e che qualcuno del "CCS Cogne" ha fatto
"viaggiare" perché riteneva quell'area ad uso esclusivo, mettendo
il lucchetto... tutto vero, infatti il "CCS Cogne" è fatto di
persone e vi può essere qualcuno che interpreta, io dico in maniera
errata, la gestione di quell'area, che è un'area pubblica e che
deve essere a disposizione di tutti, ma che deve trovare un
gestore. Qui vorrei aprire una riflessione su quello che lei ha
detto, cioè l'ultima parte quando ha asserito: "ma adesso stiamo
andando nella direzione di lasciare al comune la gestione di
quest'area, perché riteniamo sia più consono al concetto di
pubblica utilità". Faccio solo rilevare che tutte le strutture e le
aree sportive e ricreative stanno oggi seguendo una logica
totalmente diversa, cioè dalla gestione comunale si sta andando
verso l'affido della gestione delle strutture ricreative e sportive
alle associazioni che prevalentemente utilizzano quelle sportive,
come è giusto che sia. Mi farebbe strano che il comune volesse
gestire l'area del "Rafting", perché ritengo che il "Rafting"
riesca a gestire l'area e ad utilizzarla meglio di quanto non possa
fare il comune, quindi mi "suona" stonato il concetto che oggi il
comune dovrebbe essere il gestore di quell'area, togliendola ad
un'associazione che, sbagliando, facendo degli errori, con qualche
personalismo di troppo... mi risulta fra l'altro che si sia anche
dimesso... quindi avrebbe anche risolto il suo problema... crea
però la condizione per mettersi attorno a un tavolo e chiarire gli
eventuali presupposti della gestione di quell'area, cioè che il
"CCS Cogne" può essere punto di riferimento gestionale, che
naturalmente deve farlo con tutti quei presupposti di sicurezza che
rispondono a tutti gli interrogativi che lei poneva in termini di
responsabilità.
Guardi, Assessore, a tutte le sue domande vi sono delle
risposte: il gestore di quell'area deve mettersi in condizione di
sapere che lui ha la responsabilità della gestione e di tutto
quanto succede in quell'area. Io vedo la soluzione molto evidente,
perché, se si tolgono i personalismi e si mette il buon senso, si
può venire incontro a tutte le istanze: sia di chi da 20 anni
gestisce quell'area, sia da parte di coloro che, come il "Rafting",
fanno con la cooperativa un servizio di turismo e di sport
importante per la nostra Regione, attivando una sinergia che metta
in condizioni l'area di essere messa a posto. Mi permetta, siamo
totalmente contrari a che l'area vada in mano al comune, quando
prima si fanno le azioni contrarie, poi si danno le autorizzazioni
e, infine, perché uno bisticcia si va in tribunale a discutere...
comunque, noi siamo i proprietari, quindi non "laviamocene le
mani", noi di quell'area dobbiamo poter dire la nostra e allora non
dica che è il comune che ha deciso, è lei che sta decidendo!
Président - La parole au Conseiller Riccarand.
Riccarand (Arc-VA) - Non siamo soddisfatti della risposta
dell'Assessore, mi rendo conto che deve barcamenarsi in un contesto
di conflittualità, ma la situazione, a nostro avviso, è abbastanza
chiara. L'area di Chavonne è molto vasta, vi è spazio per tutti, in
gran parte è un'area in stato di abbandono; io, prima di fare
l'interpellanza, sono andato a vederla per rendermi conto della
situazione. Ora, di tutta questa vasta area, in gran parte in stato
di abbandono, vi è solo una piccola parte inutilizzata e il "CCS"
storicamente ormai da molti decenni utilizza una parte di tale
area, perché prima l'aveva avuta in uso dalla "Cogne", essendo un
circolo aziendale, poi, quando la proprietà dell'area è passata
dalla "Cogne" alla Regione, l'ha avuta in uso da quest'ultima. Si
tratta quindi di un'attività ormai tradizionale, radicata, che ha
avuto anche il merito con il volontariato di ripulire un'intera
area, di sistemarla, non hanno fatto delle costruzioni, cioè quella
costruzione a cui si riferisce la relazione non era neanche
nell'area che gestisce attualmente il "CCS", ma in quella che è
passata alla gestione del "Rafting"; quindi non hanno fatto delle
costruzioni, ma è un'area gestita per quest'attività ricreativa in
modo corretto.
Negli ultimi anni quest'area che gestiva il "CCS" è stata
ridotta sia ad est, sia ad ovest: ad ovest perché è stata ceduta
una porzione al "Rafting" per le sue attività - e il "CCS" ha
concordato con questa scelta -, mentre ad est è stata assunta in
gestione diretta dal comune che l'ha affidata ad una società
inglese che porta dei giovani a fare delle colonie di vacanze e lì
sì viene costruito, che hanno messo su tutta una serie di
prefabbricati! Quella è l'area che gestisce direttamente il comune;
è molto discutibile l'intervento che è stato fatto, lì sì che mi
sembra vi sia un uso più privatistico, perché quell'area rimane
abbandonata 10 mesi e mezzo all'anno, viene sottoutilizzata e non
si presenta con il massimo dell'estetica e del decoro. In questo
contesto non si capisce per quale motivo, dopo che è stato deciso
di regolarizzare la situazione facendo un comodato con il "CCS", un
anno dopo si torna indietro dicendo che sono sorti dei problemi
perché la parrocchia aveva chiesto di utilizzare l'area per il suo
oratorio e il "CCS" ha detto "no". Può anche darsi che siano nati
dei conflitti, però queste sono tutte cose che nel comodato si
possono chiarire, si possono benissimo inserire e, da quello che mi
risulta, il "CCS" non è affatto contrario, tant'è vero che mi hanno
fatto anche vedere che loro trasmettono al comune all'inizio
dell'anno l'elenco di tutte le loro attività e sono disponibili a
"mettere dentro" quelle che il comune richiede di inserire, quindi
non vi è alcuna difficoltà ad andare a precisare in un comodato che
tale area deve poter ospitare attività del comune, attività
ricreative di altro genere, attività compatibili con l'attività che
fa il "CCS", ma aperte a tutti. Andare a definire un comodato di
tale tipo quindi è necessario, regolarizza la situazione, consente
di mantenere un'attività e di aprirla ulteriormente ad altre
esigenze, ma non fare questa "cosa", tornare indietro... perché già
in passato la Regione aveva dato in comodato tali aree al comune e
poi quest'ultimo le ha restituite alla Regione...
(interruzione dell'Assessore Marguerettaz, fuori
microfono)
... sì, perché prima ce le aveva già in comodato. Il comune ad
un certo punto, vi sono le lettere, ha detto che non voleva più
gestire queste aree e voleva che la Regione le riassumesse nella
sua gestione. Vi sono le lettere che dimostrano questo, tanto che
poi la Regione ha fatto tale deliberazione con cui decideva di dare
in comodato quest'area. È chiaro che lì è spiacevole... perché è
nato un conflitto con l'ente locale, con il comune, però la Regione
è proprietaria di quell'area, è la Regione che deve guidare le
scelte! Non possiamo accettare che lì vi sia un'amministrazione
comunale che va con il suo personale a togliere i lucchetti e a
mettere i suoi lucchetti, poi arriva il "CCS" che chiama le forze
dell'ordine per lamentarsi che le hanno portato via delle cose,
denunciare... su un'area di proprietà della Regione questa cosa non
è assolutamente accettabile!
Riteniamo che da parte dell'Amministrazione regionale vi debba
essere una scelta chiara, reputiamo che non vi debba essere una
penalizzazione nei confronti del "CCS" che ha fatto un'azione utile
in quell'area che, se si va a vedere, è molto ben tenuta, quindi
non vi è motivo per... se non vi sono esigenze di carattere più
generale... sembra strano che ci si "punti" su quella piccola area
quando lì intorno ve ne è una estremamente estesa in totale stato
di abbandono, tutto intorno è un proliferare di nuove cose che
bisogna tutte quante regolamentare, perché mi pare che lì vi è
anche vicino una struttura dove è stato fatto... come si chiamano
questi percorsi di avventura... un "percorso vita", vi è il
"rafting"... tutto quanto va bene, a parte quello che fa il "CCS",
questa è una lettura che non è accettabile! Riteniamo che la
Regione debba riassumere in mano questa "cosa", debba rivedere tale
deliberazione che toglieva il comodato al "CCS" e lo dava al
comune, in modo da andare a definire con un comodato al "CCS"
l'utilizzo di quest'area e da risolvere il problema nell'interesse
collettivo.
Si dà atto che dalle ore 10,09 presiede il Vicepresidente
Nicco.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK