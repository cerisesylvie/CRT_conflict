Consiglio Regionale della Valle d'Aosta - Oggetto del Consiglio n. 995 del 24 gennaio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 995 del 24 gennaio 1990 - Resoconto
OGGETTO N. 995/IX - Concorso nazionale per la progettazione
di un parco archeologico nell’area megalitica di
Saint Martin de Corléans
(Interpellanza).
Presidente - Do lettura dell’interpellanza
presentata dal Consigliere Riccarand:
INTERPELLANZA
Ricordato che nel corso del 1988 era stato bandito un concorso a
carattere nazionale per la progettazione di un parco archeologico
nell’area megalitica di Saint Martin de Corléans,
nel Comune di Aosta;
appreso che la giuria incaricata di esaminare i progetti ha
concluso i lavori e proclamato il vincitore;
appreso altresì, dagli Organi di stampa, che alcuni concorrenti
avrebbero espresso dei rilievi sulla legittimità
dell’operato della Giuria, in particolare per quanto
riguarda l’esclusione dall’esame di
alcuni progetti, ed avrebbero preannunciato un ricorso al Tribunale
Amministrativo Regionale;
il sottoscritto Consigliere regionale
interpella
la Giunta regionale per sapere:
1) quanti progetti sono stati presentati per il Concorso citato
in premessa; quanti progetti, e per quali motivi, sono stati
esclusi dall’esame;
2) se risponde al vero quanto affermato dagli organi di stampa e
cioè che tutti gli archeologi presenti nella Giuria avrebbero
espresso un giudizio negativo sul progetto risultato poi
vincitore;
3) se è vero che sulla vicenda sono stati presentati uno o più
ricorsi al TAR e da parte di chi;
4) che cosa si intende fare per spiegare, chiarire ed
eventualmente correggere le scelte che sono state fatte e per
evitare che il contenzioso che è sorto possa pregiudicare la
realizzazione in tempi brevi del parco archeologico di Saint Martin
de Corléans.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Il Consiglio ha più volte sollecitato un
intervento di sistemazione che consenta di fruire
dell’area archeologica di notevole importanza che è
stata ricavata nei pressi della Chiesa di Saint Martin de Corléans.
Si è svolto un concorso a carattere nazionale per acquisire dei
progetti su cui basare l’intervento successivo di
sistemazione dell’area, ed abbiamo appreso, anche
qui dagli organi di stampa, che sarebbe nato un contenzioso
rispetto all’esito di questo concorso, cosa che ci
preoccupa perchè potrebbe ritardare un intervento di sistemazione
di quell’area che a nostro avviso è urgente.
Quindi con questa interpellanza volevamo conoscere i dettagli di
questi problemi che sono sorti, se è vero che
sull’esito del concorso sono stati presentati dei
ricorsi al TAR e soprattutto in che modo si intende operare per
arrivare al più presto ad una sistemazione di
quest’area.
Presidente
- Ha chiesto di parlare
l’Assessore al Turismo, Urbanistica e Beni Culturali
Faval, ne ha facoltà.
Faval (UV)
- I progetti pervenuti in tempo utile sono 18,
dei quali non sono stati ritenuti idonei 2 per quanto disposto
dall’articolo 4 del bando. In particolare si tratta
dei progetti nn. 12 e 13 con a capogruppo rispettivamente
l’arch. Nuvolari di Aosta e l’arch.
Rolando di Ollomont.
Nel primo caso si trattava di una incompatibilità relativa al
rapporto di dipendenza con l’Amministrazione
regionale, in quanto l’arch. Nuvolari è un
insegnante.
Nel secondo invece esisteva un rapporto di collaborazione
professionale di tipo continuativo, in qualità di consulente
dell’ufficio urbanistica, il cui dirigente era
membro della Commissione giudicatrice. La Commissione giudicatrice
fra gli altri membri annoverava tre archeologi: il prof. Gullini,
la dott.ssa Mollo e il sig. Mezzena. Gli archeologi in questione
hanno espresso i seguenti pareri:
dott.ssa Mollo: assenso sul progetto vincitore con richiesta di
modifica del muro di delimita-zione;
prof. Gullini: dissenso sul progetto vincitore;
sig. Mezzena: dichiara di non sapere scegliere con esattezza, ma
preferisce il progetto Minisci.
La votazione finale registra una maggioranza di sette voti a
favore su undici presenti.
In merito al concorso sono stati presentati alcuni ricorsi al
TAR e precisamente:
- ricorso al TAR del Lazio presentato dai gruppi Minisci e Soli
(circa questi ricorsi esistono già due ordinanze da parte del TAR,
con le quali si rigettano le domande incidentali di sospensione, in
quanto non sussistono le ragioni richieste dalla legge per
l’accoglimento della sospensiva degli atti
amministrativi);
- ricorso al TAR della Valle d’Aosta da parte dei
gruppi Vitaliani, Borsato e Sibon (al momento il TAR non si è
ancora pronunciato).
L’Amministrazione intende procedere a partire
dall’anno in corso alla esecuzione del progetto
esecutivo, al fine di poter realizzare l’opera.
Circa i ricorsi, la prima ordinanza del TAR del Lazio fa ben
sperare sull’esito finale della vicenda.
Si fa inoltre presente che nel corso dei mesi di aprile e maggio
sarà realizzata la mostra di tutti i progetti presentati, così come
previsto dal bando.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Prendo atto della risposta
dell’Assessore, che fa emergere una notevole
difficoltà nel fatto di assumere una decisione rispetto a questi
progetti che sono stati presentati. Evidentemente qui si è anche
verificato un contenzioso non da poco, visto che ci sono questi
ricorsi. Credo che occorrerà, da parte
dell’Amministrazione, una certa prudenza, perchè la
sospensiva di per sè è un atto preliminare che non significa poi
nella sostanza se il TAR accoglierà o meno questi progetti. Ritengo
che sia nell’interesse
dell’Amministrazione sollecitare la chiusura rapida
di queste vertenze a livello amministrativo, in modo da avere una
situazione definita e poter procedere nella fase successiva.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK