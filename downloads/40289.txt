Consiglio Regionale della Valle d'Aosta - Oggetto del Consiglio n. 3136 del 11 gennaio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3136 del 11 gennaio 2018 - Resoconto
OGGETTO N. 3136/XIV - Approvazione di risoluzione: "Impegno a
presentare le opportune istanze presso il Ministero dell'istruzione
per la soluzione delle problematiche del sistema scolastico di
istruzione primaria valdostano anche a seguito della sentenza
dell'adunanza plenaria del Consiglio di Stato".
Farcoz (Président) -
Point n° 40.03 de l'ordre du jour.
Pour l'illustration, la parole à l'Assesseur Rini.
Rini (UV) -
Intervengo molto brevemente per illustrare
questo documento che porta all'attenzione di quest'aula una
problematica importante. Questa mattina abbiamo parlato di scuola,
riparliamo di scuola e parliamo di una criticità. Ho apprezzato nel
titolo "anche a seguito della sentenza", perché in realtà questo è
un problema che c'era già prima della sentenza. Una questione che
non è stata regolata, una serie di circostanze che hanno portato
una serie di insegnanti a trovarsi in una situazione paradossale,
una situazione per cui ai tempi della loro scelta non hanno avuto
scelte diverse se non quelle del percorso di formazione che hanno
portato avanti e ora si trovano in una situazione paradossale, a
maggior ragione a seguito della sentenza di fine anno, che
veramente ha sovvertito la linea di principio generale.
Tutti ben sapete che lo stato giuridico degli insegnanti
valdostani fa capo allo stato giuridico nazionale, non abbiamo
competenza diretta regionale sullo stato giuridico degli
insegnanti, quindi dobbiamo attenerci alle indicazioni statali. Con
questo documento chiediamo ovviamente il massimo impegno e da parte
nostra, mio
in primis
, del Presidente della Regione, dei
nostri Parlamentari a sollecitare nel più breve tempo possibile,
con tutte le forme e forze possibili, il Governo nazionale affinché
trovi una soluzione per questi insegnanti, perché le ripercussioni
di questa sentenza sarebbero davvero devastanti. Mi sembra
ridondante e forse anche superfluo andare a ricordare cosa
significherebbe per gli insegnanti coinvolti, ma anche per i nostri
ragazzi, per i nostri bambini. Noi abbiamo investito tanto,
crediamo nella continuità didattica, addirittura qui andremmo a
trovarci nella situazione paradossale per cui si verrebbe a creare
una situazione in corso d'anno di cambiamenti così impattanti. Noi
quindi chiediamo a gran voce al Governo nazionale... ma crediamo
che di fronte allo sciopero di lunedì 8 e a tutte le voci che si
stanno facendo sentire, il Governo nazionale possa far finta di
niente, davanti ad una situazione che - lo ripeto e lo ripeto a
gran voce - noi definiamo paradossale, perché non c'era scelta
diversa per questi insegnanti. Non si trovano in questa circostanza
perché non hanno voluto portare avanti un percorso diverso, ma era
l'unica scelta che avevano. Non si tratta qua di dividere il corpo
docente tra quelli che hanno un diploma di laurea e quelli che
invece hanno l'abilitazione magistrale, anche perché tanti di
questi peraltro in tempi diversi hanno fatto anche strade e
percorsi diversi, ma si tratta di difendere il corpo docente
valdostano, la sua peculiarità e soprattutto un occhio di riguardo
per la continuità didattica, ma anche la continuità di servizio di
questi docenti. Non stiamo parlando di docenti che non hanno
esperienza o continuità di servizio, ma dobbiamo riuscire davvero
ad arrivare a valorizzarla. Questo quindi è un impegno, noi abbiamo
incontrato una delegazione di insegnanti insieme al Presidente
della Regione e su questo la nostra attenzione sarà massima con
tutti quelli che saranno gli strumenti - ovviamente limitati,
perché lo stato giuridico fa capo allo Stato - che saranno in
nostro possesso.
Président -
La parole au collègue Cognetta.
Cognetta (M5S) -
Avendo presente la situazione di questi
insegnanti e leggendo l'impegno di questa risoluzione, mi rendo
conto dei limiti che abbiamo nella nostra autonomia. Di fatto, a
questo punto noi dobbiamo... al 100 percento a quello che, bontà
sua, ci elargirà lo Stato su questo argomento, quindi abbiamo una
posizione del tutto inadeguata, questo l'ha sancito anche lei.
D'altro canto, questo è un impegno del tutto superfluo e inutile. È
normale, non credo debba essere scritto in una risoluzione il fatto
che voi andrete a chiedere, attraverso i Parlamentari o
direttamente, che si facciano delle cose un pochino più furbe di
quelle che lo Stato ha fatto finora su questo settore. Per quanto
mi riguarda, quindi non voterò questa risoluzione, mi asterrò, ma
soprattutto tengo a precisare una cosa: se noi non cominciamo a
cambiare la modalità di approccio con lo Stato... a questo
proposito vorrei ricordare a tutti che i contenziosi che fanno in
Trentino sono di gran lunga superiori ai nostri e quindi danno dei
messaggi sicuramente molto più forti su quanto difendono
l'autonomia. Non voglio poi insegnare niente a nessuno, non
cominciamo il discorso sull'autonomia, sennò qua non finiamo più.
Voglio però dire che noi dovremmo alzare il livello di scontro, che
vuol dire in tutte le maniere e in tutti i modi cominciare a non
votare più la fiducia al Governo, non continuare ad abbassare la
testa e a fare accordi sottobanco con il Governo che c'è in quel
momento a Roma. Vorrei che fosse chiaro che dovremmo in qualche
modo noi distinguerci, cosa che non abbiamo fatto fino adesso e che
forse dovremmo cominciare a fare una volta per tutte, anziché
accettare supinamente quello che viene fatto; di conseguenza, per
quanto mi riguarda, come ho detto, il mio sarà un voto di
astensione.
Président -
La parole à la collègue Certan.
Certan (ALPE) -
Sicuramente, come ha detto l'Assessore
nella presentazione di questa risoluzione, ci ritroviamo anche per
i tempi - ma sappiamo che purtroppo non li dettiamo noi - in un
momento dell'anno molto particolare ed è una situazione paradossale
per due motivazioni: una delle due è perché chiaramente degli
insegnanti che, bontà loro, sono nati in un certo periodo, hanno
ottenuto un diploma magistrale che li abilitava all'insegnamento
entro il 2001, poi sono finiti in un altro tipo di graduatoria e di
percorso... non essendo ancora a tempo indeterminato, si trovano
adesso in questa situazione. È vero che il tribunale si era
espresso e questi insegnanti in questo momento sono inseriti in
graduatorie ad esaurimento, le famose GAE, che sono le prime
graduatorie, dove si pesca il personale per le supplenze annuali ed
eventualmente anche per il passaggio a tempo indeterminato, poiché
è stato previsto che si pesca per il passaggio al ruolo il 50
percento dal concorso e 50 dalle graduatorie. Si trovano quindi in
questo momento con questa sentenza che dice: "non possono più
essere inserite" e quindi a metà anno, sapendo anche che le
sentenze non si discutono ma si applicano. Come ha ricordato, ma
avrebbe delle ricadute anche molto più impattanti, si ritrovano a
non sapere più dove sono posizionati e a rischiare, se il Governo
non prenderà posizioni, anche di non portare a termine l'anno con
ricadute sull'insegnamento didattico gravissime. La risoluzione che
voi presentate quindi noi la riteniamo parzialmente ricevibile, nel
senso che tutte le premesse e la situazione dello stato di fatto...
però ci sono un paio di passaggi che non condividiamo, il nostro
voto sarà di astensione.
Le diciamo anche che in questa situazione vorremmo incontrare il
comitato, come gruppi di minoranza, ma anche gli insegnanti delle
graduatorie ad esaurimento, ma per altre motivazioni, perché -
ripeto - siamo in un momento dell'anno particolare e le decisioni
sull'organico si prendono adesso e quindi quella risoluzione che
avevamo preparato noi vorremmo integrarla ancora di più e
probabilmente la presenteremo per il prossimo Consiglio.
Il passaggio in Conferenza Stato-Regioni è sicuramente un
passaggio importante, perché è forse l'unico organo politico che
può in questo caso decidere o fare un percorso diverso. In questo
momento il Governo nazionale credo sia nell'ordinaria
amministrazione ormai, avendo le elezioni il 4 marzo, quindi credo
che sarà soprattutto il passaggio in Conferenza Stato-Regioni che
potrà decidere in effetti qualcosa. Su questo noi non siamo
contrari; sul resto, faremo anche altre valutazioni, perché le
graduatorie ad esaurimento, come lei sa, hanno creato, e creano,
anche altri tipi di problematiche.
Président -
La parole à l'Assesseur Rini.
Rini (UV) -
Ad integrazione di quanto già detto prima,
sicuramente sono tante le problematiche delle GAE e di tante altre
cose, non era questo l'oggetto. Oggi la nostra volontà... infatti
io ho condiviso subito con voi anche il testo... la volontà oggi
senza fare demagogia e senza fare campagna elettorale... perché io
capisco che ormai le cose si vanno un po' a sovrapporre, qua
dobbiamo pensare al bene di queste persone senza prenderle in giro.
Cosa possiamo realmente fare, perché, Cognetta, le chiedo:
benissimo il suo intervento, e quindi, e poi? Cosa facciamo? Lei mi
deve dire che cosa si può fare e lo facciamo insieme e se io devo
farmi anche da portavoce delle sue istanze, lo faccio volentieri ma
mi deve dire cosa possiamo fare. Lei parla giustamente dell'Alto
Adige, grazie, hanno la regionalizzazione del corpo docente! Quanto
se n'è parlato, quanti tavoli sono stati aperti con le
organizzazioni sindacali? Che non sono d'accordo. È inutile che ce
lo neghiamo. Oggi se volete, cosa c'è di più bello che "andiamo
lì", facciamo tutto facile: "vado giù, lo risolviamo", non si può
fare. Bisogna essere seri, non si possono prendere in giro i
lavoratori! Si può dire cosa si può fare e metterci tutto
l'impegno, ma non raccontare delle storie su questo. Il massimo che
possiamo fare... io oggi, insieme al Presidente, insieme al Governo
e ai colleghi, abbiamo pensato di presentarvi questo testo, perché
se noi andiamo a Roma, come giustamente lei mi dice, quanto
contiamo? Non lo so quanto contiamo. Certo che se arriviamo con un
documento approvato all'unanimità dal Consiglio regionale, ha un
peso diverso. L'ho detto stamattina su un altro tema, non facciamo
delle battaglie politiche, elettoralistiche su temi come questi,
non possiamo permettercelo.
Io poi vi chiedo qual è il problema nel votare un impegno di
questo tipo, di dare una forza ad un atto politico, una forza
diversa? Questo era il nostro intento. In questa risoluzione che vi
abbiamo presentato ci sono dei passi fattibili che possono portare
dei risultati, anche perché c'è un altro passaggio: dopo questa
sentenza del Consiglio di Stato stanno aspettando l'interpretazione
dell'Avvocatura. Capite che se tutti insieme - e a livello
nazionale lo stanno già facendo - si producono dei passaggi e dei
documenti diversi, dove si va ad evidenziare quali effetti
terribili, drammatici avrebbe questa sentenza sul nostro
territorio, e sul nostro territorio, che è una piccola regione di
montagna con dei piccoli plessi scolastici, l'effetto sarebbe
ancora più devastante... questa era l'unica volontà, nient'altro,
non c'è la volontà di fare altro. Per questo abbiamo pensato subito
di condividerlo con l'intera aula, solo per fare qualcosa di serio,
poi le nostre battaglie politiche facciamole su altri temi, non su
questo.
Presidente -
La parola al Consigliere Cognetta.
Cognetta (M5S) -
Potreste, per esempio, prendere la
delibera n. 136 del 7 febbraio 2017 fatta dalla Provincia autonoma
di Bolzano...
(interruzione dell'Assessore Rini, fuori microfono)
... e copiarla. Poi ce la impugnano? Non c'è problema, gli
facciamo un contenzioso che non finisce più.
Se in tutti questi anni non siete riusciti voi a risolvere il
problema della competenza degli insegnanti, non riguarda me, uno.
Due, altra cosa molto importante: se io mi astengo su questa cosa
anziché votare contro è perché le apro un segnale politico di un
certo tipo, perché potrei anche votare contro, ma non credo che il
fatto di portare giù a Roma una mozione nella quale io mi sono
astenuto, ho votato contro o ho votato a favore cambi
l'atteggiamento dello Stato. Siete talmente tanti voi rispetto a
me! Qualcuno mi sta dicendo: "forse anche il nostro voto". Questo
vedetevelo voi. Io parlo del mio di voto, il mio voto non credo che
infici questa roba qui. Io credo che se si fanno delle proposte,
bisogna farle serie fino in fondo, complete.
Come ha annunciato la collega Certan, penso che fatta una
discussione con chi è ovviamente oggetto di questa questione (parlo
con gli insegnanti), capite quali sono le problematiche, valutate
fino in fondo quali sono le possibilità - ed è quello che faremo a
breve, noi come gruppi di opposizione -, presenteremo una
risoluzione che cerchi di dare una risposta effettiva e reale. Se
poi ci sono dei problemi relativi al fatto che non abbiamo le
competenze, allora negli anni queste competenze si cerca di averle!
Noi invece siamo immobili e passivi rispetto a quello che fa lo
Stato. Questa non è campagna elettorale, perché ve la sto dicendo
da anni questa storia. Se volessi parlare della campagna
elettorale, potrei parlare di "enne" altri temi molto più
divertenti e molto più attinenti al mio ruolo.
Président -
La parole au Président Viérin.
Viérin (UVP) -
Ci dispiace che sia un po' stato snaturato
anche in questi interventi lo spirito di questa iniziativa che non
aveva niente di partitico, né tanto meno di politico se non
nell'indirizzo di portare qui il pensiero di parecchi insegnanti
che si trovano in un momento di difficoltà.
Quante mozioni abbiamo provato qui sulla Catalogna, sulle donne
prigioniere, sul Tibet, non contavano niente? O si affermava in
quest'aula un principio? Abbiamo incontrato gli insegnanti,
sollecitati da alcune organizzazioni sindacali, è stato fatto
girare un testo che noi abbiamo semplicemente cercato di vedere di
portare in quest'aula - come ci eravamo impegnati con gli
insegnanti - per sottoporlo a tutte le forze politiche, ma nessuno
pretende che tutte le forze politiche aderiscano. Diciamo solo che
maggiore è il consenso su questo atto, che è tecnico e di indirizzo
politico, più forte è il pensiero che si porta fuori dai nostri
confini. E poi arriverò anche sulla regionalizzazione, stia
tranquillo collega Cognetta, perché la regionalizzazione nei nostri
programmi l'abbiamo messa. Noi non abbiamo mai detto... poi vedremo
anche i programmi che presenterete, al di là di farvi scegliere i
candidati fuori Valle invece che sceglierli voi qui, non so se
questo è tanto autonomia e ci dispiace, e si potrebbe parlare di
politica, ma qui non si fa politica, qui abbiamo preso un testo
condiviso che era stato fatto girare, e può essere un testo
migliorabile, era migliorabile nella misura in cui l'abbiamo fatto
girare. Ognuno poteva portare le modifiche, collega Certan; se
c'erano delle questioni che non andavano, potevate modificarlo e,
una volta modificato, si condivideva.
Qualcuno lo vuole votare, altri non lo vogliono votare? Noi
faremo la battaglia lo stesso, perché le battaglie si fanno se si
crede in certi principi e noi crediamo che questa ingiustizia sia
un'ingiustizia che da anni esiste, oggi purtroppo c'è un po' di
fretta, perché è stata sancita da una sentenza e noi speriamo che
anche il messaggio del Consiglio regionale possa essere portatore,
nell'insieme di un dibattito nazionale... e voi avete anche
tantissimi Parlamentari a Roma, potreste anche darci una mano in
questo senso, noi ne abbiamo uno alla Camera e uno al Senato,
contiamo pochissimo purtroppo, però la battaglia la facciamo lo
stesso.
Per quanto riguarda la questione della delibera, lei dice cose
non vere, perché non bisogna venire qui a dire: "fate la delibera",
perché noi abbiamo il DPR del 1975 che sancisce il fatto che noi
finanziamo interamente, sosteniamo tutta la nostra scuola, ma che
purtroppo c'è un contratto nazionale. È stato mai dibattuto? Ne
parlava già Corrado Gex della regionalizzazione della scuola, non
ci sono mai state le condizioni di condivisione con tutto il mondo
sindacale: i lavoratori cioè gli insegnanti, perché queste scelte
le potremmo anche fare d'imperio, ma credo che vadano fatte di
concerto con chi lavora nella scuola, non noi qui che pontifichiamo
e poi magari non ci facciamo neanche un giorno nella scuola, se non
sui banchi di scuola magari con risultati così e così.
Quello che voglio dire io è che qui si fa una battaglia di
principio. Nessuno ha voluto mettere il cappello, sennò l'Assessore
avrebbe presentato la sua risoluzione ed era la risoluzione
dell'Assessore. Siamo venuti qui, abbiamo detto: ci facciamo
portavoce di una sensibilità e di una problematica che tutti
conoscono, ci sono i comunicati della CGIL, ci sono state le prese
di posizione del SAVT, ci sono i sindacati... ci sono delle
sfumature, ma tanti hanno sostenuto questa causa. Abbiamo detto
portiamo in aula la risoluzione, la facciamo prima vedere a tutti e
non tutti l'hanno condivisa, perché qui bisogna decidere se il
quadro lo facciamo bianco, sfumato, rosa o verde e poi alla fine
non si fa il quadro: questo è il problema. Non veniamo quindi
almeno a dire che non è campagna elettorale!
Président -
La parole à la collègue Certan.
Certan (ALPE) -
Presidente Viérin, non abbiamo detto che
siamo contrari a quanto è stato scritto. Bisognerebbe però, a mio
avviso... perché ci sono diverse modalità di rappresentare le
predette istanze che qui non sono specificate, perché ci sono
varianti diverse, a seconda delle quali e a seconda di che cosa si
propone, si vanno a toccare... nelle GAE non ci sono gli stessi
insegnanti, quindi, a mio avviso, il discorso che - mi rendo conto
- è veramente imminente, nel senso che è a seguito di una sentenza
che bisogna... purtroppo però non è tecnico, Presidente Viérin, è
proprio il contrario, è solo politico. Purtroppo di tecnico qui non
c'è più niente, perché era tecnico prima, tant'è che noi avevamo
chiesto un incontro per tutto l'organico, ma non lo abbiamo fatto
con il Ministero... ma non è per niente tecnico, è politico, perché
se si riuscirà... tant'è che l'unica istituzione che potrà prendere
in mano la cosa è la Conferenza Stato-Regioni...
(interruzione di un Consigliere, fuori microfono)
... con il Ministero, certo, ma anche con la Conferenza
Stato-Regioni perché a livello solo di Ministro non si può più
intervenire in questo momento... non è tecnico, è essenzialmente e
solo politico e a seconda di come verranno rappresentate le
predette istanze... Noi ci asteniamo, come lei prima, Assessore...
Presidente, avete detto di non essere contrari di andare a rivedere
la legge, ma ci asteniamo. Noi non è che impediamo, anzi siamo
sicuri che su questo si farà il possibile, ma purtroppo ci sono dei
passaggi molto più precisi che andrebbero dettagliati e, a nostro
avviso, non sono stati fatti.
Condivido poi anche quanto detto dal collega Cognetta che questa
battaglia sullo stato giuridico purtroppo si deve fare adesso per
magari il prossimo anno. Noi dobbiamo farlo. Ripeto: qualcuno dice
non è vero, invece nella scuola è anche una questione di organico,
è quasi sempre anche una questione di organico.
Sul resto, Presidente Viérin, non faccia passare l'informazione
che noi non vogliamo sostenere gli insegnanti, anzi nella
graduatoria le problematiche delle GAE sono purtroppo problematiche
che ci tiriamo dietro per una questione di leggi nazionali ben
prima, da quando comunque il Governo Renzi ha iniziato con
graduatorie, concorso, eccetera, e non tengono conto assolutamente
né della continuità didattica... dell'anzianità in parte ma non
completamente. Benissimo quindi, noi non ci opponiamo a questa
risoluzione, però faremo le considerazioni in modo più preciso. Non
siamo contrari, ma non può essere, a mio avviso, votato così.
Per precisare ancora di più, non volevo tediare troppo, ma ad
esempio per quanto riguarda il secondo punto: "chiedere al
Ministero dell'istruzione l'adozione di un provvedimento
legislativo..." dove si parla di un concorso
ad hoc
per i
precari storici abilitati e iscritti nelle graduatorie, credo che
non sia neanche possibile... comunque ci asteniamo.
Président -
S'il n'y a pas d'autres interventions, je
soumets au vote la résolution. La votation est ouverte. La votation
est close.
Présents: 32
Votants: 19
Pour: 19
Abstentions: 13 (Bertin, Borrello, Certan, Chatrian, Cognetta,
Fosson, Gerandin, Marquis, Morelli, Norbiato, Padovani, Restano,
Roscio)
Le Conseil approuve.
Considéré qu'il était le dernier point à l'ordre du jour, le
Conseil est terminé. Bon après-midi.
---
La réunion se termine à 13 heures et 42 minutes.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK