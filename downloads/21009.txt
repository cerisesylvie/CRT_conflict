Consiglio Regionale della Valle d'Aosta - Oggetto del Consiglio n. 977 del 1° dicembre 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 977 del 1° dicembre 2004 - Resoconto
OBJET N° 977/XII - Suite de l'examen de la loi de finance et de
la loi de budget pour l'année 2005. (Examen des annexes)
Presidente - Iniziamo con l'esame del bilancio di previsione per
il 2005, che viene esaminato pagina per pagina. Subito vi sarà
l'esame della parte relativa all'entrata, successivamente la parte
relativa alle spese, in seguito gli allegati.
Pagina 1. Pagina 2. Pagina 3. Pagina 4. Pagina 5. Pagina 6.
Pagina 7. Pagina 8. Pagina 9. Pagina 10. Pagina 11. Pagina 12.
Pagina 13. Pagina 14. Pagina 15.
Sulla pagina 16 la parola alla Consigliera Squarzino
Secondina.
Squarzino (Arc-VA) - Nel capitolo 4617 si parla della gestione
di asili nido, nonché di micronidi nei luoghi di lavoro, volevo
capire questi fondi del 2004 se ci sono stati dati, come sono
spesi, se l'Assessore al bilancio ha delle notizie più certe
rispetto alle mie per quanto riguarda il futuro dei micronidi
aziendali, perché in questi giorni nelle discussioni che hanno
accompagnato la preparazione del maxi emendamento e l'indicazione
di più possibili soluzioni, una delle misure che era stata
individuata era proprio quella di togliere i finanziamenti per gli
asili nidi aziendali. Mi sono chiesta: ma allora che fine farà
l'asilo nido aziendale che è stato pensato dentro l'USL, che fine
faranno altri eventuali asili nido aziendali che potrebbero sorgere
in Valle d'Aosta proprio sulla base di finanziamenti statali?
Presidente - La parola all'Assessore alla sanità, salute e
politiche sociali, Fosson.
Fosson (UV) - Ha ragione, questi soldi sono stati presi e
trasferiti all'USL per il nido aziendale, di cui è stato fatto il
concorso adesso per gli educatori professionali. Abbiamo avuto un
ritardo perché l'USL non trovava una sede idonea per fare questo
nido aziendale, in via Parigi. L'apertura del nido è prevista per i
primi giorni di gennaio per 30 bambini. Come le dicevo, siamo in
attesa dell'espletamento del concorso fatto. Mi risulta che l'anno
prossimo... nella finanziaria vi sia un ulteriore finanziamento per
i nidi aziendali, infatti è una norma finanziaria che abbiamo già
diffuso alle cooperative per vedere se sono interessate al nido
aziendale. Questo è sicuramente uno dei percorsi che stiamo
intraprendendo per risolvere il problema degli asili nido; comunque
per i primi di gennaio questi soldi, già trasferiti all'USL,
daranno la possibilità di iniziare tale nido aziendale.
Presidente - Pagina 17. Pagina 18. Pagina 19. Pagina 20. Pagina
21. Pagina 22. Pagina 23. Pagina 24. Pagina 25. Pagina 26. Pagina
27. Pagina 28. Pagina 29. Pagina 30.
Sulla pagina 31 la parola alla Consigliera Squarzino
Secondina.
Squarzino (Arc-VA) - Capitolo 5905: qui volevo capire la
riqualificazione funzionale e ambientale dello stabilimento ittico
regionale di Morgex e La Salle ha altri finanziamenti, vi sono dei
fondi per questo stabilimento oppure, conclusa la legge, con tale
residuo si chiude tutto e in questo caso perché?
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - Si concludono i lavori già programmati, devo
dire però che vi è una fase di ulteriore approfondimento rispetto
non solo all'area stabilimento ittico, ma al complesso dell'area
del "Marais". Non è escluso che nella progettazione esecutiva
dell'area del "Marais" si vada a ripensare la destinazione del lago
a monte, per intenderci, che verrebbe ricompresa nella parte dello
stabilimento ittico, però siamo in fase di studi preliminari.
Presidente - Sulla pagina 32 la parola al Consigliere
Riccarand.
Riccarand (Arc-VA) - La mia domanda all'Assessore alle finanze è
come mai questo ammontare di tali trasferimenti dei fondi del
bilancio dello Stato viene sistematicamente sottostimato ogni anno,
nel senso che nel preventivo 2003 erano stati previsti 30 milioni
di euro, a consuntivo sono stati 50 milioni di euro, nel preventivo
dello scorso anno 2004 erano previsti 32 milioni di euro e vedo
nell'assestato 2004 che siamo a 45 milioni di euro, quest'anno
prevedete una competenza di 27 milioni di euro che palesemente,
rispetto all'entrata storica, è fortemente sottostimata. Capisco
che avete la preoccupazione di non far vedere una generosità di
trasferimenti statali, però qui siamo in un bilancio di previsione
e bisogna fare una previsione che sia realistica; è un dato
sistematico tale sottostima di questa intera categoria.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Da questo punto di vista, le previsioni
purtroppo le dobbiamo fare con i criteri della contabilità
pubblica, quindi la legge di bilancio ci impone non di fare delle
previsioni di buon senso, ma delle previsioni che hanno dei
supporti documentali e previsioni che si fondano su comunicazioni o
rilevazioni. Non avendo questo, dobbiamo avvalerci degli ultimi
dati e poi in fase di determinazione degli importi via via
aggiorniamo. Non vi è quindi una volontà di occultare, ma è solo
che i dati inseriti sono gli unici che possiamo documentalmente
sostenere, perché non abbiamo documentazione precisa. Sono tutti
atti che sono in formazione questi trasferimenti, perché discendono
da una serie di provvedimenti che lo Stato fa in questo ambito...
altre addirittura non le prevediamo neppure... lo abbiamo scritto
in bilancio: alcuni trasferimenti di fondi statali che sappiamo che
ci saranno, ma non sono documentabili, non possiamo neanche farli,
quindi mettiamo: zero. È proprio un discorso di contabilità
pubblica, non vi è nessuna volontà oscurantista.
Presidente - Pagina 33. Pagina 34. Pagina 35. Pagina 36.
Sulla pagina 37 la parola al Consigliere Tibaldi.
Tibaldi (CdL) - Vorrei avere alcune delucidazioni in merito ai
proventi di cui ai capitoli 8200 e 8250, diritti di segreteria,
diritti annuali che sono relativi ai servizi connessi al registro
delle imprese e ai vari registri e albi camerali. Abbiamo
l'assestato 2004 che complessivamente fra il capitolo 8200 e il
capitolo 8250 somma a 3,155 milioni di euro, in competenza invece
abbiamo solo 1.700.000 euro per l'esercizio 2005. Vogliamo sapere
alcune motivazioni in merito a questa diminuzione del valore del
capitolo 8250, assenza di cifre sulla competenza del capitolo 8200,
nonché se questi due capitoli nel momento in cui verranno
trasferite le funzioni... e, secondo quello che diceva l'Assessore,
tale ipotesi dovrebbe avverarsi nel 2005... se questi valori
costituiranno parte o la quota integrale delle risorse finanziarie
da assegnare alla Camera valdostana delle imprese e delle
professioni.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Qui vale esattamente quello che ho detto
prima, cioè quello che mi ha chiesto il Consigliere Riccarand sulle
previsioni di entrata: anche qui il titolo giuridico che abbiamo, o
è assente, o si riferisce... per il primo, dove non abbiamo messo
niente, infatti ho detto sui fondi dello Stato che, se non abbiamo
un titolo giuridico, non possiamo mettere nulla, e, se abbiamo
degli ultimi dati consolidati, ci rifacciamo agli ultimi dati
consolidati che sono certi per il criterio della prudenza e per il
rispetto della contabilità pubblica. Questi sono i riferimenti; là
vi è il principio, ma il criterio per definire la previsione non
esiste, nel senso che per l'assestato 2004, ovviamente non essendo
ancora il 2004 concluso, dobbiamo andare a prendere gli ultimi dati
che saranno quelli del 2003, dal riferimento che è quello
dell'ultimo anno utile, chiuso... certo che è il 2003, quindi il
2004 non si è chiuso, non può essere un riferimento; in corso
d'anno, nel momento in cui avremo chiuso definitivamente il 2004,
si aggiornano le previsioni.
Presidente - La parola al Consigliere Tibaldi.
Tibaldi (CdL) - Se gentilmente l'Assessore mi risponde anche
alla seconda domanda che avevo posto: se questi proventi saranno
una quota delle risorse appannaggio della Camera valdostana delle
imprese, quando sarà funzionante.
(l'Assessore Marguerettaz risponde fuori microfono)
Presidente - Pagina 38.
Sulla pagina 39 la parola al Consigliere Frassy.
Frassy (CdL) - Riteniamo che il capitolo 8600 sia il capitolo
sul quale dovrebbero confluire i canoni di locazione anche dei vari
immobili a destinazione produttiva, che sono stati oggetto di
ricognizione dei canoni e sono stati anche oggetto di
rideterminazione in sede di modifiche legislative che avranno
decorrenza dal 1° gennaio 2005. Andando a vedere qual era la
situazione sul bilancio dello scorso anno vediamo che la competenza
che si stimava per il 2004 era di 2 milioni di euro e così è
rimasta la competenza che si stima per il 2005. Questa stima non
può non lasciarci indifferenti e non suggerirci qualche
preoccupazione, perché i residui stimati in 15,1 milioni di euro si
avvicinano a quella stima che avevamo fatto allora in 40 miliardi
di vecchie lire.
Ci sembrava di aver capito che vi fosse l'intendimento da parte
della Giunta di andare a recuperare quelle che erano per così dire
le "sofferenze", comunque situazioni pregresse di morosità. Il
fatto di vedere però che la competenza sia rimasta fissa a quota 2
milioni di euro ci fa dubitare sulla concreta realizzazione di
questa volontà politico-amministrativa perché, a fronte di una
situazione che fino a pochi mesi fa vedeva la maggior parte delle
aziende morose e a fronte di una "situazione" che con molte
difficoltà sta cercando di recuperare una correttezza e correntezza
nel senso di corrente pagamento dei canoni di locazione, sarebbe
legittimo aspettarsi un aumento delle competenze. La prima domanda
che ci poniamo perciò è come mai la previsione rimane a quota 2
milioni di euro, come era già nello scorso anno, tenendo presente
che nello scorso anno erano pochissimi i contratti regolarizzati
con tanto di previsione di pagamento e sui residui vorremmo capire
se questi sono il frutto dei contratti già sottoscritti o se sono
frutto di altre considerazioni, cioè vorremmo capire qual è ad oggi
lo stato dell'arte nella previsione degli incassi del 2005.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Per quanto attiene le previsioni, dal punto
di vista della previsione viene mantenuto quello che è stato
previsto per il 2004, tanto che non è intervenuta nessuna modifica
dal punto di vista della competenza del maturato. Dal punto di
vista delle previsioni di cassa, che sono le previsioni di incasso,
il Consigliere trova che vi sono non i 2.000 di competenza, ma 10
milioni: cosa vuol dire? Vuol dire che viene previsto di incassare
dei 17 milioni, che sono i 15 milioni di residuo più i 2 milioni
della competenza, 10 milioni, facendo una previsione...
(interruzione del Consigliere Frassy, fuori
microfono)
... se lei prende il bilancio, dal punto di vista della
previsione di cassa dello scorso anno, vi era questa previsione che
differisce - lei ha il dato, io non ce l'ho, di 500 mila -; dal
punto di vista della pratica, lei sa che quest'anno si rifanno le
previsioni con un approccio di cassa più approfondito. Essendo alla
fine dell'anno e avendo la percezione di quali sono le situazioni
che andranno in contenzioso e sapendo quali sono i contratti
sottoscritti con un piano di rientro garantito da fideiussioni, lei
capisce che la previsione per avvicinamento assume una
determinatezza diversa, quindi ecco perché oggi, ad un mese dalla
chiusura delle pratiche, abbiamo la sensazione di quali sono le
situazioni che andranno in contenzioso e quali sono i piani di
rientro formalizzati.
Presidente - Pagina 40.
Sulla pagina 41 la parola al Consigliere Frassy.
Frassy (CdL) - Sul capitolo 9520, "Somme dovute alla Regione da
amministratori e da dipendenti regionali a titolo di recupero in
esecuzione di sentenze di magistrature varie", vi è un assestato di
75.000 euro, residui per 1.900.000 euro e una competenza stimata in
100.000 euro, la cassa è di 1.300.000 euro, vi sono 600.000 euro
che non sono stimati in cassa rispetto ai residui. Vorremmo capire
innanzitutto i residui su che tipo di situazioni sono in
"sofferenza", userei questo termine, e se sono in corso delle
azioni di esecuzione forzata, perché, essendo somme dovute,
immaginiamo siano somme certe, nel senso che siano state stimate a
seguito di sentenze che sono passate in giudicato, perciò vorremmo
capire quali sono le situazioni "incagliate" rispetto a questa
cifra importante di 1.900.000 euro.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Qui mi riservo di darle il dettaglio. Dal
punto di vista pratico, credo che in questo capitolo vi siano tutte
o cause per dei contenziosi, oppure dei recuperi dal punto di vista
retributivo. Le ricordo le indennità di francese, le liquidazioni
che vi sono su tutta una serie di dipendenti, per cui non tutti
hanno una capacità...
(interruzione del Consigliere Frassy, fuori
microfono)
... la questione è rappresentata dal fatto che sono state pagate
delle liquidazioni e quindi degli importi importanti che all'atto
della richiesta di restituzione di somme importanti non hanno
trovato i soggetti con una disponibilità liquida tale da permettere
un pagamento pronto. Lo dico per una questione personale, un
parente in famiglia addirittura anche morto si è visto richiedere
dopo "tot" anni il rimborso di una quota parte della liquidazione
percepita indebitamente. La Regione ha richiesto la restituzione,
quindi, a fronte di questo tipo di operazione, non tutti hanno il
reddito tale per rifondere, quindi le previsioni credo si fondino
su tale tipo di processo. Le darò poi il dettaglio.
Presidente - Sulla pagina 42 la parola al Consigliere
Riccarand.
Riccarand (Arc-VA) - Il capitolo 9750 riguarda i rimborsi da
parte dei comuni delle spese per il trattamento e lo smaltimento
dei rifiuti solidi urbani presso il centro di Brissogne. Ora, nella
competenza del 2005 e degli anni successivi vi è un incremento di
questa entrata e un progressivo incremento anche rispetto
all'assestato 2004. Questa cosa è piuttosto strana, perché dovrebbe
essere esattamente il contrario: siccome sappiamo che i comuni
rimborsano alla Regione secondo 3 "tranche" a seconda della
percentuale di raccolta differenziata, dal momento che la spinta è
quella di arrivare almeno al 35%, e tutti i comuni dovrebbero
arrivare almeno nel 2005-2006 al 35%, questa cifra dovrebbe essere
notevolmente inferiore, perché vi è un quantitativo minore che va
in discarica e poi i comuni rimborsano di meno alla Regione, quindi
dovrebbe esserci un "trend" di decrescita e non di incremento di
questa voce. Vorrei capire qual è la volontà politica che vi è
dietro, a meno che non si vogliamo mantenere questi livelli del
35%, però smentirebbe tutto l'indirizzo che si è detto che si vuole
incrementare, visto che siamo a percentuali molto basse e sotto le
percentuali previste dal "decreto Ronchi".
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Adesso faccio anche qui l'approfondimento,
ma mi pare che le strutture dell'Assessorato del territorio su
questo incremento abbiano fatto un ragionamento di aumento di
tariffa, quindi questo trasferimento è incrementato non in virtù di
scelte, ma per un semplice aumento tariffario.
Presidente - Pagina 43. Pagina 44.
Sulla pagina 45 la parola al Consigliere Tibaldi.
Tibaldi (CdL) - L'Assessore ne ha già parlato in sede di
relazione, illustrando il bilancio, ma vorrei avere qualche
elemento in più di valutazione sul capitolo 9905, in fondo alla
pagina dove si fa riferimento al recupero di 30 milioni di euro
come somma che giace sulla gestione speciale "Finaosta", che
servirà per finanziare in parte la funivia del Monte Bianco.
Relativamente a questo capitolo la Regione nel 2005 prevede di
prelevare questa cifra per dare avvio ai lavori di rifacimento, ma
qual è la somma integrale che giace su gestione speciale
"Finaosta", di cui noi preleviamo solamente questi 30 milioni? Qual
è la situazione che residua nel bilancio "Finaosta" su questo
capitolo?
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Il recupero di questi 30 milioni è un
recupero del fondo speciale presso "Finaosta", è una quota parte
ovviamente; glielo faccio avere perché qui iscriviamo 30. Se prende
la rendicontazione di "Finaosta", lei ha esattamente la consistenza
del fondo in gestione speciale della Regione presso "Finaosta".
Presidente - Pagina 46. Pagina 47. Pagina 48. Pagina 49. Pagina
50. Pagina 51. Pagina 52. Pagina 53. Pagina 54.
Sulla pagina 55 la parola alla Consigliera Squarzino
Secondina.
Squarzino (Arc-VA) - Sul capitolo 10200 mi sembra che
l'Assessore abbia presentato in Consiglio o in commissione una
procedura diversa con cui attivare le modalità per vendere i beni
della Regione, dicendo che con queste nuove modalità la Regione
pensava di avere maggiori risorse. Qui vedo che, per quanto
riguarda le previsioni dei proventi delle vendite di beni immobili,
la competenza prevista come entrata è di 1 milione di euro, più o
meno come gli anni scorsi. Mi chiedo che senso ha attivare tutte le
procedure per facilitare la vendita degli immobili se non si pensa
di fatto di introitare più risorse? Perché questa cifra così bassa
come competenza per le entrate per proventi delle vendite?
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Sul capitolo 10200, sul provento vendite di
beni immobili, abbiamo approvato un piano vendite in Consiglio,
abbiamo proposto nella "legge omnibus" un sistema che crei degli
automatismi, in attesa; per quanto attiene invece gli altri
immobili di tipo industriale, lì non abbiamo un provento perché
abbiamo il conferimento per avere delle azioni. Anche lì per
intenderci le faccio l'esempio dell'assestato 2004, l'assestato
2004, nel momento in cui si perfezionasse la cessione de "l'Ecole
de neige", già crea una sopravvenienza perché già l'importo di
quell'asta è superiore, però non si è definito, quindi rimaniamo
sempre nello stesso discorso: la previsione che deve essere
prudente e non abbiamo certezza per indicare il valore
superiore.
Volevo dare poi la risposta al Consigliere Frassy. Come avevo
detto, quel capitolo era il recupero delle indennità di bilinguismo
che sono rateizzate, quindi quel piano di rientro di cassa è frutto
di quella rateizzazione di quelle indennità di bilinguismo
percepite indebitamente, che via via vanno a rientro sul capitolo
9520.
Presidente - La parola al Consigliere Frassy.
Frassy (CdL) - Per chiarezza, sul quel capitolo vi è solo
l'indennità di bilinguismo, perché non vi sono ad oggi in quel
capitolo - se vi sono, sono in altri capitoli - somme da recuperare
nei confronti... non ce ne sono in quel capitolo o non ce ne sono a
bilancio?
(risponde l'Assessore Marguerettaz, fuori microfono)
... non ce ne sono a bilancio.
Presidente - Pagina 56. Pagina 57. Pagina 58.
Sulla pagina 59 la parola al Consigliere Tibaldi.
Tibaldi (CdL) - Il capitolo 11150, accensione di prestiti e
copertura delle spese di investimento: penso siano i classici mutui
a pareggio che vengono utilizzati per chiudere il bilancio da un
punto di vista contabile però, guardando l'assestato, si vede che
non sono solo una cifra che viene iscritta nel documento contabile,
ma viene anche utilizzata perché nel 2004 finora abbiamo contratto
mutui per 141,5 milioni. La competenza vede che nel 2005 questa
previsione è in aumento. Vorremmo qualche delucidazione in più e
anche un commento su questa capacità di indebitamento della
Regione. Lei ha detto che abbiamo un "rating" che altre regioni ci
invidiamo, sarà anche vero, ma è vero che ogni anno accendiamo
mutui per completare le voci in entrata del bilancio. Vorremmo
sapere anche a quale fine potranno essere utilizzate queste
risorse.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - I 141,5 milioni sono il previsionale
assestato, non il contratto, per cui non vi è nessun mutuo che è
stato contratto. Abbiamo solo la previsione di assestamento che è
di 141,5; ad oggi non abbiamo contratto nulla, né contrarremo il
mutuo a fine anno, per cui all'atto dell'approvazione del
consuntivo lei troverà un assestato di 141,5 e un accertato di
zero. Le ho spiegato una volta che, perlomeno negli ultimi
esercizi, questo tipo di mutuo è un qualcosa che è servito a creare
quella dinamicità di un bilancio che ha delle rigidità per seguire
le regole di contabilità pubblica quindi, avendo un mutuo che pone
la Regione nella condizione di poter fare più impegni, via via
riusciamo a smobilizzare più risorse, senza la necessità di
contrarre effettivamente mutui. Non abbiamo fatto nessun
indebitamento, sto dicendo che questo mutuo a pareggio permette in
fase previsionale di avere una capacità di spesa importante,
dopodiché, come lei ben sa, il meccanismo della spesa non sempre
riesce a portare a conclusione tutti i progetti, quindi il fatto di
averne previsti in abbondanza in virtù della copertura del mutuo
permette quella dinamicità e l'utilizzo di tutte le risorse.
Presidente - Pagina 60. Pagina 61. Pagina 62. Pagina 63. Pagina
64. Pagina 65. Pagina 66. Pagina 67. Pagina 68.
Sulla pagina 69 la parola al Consigliere Riccarand.
Riccarand (Arc-VA) - Nel riepilogo vedo che sull'avanzo di
amministrazione non vi è nulla sulla competenza; mi chiedo come mai
non viene previsto nulla sulla competenza dal momento che
sull'assestato sono previsti ben 228 milioni di euro al 10
settembre 2004, quindi una quota almeno pari dovrebbe essere
inserita anche in competenza.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - L'assestato 2004 è in realtà l'avanzo di
amministrazione che abbiamo determinato nel 2003, quindi, per
mettere una cifra di competenza nella competenza 2005, dovremmo
fare una previsione dell'avanzo di amministrazione 2004, che non è
stato ancora determinato, né determinabile, perché abbiamo tutti
gli accertamenti da fare, quindi non è possibile in questo momento,
tanto che nell'assestamento di bilancio facciamo esattamente
quell'attività ricognitiva e con l'approvazione del bilancio 2004
determiniamo l'avanzo e lo inseriamo. È presumibile quindi che nel
2004 vi sarà un avanzo, ma oggi, dal punto di vista previsionale,
non è possibile inserirlo perché lei, come ben sa, ha tutte le
previsioni di assestamento, poi abbiamo gli impegni e poi dobbiamo
andare a vedere se vi sono state le liquidazioni o meno, vi sono
tutte le ricognizioni sui residui perenti o non perenti, quindi non
è possibile fare diversamente.
Presidente - La parola al Consigliere Riccarand.
Riccarand (Arc-VA) - Non sono convinto della risposta
dell'Assessore, anche perché cosa è successo sul bilancio 2004? Che
noi ad un certo punto abbiamo verificato con il consuntivo 2003 un
avanzo di amministrazione di 200 milioni di euro e lo abbiamo
applicato al bilancio di previsione 2004, però se andiamo a vedere
il bilancio di previsione 2004... non vi era niente sulla
competenza. Secondo me, non è giusto dal punto di vista
previsionale, perché facciamo un bilancio con una previsione di
entrata e 200 milioni non sono "roba" da poco. Qui abbiamo il
"bianco" della competenza: zero, e sappiamo che qui,
presumibilmente - siamo in sede previsionale -, avremo 200 milioni
di euro in più nel corso del 2005, che applicheremo al bilancio
2005.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Se lei mi dice: "facciamo un'ipotesi",
possiamo starci, dal punto di vista delle regole della contabilità
pubblica fare una previsione oggi dell'avanzo di amministrazione
dell'esercizio 2004 ad esercizio non concluso, con tutta la
ricognizione dei residui perenti non fatta, diventa un'opera
decisamente ipotetica. Dopodiché sono d'accordo con lei nel dire
che vi sarà un avanzo di amministrazione, proprio per il gioco dei
residui, ma oggi non è determinabile. Storicamente è sempre stato
fatto così, non abbiamo mai inserito nella competenza in sede di
bilancio previsionale l'avanzo dell'anno in corso non ancora
concluso, mai è stato fatto, tant'è che noi l'avanzo lo applichiamo
dopo l'approvazione del bilancio consuntivo.
Presidente - Pagina 70. Pagina 71. Pagina 72.
Sulla pagina 73 la parola al Consigliere Lattanzi.
Lattanzi (CdL) - Per cercare di dare un contributo alla
chiarezza della contabilità, visto che abbiamo speso una giornata e
tutti gli interventi hanno commentato quel famigerato impatto della
spesa corrente sul bilancio regionale, che sappiamo essere su
questo bilancio del 67,91% per il 2005... non siamo alla pagina 73,
siccome la pagina 73 inizia al principio delle spese... volevo
finire quel ragionamento sulle spese correnti, sulle quali ci siamo
articolati tutti la giornata per onestà delle cifre, perché così
almeno abbiamo un unico riferimento sul "tendenziale" di questa
amministrazione. Commentavamo, Assessore - e anche lei lo ha fatto
in risposta alle nostre dichiarazioni -, l'incidenza delle spese
correnti sul bilancio: sul 2005 è del 67,91%, del 69,05% per il
2006 e del 69,42% per il 2007. Abbiamo un bilancio che per il
triennio è sostanzialmente stabile, quindi il ragionamento che vado
a fare adesso sulle spese correnti e sull'impatto percentuale delle
spese correnti e sulla massa del bilancio vale per il 2005, ma lo
teniamo buono per il triennio.
Io ho preso il dato che lei ha citato del 2000 e ho voluto
essere corretto, non ho preso quello del 2001, perché quello era
"drogato" dall'importante cifra degli investimenti dell'alluvione e
non mi sembrava corretto utilizzare questo dato, dove vi era un 47%
delle spese correnti sul 52% degli investimenti; prendiamo pure
quello di un esercizio normale, legge n. 59 del dicembre che
avevamo commentato nel bilancio del dicembre 1999 e che descriveva
il bilancio 2000. Nel bilancio 2000... per chiarezza parlerò in
miliardi, così abbiamo risolto il problema... avevamo un bilancio
del 2000 che pareggiava, escluse le contabilità speciali e le quote
capitali per rimborso prestiti, così stiamo sul bilancio pulito,
2.085 miliardi. Oggi abbiamo un bilancio che pareggia invece su
2.800 miliardi, quindi abbiamo avuto in questi 4 anni un aumento di
800 miliardi sulla massa del bilancio; avevamo 2.000 miliardi a
disposizione nel 2000, abbiamo 2.800 miliardi circa nel 2005.
Le spese correnti che all'epoca impattavano per il 64%, erano
pari a 1.346 miliardi. Oggi abbiamo in miliardi 1.900 miliardi
circa, sono 550 miliardi in più di spese correnti in valore
assoluto. Le spese sono aumentate del 40%, perché se lei fa 550
miliardi diviso 1.346, le viene circa 40%. Io faccio gli "sforzi"
dell'inflazione, ci metto tutta la buona fantasia, ma mi diventa
difficile immaginare una progressione che... compresa solo
l'inflazione oppure un rincaro delle spese normali, contrattuali...
tutto quello che ci vuole, pari a 550 miliardi. Qual è la verità
invece? È nei numeri, perché le verità sono relative, ma
fortunatamente i numeri sono numeri e i numeri ci dicono che,
mentre il bilancio è cresciuto del 40% in 5 anni, abbiamo avuto
anche le spese correnti che sono cresciute del 40%, quindi che
hanno assorbito buona parte di quegli 800 miliardi che oggi avremmo
in più. Infatti di 800 miliardi che abbiamo in più 550 miliardi in
più sono solo di spese correnti cioè, mentre gli investimenti
crescono del 21, perché avevamo nel 2000 739 miliardi di
investimenti, pari al 35% del bilancio, oggi abbiamo meno
percentuale - 32% -, ma più cifra in valore assoluto, cioè abbiamo
900 miliardi circa di investimenti, cioè gli investimenti crescono
del 21, le cifre destinate... allora, mentre il bilancio generale
cresce di 800 miliardi, la spesa corrente cresce più delle spese
per gli investimenti.
Se guardiamo le percentuali, abbiamo il 2-3% in più, se
guardiamo i soldi abbiamo una macchina burocratica che "esplode" di
spesa, perché se avessimo mantenuto la spesa corrente del 2000 -
non del 1950 -, mettendoci anche l'inflazione del rinnovo
contrattuale indicizzato, oggi potremmo avere, invece che 1.346
miliardi di spese, 1.500-1.600 miliardi di spese, invece no, ne
abbiamo 1.900! Le spese quindi corrono più degli investimenti, si
"mangiano" tutta la crescita del bilancio che da 2.000 è passato a
2.800 miliardi, ma questa Regione, quando cresce la disponibilità,
è più spendacciona con i "figli" che ha in casa. È come se una
famiglia, vedendo crescere il proprio reddito, continua ad
aumentare le spese fisse correnti, senza né risparmiare, senza - in
questo caso - investire per creare future nuove risorse. Questo
dicevamo noi oggi. Lei è stato molto bravo, ha giocato sulle
percentuali ma, siccome non abbiamo "l'anello al naso", siamo
andati a guardare i numeri: 550 miliardi in più di spese
correnti.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Non voglio "mettere gli anelli" a nessuno,
tanto meno al naso, tanto meno a lei! Da un certo punto di vista,
lei fa una dichiarazione che è corretta nel momento in cui dice che
le spese correnti aumentano di più rispetto alle spese di
investimento, ma sto dicendo in valore assoluto che dal 2000 al
2005 le spese correnti sono aumentate di 264,114 milioni, mentre
gli investimenti sono aumentati di 71,329 milioni. Lei ha
arrotondato, ha detto 800 miliardi, in realtà sono molti di meno,
nel senso che il totale delle spese è aumentato di 335 milioni, di
queste, come le ho detto, 264 sono quelle correnti. Dopodiché le
dico quali sono le voci in valore assoluto che sono aumentate di
più, così poi lei giudicherà se sono discrezionali o meno.
Interessi per l'ammortamento mutui, acquisto centrali, fondo per la
ricostruzione, contributi dello Stato per l'ammortamento mutui post
alluvione, sono aumentati di 27 milioni di euro, la spesa sanitaria
di 87 milioni, quindi, quando qualcuno dice che le spese correnti
sono "cattive", se poi uno gli spiega che le spese correnti sono
per curarlo, dice: "allora qui stiamo facendo delle cose strane",
ma 87 milioni sono per le spese sanitarie, Consigliere Lattanzi!
Finanza locale senza vincolo, che sono quelle correnti della
finanza locale, 23 milioni; politiche sociali 5,352 milioni,
personale regionale 36 milioni, personale docente 5,774 milioni.
Era per descriverle che, da questo punto di vista, il processo non
è un processo che ha visto gli amministratori precedenti, né quegli
attuali fare delle stravaganze, queste sono delle spese che hanno
in sé degli automatismi che portano in valore percentuale ad una
differenza del 3%. È chiaro che il 3% calcolato su 1,412 miliardi
di euro dà questi valori assoluti, ma la proporzione rispetto
all'allocazione delle risorse non ha avuto una rivoluzione; se poi
entra nel dettaglio, capisce perché vi è stata quella evoluzione.
Non vi è quindi anche qui un'attività per "cambiare le carte", sono
dati che nel medio termine forse possiamo cambiare con un processo,
ma non nel breve.
Presidente - La parola al Consigliere Lattanzi.
Lattanzi (CdL) - I numeri sono numeri, è vero, però dentro
quelle cifre che lei ha detto bisognerebbe andare a vedere, quando
lei dice: "il personale è aumentato del...",
no, il
personale non ha ricevuto aumenti di stipendio pari ai 36 milioni
di euro, quello che è aumentato sono le spese del personale
esterno, quello che è aumentato, visto che il numero ufficiale non
cambia, ma quello globale in realtà cambia, non è l'indicizzazione
degli stipendi, ma aumenta il numero delle persone che coinvolgete
e pagate nell'apparato pubblico. Quando lei mi dice che è aumentata
la spesa sanitaria, no: è aumentata la spesa del personale
sanitario, perché efficienza del personale e numero del personale
non è strettamente legato, noi possiamo avere più personale e la
stessa qualità di 5 anni prima.
Vogliamo citare tutte le convenzioni che abbiamo fatto in questi
5 anni che non hanno modificato la qualità del servizio offerto, ma
hanno aumentato solo il costo. Non so se voi credete che in questi
4 anni sia straordinariamente migliorato il servizio sanitario; non
credo che... 4 anni fa stavamo discutendo sulle liste di attesa di
6 mesi, di 6 mesi erano e di 6 mesi sono rimaste! Siamo andati a 4?
È la prima volta che sentiamo parlare di tagliare, non ne ho
sentito mai parlare prima, eppure stiamo aumentando le spese nella
sanità, adesso faccio la battuta! Allora non è che lei mi sta
citando delle spese ingovernabili per esclusivi rinnovi
inflazionistici di contratto, no, lei sta commentando degli aumenti
di spesa che avete potuto decidere voi, ma non la sanità, le spese
della sanità che è cosa diversa; comunque sono sempre 550 miliardi
di lire in 4 anni; adesso guardiamo lo schemino, ma mi prenderò la
briga prima di domani di andare a vedere tutti i numeri di questi
dati che lei mi sta dicendo.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Anche lì, per darle tutti gli elementi, non
è corretto il discorso sul numero del personale, perché nel 2001 vi
è stato un aumento di 94 vigili del fuoco e 44 persone nella scuola
e le assunzioni dei vigili del fuoco sono dovute al trasferimento
dei soggetti che prima...
(interruzione del Consigliere Lattanzi, fuori
microfono)
... i 94 vigili vi erano, sono stati trasferiti...
Lattanzi -
(fuori microfono)
... no, avete scelto di
avere i vigili del fuoco in Valle d'Aosta, avete scelto di avere il
Corpo forestale in Valle d'Aosta...
Marguerettaz (UV) -... ma lei deve affrontare la cosa in modo
corretto; qui non sono state delle nuove assunzioni, vi è stata una
scelta politica, ma i vigili vi erano e sono rimasti.
Quarantaquattro persone nella scuola e lei sa che le assunzioni
nella scuola sono proporzionali al numero di alunni e al numero di
classi; quindi, da questo punto di vista, quegli aumenti del 2001
sono quelli più importanti, tanto che successivamente... e la
previsione del 2005 sul 2004 vede un aumento di 1 persona, quindi
in questo dato vi è solo il personale, non vi è il servizio, quindi
le convenzioni con l'INVA non vanno lì.
Presidente - Pagina 74.
Sulla pagina 75 la parola alla Consigliera Squarzino
Secondina.
Squarzino (Arc-VA) - Vorrei analizzare 3 capitoli: 30510, 30511,
30512, in cui si parla del lavoro straordinario del personale
professionista del Corpo valdostano dei vigili del fuoco presso il
Tunnel del Monte Bianco. A quanto mi risulta, quando è stato
redatto il piano di sicurezza per consentire il traffico in
sicurezza nel Tunnel del Monte Bianco riaperto, all'interno del
GEIE si era deciso che un'entità di vigili del fuoco prestasse
servizio al Tunnel del Monte Bianco e il GEIE si era impegnato con
la Giunta a pagare questo servizio che veniva prestato: la Regione
offre un servizio, il GEIE... invece di assumere personale suo che
avrebbe dovuto preparare... quindi era difficile dare in poco tempo
delle competenze così specifiche come quelle richieste ai vigili
del fuoco, ha stipulato un accordo per cui la Regione ha accettato
di mandare lì un quantitativo di vigili del fuoco per prestare
servizio. Quello che vorrei capire è in quale capitolo delle
entrate sono indicati i fondi che il GEIE dà alla Regione per avere
questo servizio. Qui è indicato solo il compenso del lavoro
straordinario, ma credo che i vigili del fuoco che prestano
servizio nel tunnel non facciano solo lavoro straordinario, quindi
vi sarà il lavoro ordinario e in più il lavoro straordinario:
vorrei capire dove appare il lavoro ordinario, probabilmente sarà
all'interno del capitolo del bilancio in cui viene previsto il
trattamento economico a tutto il personale regionale e via dicendo.
Vorrei però capire se anche in tali spese per il trattamento
economico normale del personale dei vigili del fuoco che prestano
servizio al Tunnel del Monte Bianco è previsto un contributo del
GEIE e quindi un'entrata nelle casse della Regione che registri
questo contributo.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Il ragionamento espresso dalla collega
Squarzino è corretto, tanto che quei valori dovrebbero essere
contenuti nella parte entrata alla pagina 41; ora non so se sono
nel capitolo 9500 o nel capitolo 9700, nel senso che sono recuperi
di somme non vincolate e vi era una convenzione sottoscritta a suo
tempo che prevedeva da parte del GEIE l'assunzione degli oneri per
l'indennità di servizio dovuta all'interno del tunnel... qui mi
danno la certezza, è nel 9500 che è il capitolo generale per il
recupero di somme sull'erogazione di spese correnti.
Presidente - La parola alla Consigliera Squarzino Secondina.
Squarzino (Arc-VA) - Sarei interessata ad avere l'entità precisa
e poi capire come mai a pagina 75 non viene indicato il capitolo di
entrata di queste spese. Vorrei capire esattamente quanto il GEIE
ha versato alla Regione e se tale somma che il GEIE ha versato è
superiore, inferiore, uguale al costo che la Regione deve sostenere
per garantire i servizi dei vigili del fuoco al Tunnel del Monte
Bianco: vorrei avere uno specchietto in cui vi sia questa
corrispondenza.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Le faremo avere quanto è previsto, per cui
quello che stiamo analizzando è un bilancio previsionale. Questa è
la previsione, se lei vuole sapere cosa è successo nel 2004, è cosa
diversa; credo che, da questo punto di vista, sono notizie
indirette, dal punto di vista degli impegni, vi è un certo tipo di
ragionamento, dal punto di vista della cassa, vi è negoziazione fra
GEIE e la società per l'effettivo pagamento nel 2004, perché i
dipendenti non penso abbiano ancora percepito quella indennità,
cioè le indennità di servizio previste credo non siano state ancora
incassate dai vigili del fuoco.
Presidente - La parola alla Consigliera Squarzino Secondina.
Squarzino (Arc-VA) - Lei mi ha detto: "probabilmente i
dipendenti non hanno ancora percepito le indennità, gli arretrati
relativamente ai compensi per lavoro straordinario, probabilmente è
questo..."
(interruzione dell'Assessore Marguerettaz, fuori
microfono)
... ma vorrei capire se nel contratto il GEIE deve solo
rimborsare un'indennità per il rischio superiore, oppure se il GEIE
è tenuto a pagare l'intero ammontare del servizio e in più
l'indennità speciale. Secondariamente vorrei capire... e a questo
proposito semmai mi farà avere domani una tabella in cui risulti
quanto nel 2003 il GEIE avrebbe dovuto versare, quanto di fatto ha
versato e se in questo caso la Regione fa qualcosa per avere i
soldi a cui ha diritto.
Presidente - Pagina 76. Pagina 77. Pagina 78.
Sulla pagina 79 la parola alla Consigliera Squarzino
Secondina.
Squarzino (Arc-VA) - Volevo fare una domanda che riguarda il
personale. Stamani nella mia relazione ho fatto riferimento a circa
400 progetti obiettivi che nel 2004 sono stati attivati;
sicuramente vi sono delle risorse per pagare questi progetti, ora
400 progetti non sono "due caramelline", quindi volevo capire da
dove vengono tratte queste risorse. Probabilmente non vi è un fondo
apposito che riguarda l'articolo 7 della legge n. 68/1989 in base
al quale vengono attivati progetti obiettivi. Non so se esiste un
capitolo per questo; se esiste, sarei contenta di conoscerlo, se
non esiste, sarei contenta di sapere come vengono reperiti i fondi
per i progetti obiettivo.
Presidente - La parola al Presidente della Regione, Perrin.
Perrin (UV) - È nel capitolo 30500, comunque è nel capitolo
generale come previsione di spesa.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Sono 3,5 milioni come previsione,
l'assestato non ce l'ho. Questo è nel capitolo 30500 il dettaglio,
la richiesta è la n. 210. Lei ha il capitolo 30500 che ha un totale
di 76,481 milioni; all'interno di questi vi sono 3,5 milioni che
sono relativi alle assunzioni a tempo determinato ai sensi
dell'articolo 7 della legge n. 68/1989.
Presidente - Pagina 80. Pagina 81.
Sulla pagina 82 la parola al Consigliere Lattanzi.
Lattanzi (CdL) - Volevo coinvolgere in questo splendido
dibattito anche l'Assessore alla cultura, perché volevo sapere
tutto questo capitolo, queste pagine 80, 81, 82 che si riferiscono
ai docenti... qual è il numero degli alunni e il numero del
personale docente.
Presidente - La parola all'Assessore all'istruzione e cultura,
Charles Teresa.
Charles (UV) - Je réponds par cœur donc à peu
près, je n'ai pas ici les donnés: il y a environ 2.000 enseignants,
16.000 étudiants (100 en plus ou en moins justement).
Presidente - La parola al Consigliere Lattanzi.
Lattanzi (CdL) - Come la ragioneria dello Stato: quasi 4 milioni
di dipendenti pubblici, quasi 2.000 docenti e quasi 16.000
studenti. No, la relazione è 1 insegnante ogni 8 alunni.
Presidente - La parola all'Assessore all'istruzione e cultura,
Charles Teresa.
Charles (UV) - Il y a presque 200 enseignants de soutien pour
les personnes handicapées et dans une société civile il y a aussi
les enseignants pour cette catégorie.
Presidente - La parola al Consigliere Lattanzi.
Lattanzi (CdL) - Come in tutti i paesi civili abbiamo anche gli
insegnanti di sostegno, così come in Italia e in Europa; la
relazione non cambia, anche in Europa hanno gli insegnanti di
sostegno e vi sono 1 insegnante ogni 15 alunni, dove credo che il
livello culturale dalle cifre dei diplomati e laureati e
dell'abbandono scolastico sia più alto dell'Italia, che è 1 ogni 9,
in Valle d'Aosta ne abbiamo 1 ogni 8, quindi dovremmo avere più
laureati e più diplomati. Non è così, purtroppo per lei; lei è
portatrice di un danno che non ha creato lei, ma lei ci dice che
spendiamo più dell'Italia e più dell'Europa in insegnanti, in
formazione e in docenti per avere un risultato inferiore all'Italia
e all'Europa in termini di laureati e diplomati. È così,
purtroppo.
Altra considerazione sulla quale lei ci potrà aiutare, il
funzionario è stato gentilissimo a precisarci che quella tabellina
del famigerato Assessore, che parlava del personale docente: nel
2000 spendevamo 77 milioni di euro e nel 2005 ne spendiamo 83
milioni di euro, quindi con un aumento di circa 6 milioni di
euro... è riferito alle voci di capitolo base ed esclude tutte le
spese aggiuntive, sempre riferibili all'istituzione scolastica,
quindi per mense, assegni di riconoscimento ex insegnanti, docenti
e scuole elementari, funzionamento fondo di previdenza, formazione,
trasferte, procedure di accesso alle qualifiche e tutto quello che
poi sono gli "optional", accessori alle voci base di cui abbiamo
parlato. Adesso sono in attesa del dato che mi sta arrivando del
2000 globale, così abbiamo una visione più giusta, speriamo che sia
la stessa pagina, se non la troviamo subitissimo... purtroppo non è
così, mi prendo qualche minuto e interverrò nuovamente sul
successivo capitolo.
Presidente - Pagina 83.
Sulla pagina 84 la parola alla Consigliera Squarzino
Secondina.
Squarzino (Arc-VA) - Voglio parlare dei capitoli 42365 e 51460.
In commissione l'Assessore all'agricoltura ha annunciato che uno
dei progetti che la Giunta ha intenzione di portare avanti è quello
di creare un'azienda forestale, che dovrebbe essere esterna alla
Regione e a cui dovrebbero essere affidati tutti quei lavori che
adesso sono affidati agli impiegati e operai forestali e agli
operai addetti agli interventi in agricoltura. Complessivamente, se
ricordo bene, i forestali - fra operai e impiegati - sono circa 900
persone e tra gli operai addetti agli interventi di programma in
amministrazione diretta sono circa 220 persone, quindi abbiamo
oltre un migliaio di persone che dovrebbero confluire in questa
azienda forestale.
La mia domanda è in prospettiva come sarà organizzato questo
bilancio? Visto che parlava di un progetto da portare avanti nel
2005, sono andata a verificare il bilancio 2006-2007 e ho visto la
stessa impostazione sia qui nell'elenco delle spese dei capitoli,
sia anche nei fondi globali, perché è vero che è stato messo nei
fondi globali quest'anno un importo di 100 mila euro per istituire
per legge l'azienda regionale per la gestione del territorio, ma la
stessa cifra è stata prevista anche per il 2006-2007. La mia
domanda allora è: ma questo progetto di azienda forestale è un
progetto "campato in aria", che lei butta lì dicendo: "in questo
triennio prima o poi lo realizzeremo", o è progetto che questa
Giunta vuole portare avanti nel 2005?
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - Confermo che è intenzione della Giunta regionale
presentare un disegno di legge entro l'anno; non significa che vi
sarà il passaggio del personale entro l'anno stesso perché la
gestione è complessa. Dal punto di vista contabile, i rilievi mossi
dalla Consigliera Squarzino sono corretti, perché formalmente non
avrebbe dovuto essere presente sul triennio la voce corrispondente
ma, dal punto di vista contabile, abbiamo ritenuto opportuno
inserirlo, perché avrebbe comunque fatto sballare i conti del
previsionale del 2005-2006, per cui, nel momento in cui venisse
utilizzato il fondo globale, i fondi verrebbero spostati sul
disegno di legge e cancellati dalle competenze 2006-2007.
Presidente - La parola al Consigliere Salzone.
Salzone (FA) - Sempre sulla questione dei forestali, non ricordo
se in fase di audizione di bilancio avevamo parlato di una
questione che portava ad una riduzione del personale della
forestale e si era toccato anche il discorso del "turnover". Volevo
capire se era intenzione dell'Assessore diminuire questo aspetto
che riguardava soprattutto il "turnover" e quindi, di conseguenza,
se ci sarà una riduzione del personale in questo settore. Lo dico
perché è un settore che va a soddisfare soprattutto situazioni di
carattere sociale e pensare ad una riduzione in questo settore mi
sembrerebbe una cosa poco opportuna.
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - In effetti in commissione è stato toccato il
tema del "turnover", perché nel 2005 vi sarà un rinnovo
contrattuale del contratto collettivo nazionale di lavoro, che
sicuramente comporterà un aumento di oneri ipotizzato nel 3%. Se
così sarà, la copertura allo stato del bilancio non permetterebbe
l'applicazione del "turnover", ma sono ipotesi di lavoro perché
dipende da quando verrà rinnovato il contratto e poi il problema
verrà esaminato in fase di assestamento. In via ipotetica allo
stato attuale non ci sarebbe la possibilità di effettuare il
"turnover", ma quando parlo di "turnover", mi riferisco al
"turnover" in senso classico, cioè malattie lunghe, maternità e
dimissioni in corso d'anno. Il bilancio già dall'anno scorso è
bloccato per quanto riguarda i numeri complessivi del personale,
non vi è stato un aumento di personale né a tempo indeterminato, né
a tempo determinato, proprio perché è una precisa volontà della
Giunta regionale "cristallizzare" la situazione per evitare false
aspettative nel momento del passaggio alla costituenda azienda,
soprattutto per quanto riguarda il passaggio dai tempi determinati
ai tempi indeterminati. È un atteggiamento di trasparenza assoluta,
è un atteggiamento di serietà rispetto a una futura gestione
dell'azienda, che dovrà essere messa in piedi "ex novo".
Presidente - Sulla pagina 83 la parola al Consigliere
Lattanzi.
Lattanzi (CdL) - Faccio una promessa all'Assessore, è l'ultimo
intervento, perché la mia volontà non è quella di "fare le pulci" a
tutte le voci di bilancio, perché credo che il giudizio politico lo
abbiamo già espresso nel dibattito generale e non voglio tediare i
colleghi e tanto meno l'Assessore, anche perché non ritengo
l'Assessore responsabile di questa differenza fra il 2000 e il
2005, però correo sì, politicamente.
La riflessione che sto facendo io... ho preso a riferimento il
personale scolastico, ma potevo prendere la sanità, i forestali e
ogni altra voce di capitolo di spesa dell'amministrazione per
dimostrare una cosa molto semplice: è evidente che qui, quando
parliamo di spese per competenze del personale docente e andiamo a
vedere di quanto è aumentato per effetto dei rinnovi contrattuali
quella voce o quel comparto e di quanto è aumentato non solo per
l'effetto dei rinnovi contrattuali, ma di tutta una serie di scelte
politiche di aumento della struttura, andiamo a vedere i numeri.
Nel 2000 le 3 voci importanti relative a personale ispettivo,
contributi diversi a carico dell'ente, assegni fissi, retribuzioni,
fondo per rinnovi contrattuali del personale ammontavano a 77
milioni di euro, nel 2005 ammontano a 92 milioni, e questo è quel
corretto sviluppo della spesa pubblica che ci sta, perché sono le
dinamiche di sviluppo della spesa; lì sono d'accordo con
l'Assessore, difficilmente si può intervenire lì quando vi sono le
retribuzioni che aumentano, tra l'altro non decidiamo neanche noi
Regione, decidono a Roma, quelle sono le dinamiche dello sviluppo
della spesa pubblica. Purtroppo per noi non sono 92 milioni di
euro, sono 97 milioni di euro, quindi abbiamo 5 milioni di euro in
più che crescono, perché intorno all'apparato... in questo caso dei
docenti, ma ripeto che potrei prendere la sanità, le spese per
l'amministrazione del turismo... la dinamica dell'apparato pubblico
cresce non solo per l'effetto di una dinamica di spesa da rinnovi
contrattuali, ma da una dinamica di scelte politiche che noi
vediamo...
(interruzione dell'Assessore Marguerettaz, fuori
microfono)
... ma è poca roba? Sono 10 miliardi! Oltre alla dinamica dello
sviluppo della spesa, sono 10 miliardi in più che crescono! Ma
questo è semplice capirlo, basta andare qui sotto il porticato,
davanti alle bacheche a vedere la fila di gente se guarda se ha
vinto il concorso, questa è la dinamica della spesa! Se fossimo
all'apparato del 2000 fermi lì, quindi solo con la situazione del
"turnover", pensionamenti... avremmo la struttura dell'apparato
burocratico che cresce per lo sviluppo delle normali dinamiche
contrattuali. Non è così, non siamo passati da 1.300 miliardi di
spesa a 1.500 miliardi di spesa, ma siamo passati da 1.300 a 1.900
miliardi; siamo cresciuti di 550 miliardi di spesa in 5 anni non
per effetto dello sviluppo della dinamica di costo, ma per effetto
di una struttura che continua ad espandersi in maniera spaventosa,
e io spero che lei dopo un anno e mezzo abbia l'opportunità di
"tirare i freni", non voglio dire arrivare alla drammatica chiusura
dei concorsi, ma almeno mettiamo in moto le risorse interne,
riqualifichiamo il personale. Stamani citavo l'apertura di molti
uffici in molti assessorati, dove vi è gente che non fa nulla, ma
non perché non ha voglia di far nulla, ma perché non ha niente da
fare, perché sono in tre a fare il lavoro di uno! Lì allora
dobbiamo creare i corsi di formazione per riqualificare il
personale e indirizzarlo laddove invece l'utente, che è il nostro
cliente, il cittadino, la famiglia, l'impresa, ha necessità di
servizio di risposta. Qui lo sviluppo della dinamica di spesa sta
crescendo al di là di un normale sviluppo e noi non ce lo possiamo
più permettere. Questo era il senso dell'intervento di stamani, che
abbiamo ribadito adesso nelle cifre, per non dire che facciamo
un'opposizione distruttiva e critica a priori, ma perché esponiamo
una preoccupazione, perché vediamo questa dinamica di crescita
della spesa che è fuori controllo! Per il docente allora aumentiamo
le spese di formazione, bisogna creare lo "staff" di quelli che
fanno la formazione, quindi occorre prendere il consulente che fa
la formazione a quelli che devono fare la formazione, ed è una
dinamica incontrollata... scelte politiche!
Presidente - Pagina 85.
Sulla pagina 86 la parola al Consigliere Tibaldi.
Tibaldi (CdL) - Assessore, capitolo 20481, quasi 6 milioni di
euro in competenza per le spese di manutenzione e gestione del
sistema informativo regionale. Se non ricordo male, il piano
triennale stanzia 60 milioni di euro dal 2004 al 2006, quindi circa
20 milioni di euro annui; qui ve ne sono solo 6 milioni a questo
titolo, cioè per manutenzione e gestione del sistema informativo
regionale. È una spesa che va in netta prevalenza nella direzione
di "INVA", immagino. I restanti 14 milioni di euro come sono
allocati: a vantaggio degli enti locali - come presumo - o in quale
direzione?
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Il capitolo 20481 ha una serie di dettagli
che sono la manutenzione e la gestione di sistemi di comunicazione,
vi è la manutenzione e gestione del sistema centrale, la
manutenzione e gestione dei sistemi di "office automation"...
questi sono gli interventi sul sistema formativo regionale, mentre
nel piano triennale abbiamo tutti gli interventi che attengono la
connettività in generale, qui abbiamo solo una parte. A pagina 126,
ad esempio, abbiamo una serie di cose, le troviamo
successivamente.
Presidente - Pagina 87. Pagina 88. Pagina 89. Pagina 90. Pagina
91. Pagina 92. Pagina 93. Pagina 94. Pagina 95. Pagina 96.
Sulla pagina 97 la parola al Consigliere Tibaldi.
Tibaldi (CdL) - Non vi sono fondi per il Comune di Saint-Vincent
per quanto riguarda gli interventi di riqualificazione della
stazione turistica e termale, come mai? È vero che vi è una legge
speciale, vi è una legge che è stata approvata nel 1998 e qui si fa
riferimento a una legge del 1996, però vi sono dei residui pari a
950 mila euro, vi è un assestato, quindi vuol dire che determinate
cifre sono state impiegate e in competenza per il prossimo anno non
vi è niente. Ci date qualche informazione in merito?
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Devo fare un minimo di cronistoria per inquadrare
la questione. Per le finalità di cui all'articolo 10 che è
richiamato qui... alla legge n. 48 era stata autorizzata per gli
anni 1997-2002 la somma complessiva di euro 20,658 milioni - 40
miliardi di lire -, che costituiva il finanziamento al 100% della
spesa. Con il 2003 è stata fatta una deliberazione con la quale i
soldi che mancano, 3 miliardi circa, li troverà nel 2006 e nel
2007, perché per il 2005, tenuto conto della capacità di spesa del
comune e quanto già in cantiere quest'anno, non vi è niente.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - In questo momento il PUD che concerne le terme di
Saint-Vincent è all'attenzione degli appositi uffici regionali; una
volta rientrato il PUD al Comune di Saint-Vincent, sarà possibile
concludere la fase preliminare del "projet financing", quindi
inizierà l'opera. La disponibilità del gruppo "ATA Hôtel" è stata
riconfermata con la presentazione dell'ultima progettazione: quella
che non comprende più le camere nella parte sovrastante le terme;
la progettazione è molto interessante, si tratta di una vasta area
termale con "beauty farm", quindi credo che ne inizierà l'opera e
che occorreranno molti anni per il suo completamento definitivo,
anche se è un completamento per fasi. Credo che realisticamente
all'orizzonte 2009 potrà essere concluso l'intero complesso. Queste
però sono delle valutazioni che sono state fatte dal Comune di
Saint-Vincent che, pur ricevendo finanziamenti regionali, è
interamente responsabile del procedimento.
Presidente - Pagina 99.
Sulla pagina 100 la parola alla Consigliera Squarzino
Secondina.
Squarzino (Arc-VA) - Rispetto al capitolo 58420, volevo chiedere
all'Assessore alla sanità se in questi 2.200 milioni di euro che
vengono trasferiti ai comuni e ai consorzi per le spese di gestione
degli asili nido sono compresi anche i fondi a cui possono
attingere gli enti locali per servizi alternativi, come tata
familiare e, se così non fosse, dove sono indicati questi
fondi.
Presidente - La parola all'Assessore alla sanità, salute e
politiche sociali, Fosson.
Fosson (UV) - Sono attribuiti ai comuni solo per la gestione
degli asili nido e i fondi per le tate, eccetera, sono nel capitolo
del fondo sociale regionale.
Presidente - La parola alla Consigliera Squarzino Secondina.
Squarzino (Arc-VA) - Sempre rispetto a questo tema, mi chiedo se
vi siete posti come Giunta la questione di inserire in tale
capitolo i fondi anche per tutti i servizi alla prima infanzia,
agli asili nido, perché prendere dal fondo sociale, che dovrebbe
servire per venire incontro ad esigenze della famiglia della legge
n. 19, legge n. 22 per il minimo vitale, per il fondo di
solidarietà che dovrebbe avere questo scopo più di sostegno... mi
chiedo perché bisogna sottrarre a questo fondo delle risorse per un
servizio che la Regione dovrebbe ritenere importante.
Presidente - La parola all'Assessore alla sanità, salute e
politiche sociali, Fosson.
Fosson (UV) - Sono dei contributi che vengono dati in finanza
locale e sarà l'ente locale che deciderà come destinare gli altri
fondi. Per quanto riguarda il fondo sociale, è chiaro che questi
sono dei servizi alla famiglia. D'altronde le tate vengono ancora
organizzate in sede centrale, il servizio delle tate non è deputato
agli enti locali, ma è ancora centralizzato, tanto che stiamo
pensando a dei coordinatori per i servizi di tata familiare.
Presidente - Pagina 101. Pagina 102. Pagina 103. Pagina 104.
Sulla pagina 105 la parola al Consigliere Riccarand.
Riccarand (Arc-VA) - Sul capitolo 67120 tale fondo che viene
trasferito al CELVA di 500 mila euro... mi piacerebbe sapere come
vengono usati nel dettaglio questi fondi, visti anche i precedenti
che abbiamo avuto quest'anno su un uso disinvolto del CELVA da
parte del presidente.
Presidente - La parola al Presidente della Regione, Perrin.
Perrin (UV) - È il fondo di adesione che i comuni versano al
CELVA, quindi per convenzione viene preso dai trasferimenti e
versato direttamente dalla Regione.
Presidente - Pagina 106. Pagina 107.
Sulla pagina 108 la parola alla Consigliera Squarzino
Secondina.
Squarzino (Arc-VA) - Volevo parlare dei capitoli 21245 e 21255,
in particolare il 21245, dove si parla del fondo per l'attuazione
di programmi triennali ("FOSPI"). Sono rimasta stupita nel vedere
la differenza enorme di soldi previsti nell'assestato 2004, quasi 9
milioni di euro, che corrispondono con qualche centinaio di euro in
meno ai 9 milioni previsti nel bilancio di previsione 2004, e anche
mi sembrava che un "trend" fosse più o meno su quella cifra: 7-8-9
milioni di euro per questi tipi di programmi triennali. Adesso
vediamo che dal 2005 - perché la stessa cifra imponente la troviamo
anche nel 2006-2007 - vi è un aumento consistente, più del doppio
delle risorse: si voleva capire come mai vi è questo aumento
consistente, quali sono i motivi che sono alla base di tale scelta,
anche perché sono opere pubbliche sicuramente, ma il fondo che è
stato previsto quest'anno nella legge finanziaria per le opere di
interesse regionale non raggiunge neanche nel triennio una cifra
come questa del "FOSPI". Voglio capire allora le motivazioni, come
mai tante risorse in tale capitolo.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Le cifre lasciano perplesso anche me, perché non
so sulla base di quale "alchimia" finanziaria si arrivi a questa
cifra. Mi pare sia noto a tutti che per tale fondo è destinato
circa il 20% della quota che viene assegnata alla finanza locale
sulla base della legge n. 48, senza vincolo di destinazione. Mi
riservo di fare un accertamento, perché se prendiamo quest'anno
come base... ecco, vi è una spiegazione perché se andiamo a vedere
la spesa di quest'anno e poi andiamo a dividerla per anno, la cifra
è più o meno quella, ma qui forse vi è un meccanismo di tipo
contabile.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Non per fare le "alchimie", ma il discorso è
che questo è un fondo da cui vengono attinte le risorse capitolo
per capitolo da destinare alla realizzazione delle strutture, per
cui l'assestato che trovate nel 2004 è al netto degli utilizzi in
corso del 2004, mi spiego? È la parte non utilizzata rispetto a
quella che viene chiesta per competenza e che via via viene
destinata. È come nella logica dei fondi di riserva: vi è una
disponibilità, poi in corso d'anno il fondo di riserva si comprime
per via degli utilizzi che vengono richiesti per l'esecuzione delle
opere.
Presidente - La parola alla Consigliera Squarzino Secondina.
Squarzino (Arc-VA) - Sono perplessa della sua risposta perché,
se fosse così, dovremmo trovare un meccanismo analogo anche nel
bilancio di previsione 2004, invece l'assestato 2004 indicato qui
nel bilancio di previsione del 2005 corrisponde grosso modo alla
cifra... nel 2004 era previsto in competenza un importo di
9.097.164, in assestato sono 8,7 milioni, forse sarebbe utile vi
fosse un approfondimento non solo tecnico, ma anche politico,
perché mi fa specie sentir dire dall'Assessore Cerise che questa
cifra sorprende anche lui. Se un Assessore che governa l'attuazione
dei programmi e gli interventi sul territorio, sull'edilizia... e
che forse a fatica è riuscito a trovare quei 18 milioni di euro per
le opere di interesse regionale, che sembrava una grande cifra per
grandi cose... si vede qui per opere forse più piccole una cifra di
gran lunga superiore. Credo sia anche utile che come Giunta vi sia
una riflessione politica su alcune scelte, perché se questo
stanziamento è frutto di meccanismi legislativi, ma porta dei
risultati che sono non tanto condivisibili se rapportati ad altre
voci di bilancio, forse questo suggerirebbe di intervenire a
modificare i meccanismi legislativi di cui questa voce è il
risultato.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Se si va a leggere questa voce nell'interno della
legge finanziaria, avevamo proposto questa dizione in cui si diceva
che per la realizzazione del programma definitivo "FOSPI 2004-2006"
la spesa di euro 30.259.000, già autorizzata con legge regionale, è
rideterminata in euro 27 milioni, ripartita per gli anni 2005 e
2006 rispettivamente in euro 13.247.000 e 6.700.000. Per la
realizzazione del programma definitivo "FOSPI 2005-2007", di cui
all'articolo 20 della legge 20 novembre 1995, 48 e successive
modificazioni e integrazioni, è autorizzata la spesa complessiva di
euro 28.977.000 e così suddivisa: per il 2005 la spesa è di
9.470.000. Questa è la cifra che risulta dalla legge finanziaria,
più in là non so andare, e quello è coerente con quanto si è speso,
perché con la legge n. 1 si è andati a dire che non doveva essere
inferiore al 20%, ma al momento su questi programmi vige ancora il
precedente regime, quindi siamo sempre lì. Le lievitazioni possono
anche essere dovute al fatto che è aumentata l'IRPEF...
(interruzione della Consigliera Squarzino Secondina, fuori
microfono)
... non sto parlando dei 23 milioni, sto parlando di quanto
stabilisce la legge finanziaria, che assegna 9.470.000 di euro per
il 2005.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Solo per provare, poi facciamo gli
approfondimenti, ma anche nella finanziaria quello che viene
indicato nell'articolo 8, comma 3... sono 9,470 a cui vanno sommati
quelli del comma 2 per gli anni 2005-2006 rispettivamente di
13,247, quindi 13 milioni più 9 milioni, lei trova già
quell'importo quasi di 22, che è la somma dei due. Dopodiché la
differenza, che era un altro ragionamento... mi veniva fatto notare
che i programmi "FOSPI" avevano subito un rallentamento in virtù
dell'alluvione, dove vi era stato un canale preferenziale per le
attività di sistemazione, lasciando dietro i programmi "FOSPI",
quindi le quote "FOSPI" sono state utilizzate a beneficio di quei
lavori e vi è stato questo accumulo, poi domani facciamo
l'approfondimento.
Presidente - Pagina 109. Pagina 110. Pagina 111. Pagina 112.
Pagina 113. Pagina 114. Pagina 115. Pagina 116.
Sulla pagina 117 la parola alla Consigliera Squarzino
Secondina.
Squarzino (Arc-VA) - Capitolo 20090, pagina 117, qui troviamo i
trasferimenti alla camera di commercio che avevamo visto nel
capitolo delle entrate. La domanda a cui vorrei una risposta è se
con il trasferimento alla Camera valdostana delle imprese di queste
risorse viene trasferito anche del personale regionale, se è stato
previsto questo trasferimento, in quante unità e, se non è stato
ancora previsto, entro quando si decide, in modo che possiamo
sapere qual è il momento giusto per riformulare la domanda per
conoscere le persone che dalla Regione passeranno alla camera di
commercio.
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Per quanto riguarda questa richiesta,
sapete che è in corso nella "legge omnibus" una modifica del numero
del consiglio camerale, ovviamente collegato a questo tipo di norma
vi sarà il conseguente trasferimento di funzioni e del personale,
che è intenzione dell'Amministrazione regionale fare quanto prima.
Ad oggi il consiglio camerale non ha ancora assunto delle decisioni
in merito al numero dei dipendenti regionali che passeranno alla
camera di commercio, è altrettanto vero che è in corso un lavoro
preparatorio per quanto riguarda le funzioni da trasferire e il
relativo personale.
Presidente - Pagina 118. Pagina 119.
Sulla pagina 120 la parola al Consigliere Tibaldi.
Tibaldi (CdL) - Non credo che con 3,5 milioni di euro si possa
rompere l'accerchiamento della casa da gioco e tanto meno
espropriare, però vi è questo capitolo di spesa, il 35060, che
prevede l'acquisto di beni patrimoniali. Visto che né nel corso
dell'intervento dell'Assessore, né sulla sua relazione si è fatto
alcun riferimento a questo di intervento, chiediamo qualche
ragguaglio in merito. In più vi sono anche dei residui per 1
milione di euro e un assestato sui quali sarebbe opportuno avere
qualche delucidazione in più. Il capitolo successivo si riferisce
alla regolarizzazione dei rapporti patrimoniali con la Gestione
straordinaria della casa da gioco e qui abbiamo dei residui per 350
mila euro; è vero che vi è anche un disegno di legge in itinere che
è stato appena approvato dalla IV Commissione, di cui abbiamo
parlato ieri, e che afferisce allo stesso oggetto. Qui abbiamo 350
mila euro di residui, ai quali si aggiungeranno quei 6,5 milioni di
euro di cui ci ha dato spiegazione ieri in commissione l'Assessore.
Le domandiamo se su questi due capitoli può darci qualche
ragguaglio in più.
Presidente - La parola al Consigliere Comé.
Comé (SA) - Anch'io volevo delle spiegazioni sul capitolo 35060
ed è la stessa domanda che ha formulato il collega Tibaldi. Inoltre
volevo chiedere sul capitolo 35085... se andiamo alla pagina 121,
vediamo che anche al capitolo 35105 sono sempre contributi
straordinari per l'esproprio e l'occupazione d'urgenza di beni
immobili, cioè in uno vi è la competenza di 720 mila, nell'altro
1,5 milione, si riferiscono alla nuova legge che abbiamo approvato.
Volevo capire come mai vi erano due capitoli sulla stessa voce.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Credo che le spese per l'acquisto di beni
patrimoniali poco abbiano a che fare con la rottura
dell'accerchiamento, perché lei sa benissimo che abbiamo approvato
la legge n. 36 che prevede che per l'acquisizione e la gestione dei
beni vi sia la società immobiliare, quindi non sarebbero qui,
sarebbero in logiche diverse. Abbiamo innumerevoli possibilità,
dopodiché anche le modalità di acquisto potrebbero essere "leasing"
e quant'altro...
(interruzione del Consigliere Tibaldi, fuori
microfono)
... dal punto di vista dell'assestato, come vede, per un
milione, ma questi andranno in economia; lei, siccome è attento, sa
che quest'anno non abbiamo approvato il piano degli acquisti,
quindi, rispetto a questo, l'accertato sarà zero. Per quanto
attiene questi 3,5 milioni, vi sono una serie di opzioni,
prudenzialmente abbiamo messo 3,5 milioni, ma non è anche lì stato
predisposto un piano acquisti, quindi vi sono delle proposte, tanto
per essere chiari, Assessorato dell'agricoltura, piuttosto che
altre situazioni, dove vi è la possibilità di fare delle
operazioni, ma queste definizioni discenderanno dall'approvazione
del piano acquisti da parte del Consiglio. Quella che abbiamo
indicato è una somma prudenziale.
Per quanto riguarda la domanda del Consigliere Comé, abbiamo il
capitolo 35085 per 720.000 euro, che sono le spese per
l'acquisizione di beni immobili tramite procedura espropriativa,
nonché per la corresponsione delle indennità di occupazione
temporanea di urgenza, mentre per l'altro, il 35105, spese per
l'acquisizione di beni immobili tramite procedure espropriative,
spese di somme dovute per occupazioni senza titolo. Nella legge
regionale quindi abbiamo varie tipologie di indennità: quelle
preordinate all'esproprio, quelle dell'occupazione temporanea, ma
non finalizzata all'esproprio. Si tratta di due indennità che sono
o l'occupazione temporanea finalizzata all'esproprio, o
l'occupazione temporanea che serve per esigenze di cantiere, ma che
non è finalizzata all'esproprio.
Presidente - La parola al Consigliere Tibaldi.
Tibaldi (CdL) - Per una breve risposta all'Assessore e se è
possibile avere un'ulteriore informazione in merito ai beni
patrimoniali che sono in fase di probabile acquisizione. Come lei
ben sa, Assessore, si era paventata l'ipotesi di acquistare
l'immobile di via Piave, dove hanno sede gli uffici del Consiglio
regionale. È un investimento che sappiamo essere importante, è un
investimento che, secondo la volontà emersa sempre da un
ragionamento comune, è una volontà unanime, sarebbe anche opportuno
per ovviare a delle spese di locazione che sono piuttosto esose,
quindi sarebbe bene sapere se nel novero di queste proposte, che
lei ha detto essere al vaglio dei vari Assessorati o della
Presidenza della Regione e che potrebbero sfociare in
compravendite, figura anche questa auspicata acquisizione di tale
edificio. Le chiederei questo supplemento di risposta, senz'altro
penso che la somma non sia sufficiente.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Avevamo già avuto modo di avere un incontro
con l'Ufficio di Presidenza su tale argomento, quindi la
disponibilità della proprietà esisteva. Da questo punto di vista,
bisogna fare un ragionamento di disponibilità finanziarie, perché
ad oggi il canone è stato stabilito in virtù del recupero delle
spese di ristrutturazione di cui si è fatta carico la proprietà;
per cui bisogna trovare una situazione, un accordo di tipo
commerciale che permetta al bilancio di far fronte a questo
acquisto con le esigenze della proprietà...
(interruzione del Consigliere Tibaldi, fuori
microfono)
... abbiamo la proposta, sarà competenza del Consiglio valutarla
quando porteremo il piano acquisti. Quando si definirà, avremo modo
e tempo... anche perché correttamente il collega Riccarand osserva
che qui manca l'assestamento, se vi fosse l'assestamento di 228
milioni... vi è la possibilità di trovare in fase di assestamento
le risorse per l'acquisto.
Presidente - Pagina 121. Pagina 122. Pagina 123.
Sulla pagina 124 la parola al Consigliere Comé.
Comé (SA) - Volevo fare una considerazione sul capitolo 35620
che riguarda la "Finaosta". Qui vediamo che, rispetto all'assestato
del 2004 che è di 71 milioni, abbiamo in competenza quest'anno
3,140 milioni, ma abbiamo residui per 66 milioni. Questa domanda è
inerente anche alla richiesta che avevo fatto io in discussione
generale sul prelievo dei 30 milioni da "Finaosta"; volevo capire
quali erano le motivazioni per cui quest'anno la competenza è così
bassa rispetto all'assestato dello scorso anno, cioè se era una
scelta di ridurre notevolmente e quindi fare un ragionamento di
andare a vedere qual è il ruolo che dovrà esercitare "Finaosta" nei
prossimi anni.
Presidente - La parola al Consigliere Tibaldi.
Tibaldi (CdL) - Vi è da rilevare in questa pagina al capitolo
35650 l'attenzione che l'Assessore sta riservando al suo "feudo",
nel senso che il traforo del Gran San Bernardo ha un'importante
previsione di spesa in competenza di 3 milioni di euro. Quali
interventi sono in previsione per quanto riguarda il traforo?
Questa sottoscrizione ulteriore a cosa si riferisce? Se poi ci dà
anche due informazioni sull'assestato 2004, che ammonta a 2 milioni
di euro...
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Il discorso delle spese per il fondo di
dotazione in gestione speciale è esattamente quello che è stato
fatto poc'anzi, quando abbiamo parlato del rientro dei 30.000 per
utilizzarli all'interno delle spese regionali. Quindi, a fronte di
una previsione dello scorso anno della gestione speciale,
quest'anno ci troveremo, se verrà approvato questo bilancio, ad
avere una riduzione sensibile, se non totale, di questo tipo di
trasferimento, per finanziare le funivie e direttamente come
Regione tale investimento. In realtà, avremmo anche potuto fare
diversamente, avremmo potuto fare il contrario; questa è stata una
scelta politica per dare maggior visibilità alle attività fatte
dall'Amministrazione regionale.
Per quanto attiene la sottoscrizione dei titoli azionari di
"SITRASB", "nulla di nuovo sotto il sole", né "rimpinguamento del
feudo", perché questo tipo di operazione è inserita nel piano
economico finanziario relativo alla costruzione del tunnel di
servizio, che ha un "mix" finanziario rappresentato da aumento di
capitale sociale, da contributo statale, da proventi commerciali
derivanti dallo sfruttamento per le conduttore dell'oleodotto di
proprietà della "PRAOIL", quindi è un aumento di capitale che è
all'interno del piano economico finanziario, già passato in
consiglio di amministrazione, ma non dall'Assemblea.
Presidente - Sulla pagina 125 la parola al Consigliere
Frassy.
Frassy (CdL) - Siamo perplessi sul capitolo 35857 perché i
numeri non tornano, poi può darsi che li abbiamo interpretati mali.
Abbiamo letto con attenzione il bilancio della "Casinò S.p.a.",
abbiamo letto le deliberazioni passate in consiglio di
amministrazione prima e in assemblea dopo per la ricapitalizzazione
della "Casinò S.p.a." e, se non ricordiamo male, l'entità della
ricapitalizzazione dovrebbe essere intorno ai 2,8 milioni di euro.
Qui avete iscritto una competenza per 4,95 milioni di euro. Ora, ci
diventa difficile capire quale sia il senso di questo stanziamento,
soprattutto la dizione "sottoscrizione aumento di capitale", anche
perché i toni ottimistici dei suoi "spot" sulla "Casinò S.p.a."
portano ricavi in aumento, a leggere questa previsione è lecito
qualche dubbio, salvo che vi siano dei motivi che ci sfuggono e su
questi motivi chiederemmo chiarezza.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Come avrà modo di vedere nella legge
finanziaria nell'articolo 26, vi è un doppio passaggio dove da un
lato viene autorizzata la riduzione del capitale sociale e la sua
successiva ricostituzione e poi la somma di 4,950 milioni, questo
perché? Perché ad oggi la perdita che comporterà l'abbattimento del
capitale sociale è esclusivamente la perdita del bilancio 2003. Si
ricorda il collega Frassy che la situazione infrannuale al 30
aprile aveva un'ulteriore perdita. Allora, vero è che questo tipo
di operazione al 31 luglio e al 30 settembre di verifica
infrannuale non ha dato origine alla rilevazione di una perdita, ma
alla rilevazione di un utile, quindi, presumibilmente, nell'ambito
dell'abbattimento e ricostituzione del capitale sociale, ci
limiteremo alla perdita del 2003. Siccome qualsiasi modifica del
capitale sociale, quindi dello statuto della società, deve essere
deliberata dal Consiglio, abbiamo richiesto un'autorizzazione per
la ricostituzione totale del capitale, che è la parte Regione con
4,950 milioni, ma di fatto posso dire alla fine dell'anno che così
non sarà. Tuttavia all'interno della previsione abbiamo voluto
mettere la Regione nella condizione di ricostituire il capitale
sociale nella sua interezza, tant'è che, dal punto di vista della
previsione di cassa, abbiamo scritto 2,950 milioni, che è quello
che prevediamo. L'autorizzazione che viene chiesta quindi è
l'autorizzazione all'abbattimento del capitale sociale e alla sua
ricostituzione nei limiti di 5 milioni; abbiamo messo il valore
massimo teorico, ma che corrisponderà alla perdita effettiva.
Presidente - La parola al Consigliere Frassy.
Frassy (CdL) - Abbiamo seguito il suo ragionamento, ma non lo
condividiamo, soprattutto per l'evidenza che lei ha voluto
sottolineare della differenza fra competenza e cassa, perché vi è
un principio contabile di veridicità del bilancio e tale equazione
non torna, perché, oggi come oggi, questa posta di bilancio non è
veritiera in quanto non vi è una situazione accertata in questo
senso. Le dirò di più: non è nemmeno corretta, perché la
ricapitalizzazione normalmente passa con un provvedimento
legislativo che viene in Consiglio; di conseguenza, è una
valutazione che il Consiglio fa nel momento in cui si verifica
questa situazione. Sulla "Casinò S.p.a." per dircela tutta domani
questo Consiglio o una parte della vostra maggioranza potrebbe fare
considerazioni diverse, potrebbe fare la considerazione che non è
più opportuno continuare a mettere dei soldi nella "Casinò S.p.a.",
ma che sarebbe molto più opportuno cercare dei soci privati.
Voi allora con questa operazione mettete un'ipoteca sul diritto
del Consiglio di valutare la situazione della "Casinò S.p.a." nel
momento in cui si dovesse verificare una situazione di ulteriore
dissesto, cioè voi anticipate e prefigurate uno scenario che
smentite, perché gli interventi che avete sostenuto in quest'aula,
ma anche all'esterno sono di grande ottimismo rispetto
all'andamento dei conti e degli introiti del 2004, ma nel bilancio
di previsione 2005 ipotizzate un azzeramento del capitale della
"Casinò S.p.a.". L'azzeramento del capitale di una S.p.a. determina
quanto meno delle valutazioni di ordine economico sicuramente, ma
anche politico; di conseguenza, contestiamo fermamente questo tipo
di impostazione perché la riteniamo truffaldina, in quanto non è
una delega di tipo finanziario. Delega che, fra l'altro, sarebbe
discutibile sul piano della correttezza, perché la legislazione
regionale in base alle norme statutarie non prevede la possibilità
di deleghe in bianco alla Giunta, non siamo cioè nella situazione
parlamentare dove il Parlamento può delegare al Governo
provvedimenti di natura varia, non esiste nella legislazione
regionale la figura della legge delegata. È vero che non è una
legge delegata, ma per certi versi è la medesima cosa, anzi è molto
più grave, perché senza illustrazione alcuna voi inserite una mera
variazione di tipo finanziario ed eludete il passaggio obbligatorio
del confronto in Consiglio regionale.
Avevamo il timore perciò che questa fosse la realtà, lei ce lo
ha confermato, però su questo le diciamo che andremo a
contestarglielo duramente, perché riteniamo sia una metodologia
scorretta nei confronti del Consiglio e scorretta anche nei
confronti della vostra maggioranza, perché tra i pochi argomenti
sui quali il dibattito politico esiste sicuramente va annoverato il
casinò. Questo è un tentativo abile, ma non a sufficienza perché
era facilmente intelligibile... di chiudere per tutto il 2005 la
"partita" sulla "Casinò S.p.a." e su questo, Assessore,
politicamente non glielo consentiremo.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Non mi trovo d'accordo con le considerazioni
fatte dal Consigliere Frassy, perché la dizione della finanziaria
all'articolo 26 è di una chiarezza incredibile, perché parla di un
abbattimento nel capitale sociale e di una sua ricostituzione fino
ad un massimo di 5 milioni; questo tipo di operazione non è
rimandabile oltre l'approvazione del bilancio 2004, quindi all'atto
dell'approvazione del bilancio 2004 le perdite pregresse andranno
ad abbattere il capitale sociale e contestualmente vi sarà la sua
ricapitalizzazione con il limite dei 5 milioni. Il concetto del
veritiero è sacrosanto, come è sacrosanto il criterio della
prudenza, quindi nelle valutazioni è stata indicata la valutazione
massima; dopodiché la trasparenza gliela ho rappresentata sulla
cassa, perché questo è verosimilmente il valore ampiamente
sufficiente per la ricostituzione che è la perdita di bilancio
2003.
Presidente - Sulla pagina 126 la parola al Consigliere
Tibaldi.
Tibaldi (CdL) - Vi sono 3,5 milioni di euro per qualcuno che
vuole cimentarsi nel settore informatico e telematico, con progetti
e sperimentazioni non meglio definite; ci sembra una cifra
esagerata per giocare... Assessore, ci dice qualcosa?
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Le ho dato il prospetto, vede il capitolo
21880 è all'interno del piano triennale, come vede, vi è un piano
su questo che fa riferimento al piano triennale, quindi tutti
questi interventi discendono da un documento già approvato. Adesso
non giochiamo sulla terminologia: vi è prima "progetti".
Presidente - Pagina 127.
Sulla pagina 128 la parola al Consigliere Tibaldi.
Tibaldi (CdL) - Anche qui vi è una voce interessante e spero vi
sia una risposta più approfondita di quella che ci ha ora fornito.
Capitolo 21850, "Spese per affido di incarichi di consulenza alla
"Finaosta" per istruttorie valutative su domande di intervento
presentate da imprese industriali e artigiane", diciamo che
"Finaosta" ha un apparato che in termini umani e professionali è
alquanto esteso, ha delle risorse cospicue per far fronte ad
incarichi di consulenza, cosa significa che stanziamo 236 mila euro
per un'attività di questo tipo?
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Questo capitolo riguarda spese collegate
alla legge n. 6 e alle convenzioni che sono state fatte sulla base
di questa legge con "Finaosta" per quanto riguarda le istruttorie
valutative per le imprese artigiane, per l'uso razionale
dell'energia e per quanto concerne i consorzi artigiani.
Presidente - Pagina 129. Pagina 130. Pagina 131. Pagina 132.
Sulla pagina 133 la parola al Consigliere Riccarand.
Riccarand (Arc-VA) - Il capitolo 21450 contiene una previsione
di spesa sulla competenza per le spese per la comunicazione
istituzionale che è molto più elevata dello scorso anno; lo scorso
anno vi era una competenza di 157.000 euro, adesso è 838.700 euro.
Volevamo sapere quali sono le motivazioni di questo incremento così
forte su tale capitolo di spesa.
Presidente - La parola al Consigliere Tibaldi.
Tibaldi (CdL) - Sul capitolo 21430, la legge n. 41/1998
sull'informazione locale dovrebbe essere sostituita dal disegno di
legge n. 36, che è in corso di esame domani o dopo domani al più
tardi, eppure sono stanziati 376.000 euro di competenza, come si
spiega questo? Fra l'altro, abbiamo notato che nel disegno di legge
n. 36 non vi è una norma abrogativa della vecchia legge n. 41/1998,
significa che vi sarà coesistenza?
Presidente - La parola al Consigliere Salzone.
Salzone (FA) - Per la stessa domanda che ha fatto il collega
Riccarand.
Presidente - La parola al Presidente della Regione, Perrin.
Perrin (UV) - Sul vecchio disegno di legge è rimasta la
disponibilità che poi verrà riversata sul nuovo disegno di legge
che verrà approvato. Dicevo, il 21430 non era stato possibile,
visto che la legge non è ancora approvata, quindi è rimasta la
disponibilità sulla vecchia legge, che verrà trasferita sulla nuova
legge.
Per il 21450, "spese per la comunicazione istituzionale", le
spese più importanti sono... è stata rinnovata la convenzione con
ANSA, abbiamo presentato l'altro giorno questa nuova convenzione
che prevede una serie di iniziative diverse per dare più diffusione
alla comunicazione istituzionale e prevede una quota per il 2005 di
245 mila euro, poi vi è il servizio informativo televideo regionale
"RAI" che prevede una spesa di 70 mila euro, la realizzazione di
pubblicazioni concernenti la gestione delle risorse naturali per 20
mila euro, attività di pubblicizzazione e informazione concernente
la tutela e la gestione delle aree protette per 12 mila euro, spese
derivanti dalla comunicazione istituzionale di attività inerenti al
risparmio energetico e diversificazione di fonti di energia per
1.600 euro, questi sono dettagli; poi ancora comunicazioni
istituzionali del servizio rapporto con il pubblico che è tutta
l'attività connessa all'U.R.P. per 73 mila euro, comunicazioni
istituzionali in ambito francofono per 15 mila euro, poi abbiamo
più in generale pubblicazioni e materiale informativo della
Presidenza della Regione per 30 mila euro e pubblicazione materiale
informativo dell'Ufficio relazioni con il pubblico per 25 mila
euro. Queste sono le voci più significative di questo capitolo. Uno
degli incrementi dunque è quello della convenzione con ANSA, vi è
il televideo che mi sembra vi fosse già, però anche qui vi è stato
un incremento ed era fra uno degli obiettivi già indicati nel
PREFIN, l'incremento della comunicazione istituzionale era uno
degli obiettivi della Presidenza già indicati nel PREFIN.
Presidente - Sulla pagina 134 la parola al Consigliere
Sandri.
Sandri (GV-DS-PSE) - È un'osservazione da "mezzanotte e
dintorni". Sul capitolo 22480 si stanziano 423.800 euro per questa
fondazione per l'attuazione di iniziative culturali attinenti i
rapporti fra diritto, società ed economia, più semplicemente detta
"Fondazione Courmayeur". Credo che una riflessione sul buon
utilizzo dei fondi regionali si debba fare in questo caso: una
fondazione che sì fa qualche convegno ogni anno abbastanza
interessante, che ha la bontà di riunire qualche bel nome del
diritto italiano, ma che ci costi 420 e passa mila euro a fronte
-per dare un'indicazione - dei 150 mila dell'Istituto storico della
resistenza e della storia contemporanea che fa certamente
un'attività di gestione molto più puntuale, costante e
scientificamente corretta... mi sembra sia un divario che non può
più essere sottaciuto. Sarebbe pertanto interessante capire da
parte del Governo regionale se nei prossimi anni non si potesse
fare un ragionamento su tutte le varie fondazioni culturali che
vengono finanziate dalla Regione, in modo che vi sia una
perequazione e una giustizia rispetto anche ai risultati che in
questi anni hanno dato.
Presidente - La parola al Consigliere Riccarand.
Riccarand (Arc-VA) - Mi associo a quello che ha appena detto il
collega Sandri. Questo problema lo avevo già sollevato lo scorso
anno, dove vi è stato un raddoppio di questo contributo del tutto
fuori luogo ed ingiustificato per tale fondazione, che non fa un
lavoro che sia di rilevante interesse per la Valle d'Aosta e che in
compenso ci costa carissimo. Il confronto con le altre istituzioni
è drammatico, perché diceva il Consigliere Sandri l'Istituto
storico... ma l'Istituto storico della resistenza ha un contributo
annuo fermo da una vita che è di 77 mila euro contro i 423 mila
della "Fondazione Courmayeur", il "Centro Sapegno" ha 150 mila
euro, cioè questa fondazione che non fa un'attività concernente la
Valle d'Aosta, adesso organizza questi convegni sulla criminalità
internazionale, tutte cose interessanti, ma sono soldi buttati, poi
vi è una duplicazione perché adesso si occupano di montagna, mentre
noi abbiamo "Montagna sicura", cioè è una cosa assolutamente
inconcepibile! Lo avevo già detto lo scorso anno e ci ritroviamo
con questa cifra, spero che si arrivi a dare un taglio rispetto a
tale fondazione, mentre altre vanno più rafforzate, perché la
situazione in questo momento non è equilibrata.
Presidente - La parola al Presidente della Regione, Perrin.
Perrin (UV) - Giustamente il problema era stato posto lo scorso
anno, ma lo scorso anno vi era stato un aumento motivato dagli
uffici con l'adeguamento ISTAT che era rimasto fermo da anni. Credo
che l'impegno che si possa prendere per il prosieguo, al di là
delle cifre di quest'anno, è di andare a fare una revisione delle
disponibilità di tutte queste fondazioni e delle loro iniziative.
Vengono elargiti i contributi solo se ci sono i rendiconti che
giustificano le spese, non vengono dati contributi senza avere il
riscontro, quindi se non fanno attività, chiaramente non vengono
liquidati i contributi; comunque l'impegno di una revisione anche
per riequilibrare credo lo si possa prendere.
Presidente - Pagina 135.
Sulla pagina 136 la parola al Consigliere Comé.
Comé (SA) - Sul capitolo 67205 le spese per la collaborazione
tecnica in ambito di tutela e conservazione del patrimonio
paesistico e urbanistico, questo è l'impegno che l'Assessore lo
scorso anno si era preso con i sindaci per la revisione della legge
n. 11? Volevo capire, perché è un impegno che appare solo
quest'anno.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Queste sono collaborazioni tecniche a supporto
della Direzione urbanistica per "fluidificare" l'azione, in
particolare per tutta la collaborazione che viene richiesta dai
comuni ad esempio sulle varianti ai piani regolatori o sulle
deroghe che vengono richieste. Quell'impegno che ci si era presi
non lo troviamo qui, lo troviamo da un'altra parte, non è quello
comunque.
Presidente - Sulla pagina 137 la parola al Consigliere
Salzone.
Salzone (FA) - Questo contributo per la ripresa dell'industria
edilizia nel settore dell'edilizia economica e popolare è ben 372
euro! E poi visto che ci siamo, sulla stessa pagina volevo sapere
se i finanziamenti dell'edilizia agevolata sono finanziamenti
regolarmente arrivati, oppure se è solo una parte del contributo
statale.
Presidente - La parola al Consigliere Frassy.
Frassy (CdL) - In relazione a questo capitolo e guardando allo
stanziamento che c'era nel bilancio dello scorso anno, che era
1.364 euro... sono 1.364 euro che ritroviamo nell'assestato, la
competenza poi si riduce a 372 euro; il settore dell'edilizia non è
un settore che sia esente da una certa crisi, volevamo capire se,
al di là della pochezza di questo stanziamento, che peraltro era
già uno stanziamento risibile nello scorso bilancio, vi sono altre
ipotesi per intervenire nel settore del comparto dell'industria
edile. Non dimentichiamo anche che vi sono stati dei fallimenti di
grosse aziende che operano nel settore e di altre che sono prossime
a seguire la medesima strada. Vi è tutto un problema legato agli
appalti pubblici e all'ipotesi di modificare le regole di
partecipazione agli appalti per cercare non dico di favorire, ma
quanto meno di riequilibrare la situazione della partecipazione
delle imprese valdostane, che alla fine effettuano i lavori, ma
paradossalmente li effettuano in subappalto e gli effetti sono
noti. Vorremmo perciò capire se, al di là di questo capitolo, vi
sono delle altre risorse che ci sono sfuggite nell'ambito di questo
bilancio, per affrontare tale problema.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Per quanto riguarda il contributo per il
concorso all'ammortamento di mutui nel settore dell'edilizia
residenziale, ci siamo fatti carico di pagare una quota interessi
per una serie di interventi, quindi questa è la rata consolidata ed
è l'ultima rata per far fronte agli interessi che maturano su
debiti contratti per quel tipo di intervento. Il capitolo 51039
riparte con questo tipo di processo.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Proprio oggi ho avuto una riunione in Assessorato
con la quale abbiamo quasi concluso una proposta di legge che va a
riordinare tutta la materia della politica abitativa. Per quanto
riguarda i capitoli 50840 e 50800, questi sono contributi dello
Stato per quanto concerne le cooperative, vanno in quella
direzione. Come si dice, fondi integrativi regionali come si vede
non ce ne sono. Questo è quanto, non ho dei riferimenti più
precisi.
Per quanto riguarda la richiesta del collega Frassy, la
revisione della legge n. 12 è praticamente conclusa con il gruppo
di lavoro che avevamo istituito, in questi ultimi giorni abbiamo
rivisto alcune istanze che sono state avanzate da alcuni settori
economici, in particolare a seguito di un confronto fatto con
proposte di legge analoghe che sono in itinere in altre regioni.
Conto entro il mese di gennaio di portare in commissione questa
proposta di legge, per quanto riguarda la modifica della legge n.
12 sugli appalti. Per quanto concerne invece questo aspetto, di
tutta la materia l'unico investimento regionale che ha un certo
significato riguarda il capitolo 63515 che mantiene la sua costanza
per l'edilizia convenzionata, cioè quegli investimenti che sono
previsti dalla legge n. 5. È materia che è oggetto di riordino,
adesso, risolto l'aspetto normativo, si porrà il problema delle
risorse finanziarie, come fatto rilevare dal collega Salzone, non
vi sono dei grossi segnali in questa direzione. Analogo discorso
vale per gli investimenti nel settore edilizio, perché registro una
forte contrazione per quanto concerne questi tipi di investimenti;
certo, rispetto a certe aspettative, non sarà il mio settore che
potrà dare delle risposte per quanto riguarda i volumi di
investimento.
Presidente - La parola al Consigliere Frassy.
Frassy (CdL) - Una riflessione a margine delle risposte che
l'Assessore ha fornito e una considerazione sul capitolo 63515
citato nella risposta dell'Assessore. Balza agli occhi un dato sul
quale qualche riflessione va fatta. Il capitolo 63515, titolato:
"Contributi in conto capitale per interventi di edilizia abitativa
convenzionata", ha uno stanziamento di 1,55 milione di euro, che è
una cifra significativa rispetto a quegli altri capitoli che
avevano poche migliaia di euro, ma questa cifra diventa risibile
rispetto al capitolo 63500 che riguarda i contributi per i tetti in
lose, cioè questo capitolo ha 6 milioni di euro a fronte di 1,5
milione di euro per i contributi per l'edilizia abitativa
convenzionata. È vero che i tetti in lose sono belli, ma se i tetti
in lose hanno come conseguenza quella di assorbire in maniera
prevalente risorse finanziarie nel settore dell'edilizia, in
particolare quella convenzionata, penso che qualche riflessione
vada fatta, perché è vero che è bello avere anche i rubinetti d'oro
massiccio, però sarebbe meglio forse avere prima le case e poi i
rubinetti d'oro massiccio nei bagni. Mi sembra che questi due
capitoli stridano in maniera evidente a fronte di realtà che, senza
voler fare demagogia, devono iniziare ad essere considerate con
delle scalette di priorità. Ci sembra che la priorità che traspare
da questo bilancio non sia condivisibile, perché dimentica le
necessità e privilegia quello che si può definire senza tema di
smentita il superfluo.
Presidente - Sulla pagina 138 la parola alla Consigliera
Squarzino Secondina.
Squarzino (Arc-VA) - Volevo riprendere l'osservazione del
collega Frassy, perché se guardiamo il totale di questo capitolo a
pagina 139, vediamo che su 9 milioni di euro i 2/3 sono per i tetti
in lose e 1/3 per l'edilizia. Sono contenta di verificare che
l'Assessore è d'accordo su questa osservazione; mi chiedo allora
perché, se vi è una condivisione di questa valutazione, tale
condivisione non si è tradotta in una scelta politica, non dico
drastica, ma almeno un inizio di inversione di tendenza. È la
domanda che faccio all'Esecutivo, perché le scelte sono scelte
condivise in Giunta, oppure subite o imposte, non so come lavorate
in Giunta, per cui non so che verbo usare. Prima osservazione,
questa.
Seconda osservazione: volevo capire rispetto al capitolo 61210
in cui sono previste 150 mila euro, come mai è diminuito rispetto
all'assestato 2004? Vi è l'intenzione comunque in corso dell'anno
di completare questo capitolo? L'insieme delle risorse per la casa
rimangono sempre così basse? Abbiamo visto che l'Assessore parla
dei fondi di una legge, abbiamo visto che vi sono dei fondi
globali, è vero, ma i fondi globali che vediamo inseriti nel
bilancio 2005 comprendono 500 mila euro, allora questi sarebbero in
più rispetto ai finanziamenti già previsti in bilancio. Non si
capisce bene però poi come si va a sostanziare nel prosieguo il
finanziamento ai tre tipi di bisogni esistenti: edilizia
residenziale, edilizia agevolata, edilizia convenzionata e poi il
sostegno alle famiglie per pagare l'affitto. Volevo capire quante
risorse si intendono mettere in questi settori.
Presidente - Sulla pagina 139 la parola al Consigliere
Salzone.
Salzone (FA) - Sul capitolo 63515 volevo sapere quanti progetti
sono stati presentati e quanti riescono ad essere finanziati.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Per quanto riguarda questa ultima domanda, mi
riservo domani di far avere uno specchietto riassuntivo, però al
momento attuale sono state soddisfatte tutte le richieste, forse vi
è persino un residuo, così "par cœur" come dice
la mia collega.
Per quanto riguarda il sostegno sul fondo regionale per
l'abitazione, in realtà i 346.400 euro erano l'assestato, dobbiamo
però tenere conto che l'anno scorso noi abbiamo dovuto far fronte
con fondi regionali perché la dotazione dello Stato era risultata
insufficiente rispetto alla previsione. Contrariamente a quanto
avvenuto in passato, per quanto riguarda quest'anno, invece la
disponibilità per il sostegno all'abitazione è di 460.000 euro,
quindi complessivamente la disponibilità arriva adesso a circa
600.000 euro. Qui rileviamo un indicatore che, da un punto di vista
sociale, è molto interessante, perché vi è una lievitazione delle
istanze, per cui nel 2004 sono state presentate 754 domande
rispetto alle 529 del 2003; nel 2003 abbiamo dato il 75%...
(interruzione della Consigliera Squarzino Secondina, fuori
microfono)
... a 529 domande, no, un po' meno perché 529 erano domande
presentate, poi di queste bisogna fare la "tara" di quelle che non
sono risultate idonee o che non erano accoglibili, comunque
l'ammontare della spesa del 2003 è stato di 660.000 euro, sommando
fondi regionali più fondi statali, che è più o meno la stessa cifra
che abbiamo quest'anno. Prendiamo atto che vi è un'insufficienza,
cosa posso fare io? Faccia le sue valutazioni politiche, ma io i
soldi non li posso inventare! Ho già detto che tutta questa materia
è oggetto di revisione, per quanto riguarda l'aspetto propriamente
normativo, siamo quasi a conclusione, per quanto concerne l'aspetto
finanziario spero vi sia lo spazio in sede di revisione di
bilancio, o in altra occasione per ridare slancio a questo settore,
anche tenuto conto della forte pressione esistente dovuta ad un
andamento del contesto sociale.
Presidente - Con l'esame di questa pagina terminiamo i nostri
lavori. Il Consiglio è riconvocato per le ore 9,00.
Le Conseil prend acte.
Presidente - La seduta è tolta.
---
La séance se termine à 0 heures 34.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK