Consiglio Regionale della Valle d'Aosta - Oggetto del Consiglio n. 1403 del 24 marzo 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1403 del 24 marzo 2022 - Resoconto
OGGETTO N. 1403/XVI - Interpellanza: "Valutazioni in ordine
all'istituzione dei servizi sperimentali gratuiti di trasporto
pubblico notturno Aosta-Courmayeur e
Aosta-Pont-Saint-Martin".
Bertin (Presidente) -
Punto n. 28 dell'ordine del giorno.
Per l'illustrazione la consigliera Minelli.
Minelli (PCP) -
Il 14 novembre del 2019, con la delibera
1549, la Giunta regionale ha deciso di promuovere un progetto
pilota per incentivare l'utilizzo dei mezzi di trasporto pubblico
in orario notturno, tramite l'istituzione di un servizio
sperimentale denominato "Aosta-Courmayeur notturna,
Aosta-Pont-Saint-Martin notturno" dal 29 novembre 2019 al 30 agosto
2020; un servizio gratuito, poi prorogato con vari atti fino alla
fine del 2020, sospeso dalla fine del 2020 al 20 luglio 2021 e poi
riconfermato per circa un mese. La delibera 1088 del 30 agosto 2021
ha quindi disposto poi una nuova proroga, però con alcune
modifiche, in particolare eliminando le corse nel tratto dell'alta
Valle, per quattro mesi dal primo settembre 2021 al 31 dicembre,
per tre corse quotidiane sui sette giorni consecutivi in partenza
da Pont-Saint-Martin e altrettante da Aosta, per un importo di
circa 87 mila euro. Poi a dicembre, con un'altra delibera, si è
prorogato ancora questo servizio per altri quattro mesi, dal primo
gennaio al 30 aprile 2022, per un importo identico, quindi per
circa altri 87 mila euro.
Nella prima deliberazione, quella del 2019, al punto 9 si
stabilisce che "al termine della sperimentazione gli uffici
competenti e le società affidatarie dei rispettivi servizi
procedano a un'attenta analisi dei dati di traffico rilevati e
dell'apprezzamento da parte dell'utenza, onde determinare la
proroga del servizio". Nella delibera di agosto scorso si conferma
questo attento esame della situazione compiuta dagli uffici
competenti, secondo cui i dati di passaggio del periodo dal 20
luglio 2021 al 31 agosto 2021 hanno evidenziato un buon
apprezzamento da parte dell'utenza del servizio
Aosta-Pont-Saint-Martin notturno, con una distribuzione rilevante
su ogni corsa in esercizio.
Si tratta dell'unico periodo che è preso in considerazione in
delibera e che riguarda quindi circa quaranta giorni rispetto a
tutta la sperimentazione. Su questo periodo si formulano delle
valutazioni ed è anche un momento in cui verosimilmente c'è un
aumento dei trasferimenti, legati sia alle attività ricreative che
si fanno durante l'estate anche in orario notturno, sia anche alla
presenza di utenti che sono in vacanza nella nostra regione. Nella
stessa delibera si fa poi presente che la società VITA si è resa
disponibile a prolungare sperimentalmente il servizio, soprattutto
in considerazione del registrato incremento della fruizione dello
stesso da parte dell'utenza, una valutazione che poi è
sostanzialmente confermata dalla delibera successiva del dicembre
scorso.
Abbiamo esaminato con attenzione i dati sul traffico di
dettaglio, sia giornalieri che per corsa, relativi all'utenza di
questo servizio dalla sua istituzione e fino al 31 gennaio 2022,
dati trasmessici dagli uffici dell'Assessorato ai trasporti, e
abbiamo anche provato a fare alcune elaborazioni statistiche; se
qualcuno desidera possiamo fornirle, perché ci sembrano
interessanti. I calcoli sono stati fatti su oltre quattrocento
giorni, i giorni che erano disponibili, quindi su una matrice
abbastanza grande, già significativa, che da un punto di vista
statistico ha una sua attendibilità.
Da questi nostri calcoli emerge in modo chiaro che nel tempo non
c'è stato un incremento degli utenti. Analizzando i dati sulla base
della serie storica, mese per mese, in tre periodi, dicembre
2019-marzo 2020, poi luglio 2020-ottobre 2020 e luglio 2021-gennaio
2022, avendo escluso ovviamente sia novembre 2019 sia novembre
2020, in cui i percorsi effettuati erano stati soltanto due, si
nota, per quello che riguarda l'ultimo periodo rispetto ai due
precedenti, un forte calo, non un incremento, infatti nei periodi
precedenti i viaggiatori erano circa il doppio. L'analisi dei dati
dimostra che durante la settimana e in alcune fasce orarie ci sono
dei viaggi utilizzati da pochissimi utenti, quando non addirittura
da nessuno. Per fare un esempio, il 60 percento dei viaggi delle
ore 23:15 da Aosta a Pont-Saint-Martin non ha registrato alcun
utente, così come i viaggi completamente vuoti sono stati il 59
percento nelle corse delle ore 05:15 da Pont-Saint-Martin ad
Aosta.
Lo studio dei fogli Excel che l'Assessorato ci ha fornito, ha
poi permesso di vedere che la distribuzione settimanale della media
dei viaggiatori risulta essere diversa nel fine settimana, con un
numero decisamente maggiore di utenti rispetto alle corse dei
giorni feriali, mentre nei viaggi delle ore 02:45 i passeggeri sono
mediamente uno o due e in quello delle ore 04:15 sono mediamente
cinque a viaggio. I dati poi ci dicono che alcuni viaggi sembrano
sostanzialmente poco utili in tutti i giorni della settimana, ad
esempio quello delle ore 04:15 da Aosta a Pont-Saint-Martin e
quelli delle ore 04:15 e 05:15 da Pont-Saint-Martin ad Aosta.
Nei mesi e nelle settimane scorse abbiamo più volte tutti quanti
sottolineato la difficoltà a reperire autisti e a superare le
criticità rappresentate dall'introduzione dell'obbligo vaccinale e
del
green pass
per i dipendenti delle società di trasporti,
che hanno portato anche alla soppressione di alcune corse diurne,
mentre i servizi sperimentali notturni, nei periodi che ho
evidenziato, hanno continuato a funzionare anche nel momento di
carenza di autisti, ed è una cosa che ci sembra poco logica di
fronte alle reali richieste degli utenti.
Altra cosa che abbiamo verificato è che il servizio sperimentale
di trasporto notturno pubblico ha mantenuto, dal 2019 a oggi e
manterrà fino ad aprile 2022, carattere di gratuità totale, a
differenza delle altre corse che sono state gratuite solo nel
periodo dell'emergenza pandemica, a parte per chi ha le
agevolazioni, con un esborso ovviamente aggiuntivo da parte della
Regione.
Partendo dal presupposto che sia comunque importante avere dei
servizi pubblici, che sono un'opportunità per l'utenza, crediamo
però che debbano essere fatte delle considerazioni precise su
questi servizi, per capire se migliorarli, correggerli, come
organizzarli per il futuro. Le domande quindi sono le seguenti.
Quali considerazioni dettagliate sull'esame dei servizi relativi al
trasporto notturno in quasi due anni e mezzo di sperimentazione
sono state fatte, al di là di quelle valutazioni parziali e
sostanzialmente inadeguate per il periodo 20 luglio-31 agosto che è
l'unico citato? Se la sperimentazione si intende terminarla entro
il 30 aprile 2022 o se sia intenzione di proseguirla ulteriormente.
In terzo luogo, se si intende operare una valutazione circa
l'utilità e la razionalità, in modo particolare dei viaggi
previsti, prendendo per esempio in considerazione la possibilità di
eliminare alcune corse, o quelle nei giorni feriali, oppure di
togliere quelle che hanno una partecipazione irrisoria di
viaggiatori. Infine, in che modo si intenda risolvere quella che
oggi è un'anomalia, a nostro parere assurda, per cui i servizi
notturni restano gratuiti, mentre quelli diurni sono ormai da un
po' a pagamento per tutti, tranne le categorie protette.
Presidente -
Risponde il Presidente della Regione, ne ha
facoltà.
Lavevaz (UV) -
Partirei ricordando che oggi 24 marzo è
una data triste per i trasporti valdostani e per tutta la Valle
d'Aosta. Ricordiamo esattamente ventitré anni fa il rogo del Monte
Bianco, una ferita aperta, l'abbiamo ricordata l'anno scorso in
apertura del Consiglio che cadeva il 24 marzo, colgo l'occasione di
quest'interpellanza che tratta di trasporti per ricordare anche
oggi le trentanove vittime che ventitré anni fa hanno perso la vita
nel rogo del tunnel.
La collega ha fatto già una breve ricostruzione di quanto
avvenuto con le delibere. In buona sostanza nel mese di novembre
del 2019, a seguito di numerose sollecitazioni, la Giunta di allora
aveva approvato l'attivazione di alcuni progetti pilota, uno
riguardante il sub bacino dell'alta Valle, che aveva istituito
sperimentalmente il collegamento Aosta-Courmayeur notturno, uno nel
sub bacino centro Valle, modificando la Navetta verde, l'autolinea
n. 2 Aosta-Sarre e l'autolinea n. 3 Piazza Manzetti-Montan-Ospedale
Beauregard-Piazza Manzetti, l'autolinea n. 19
Aosta-Quart-Villefranche, e uno nel sub bacino bassa Valle con
l'implementazione sperimentale del servizio Aosta-Pont-Saint-Martin
notturno. Questo in quanto la Regione, anche nell'ambito delle sue
funzioni di programmazione e di pianificazione in materia di
trasporti, svolge anche azioni di sensibilizzazione e di
incentivazione dell'utilizzo dei mezzi pubblici. Ovviamente c'è la
necessità di avere anche dei momenti di sperimentazione che
restituiscano, in modo più possibile empirico, le risposte
dell'utenza, per capire in che modo i comportamenti, le necessità e
le abitudini dei cittadini si sono modificate nel tempo, per
effetto delle politiche adottate in materia di trasporti e quindi
poi decidere eventualmente come modificare i servizi in
conseguenza, analizzando cosa mantenere e cosa modificare.
Come è noto, il servizio sperimentale Aosta-Courmayeur notturno
non è stato prorogato, invece i servizi sperimentali introdotti nel
sub bacino del centro Valle, quindi nella cintura di Aosta, sono
stati stabilizzati, nel senso che sono diventati in qualche modo
strutturali, proprio peraltro nel periodo in cui lei era assessore,
se non sbaglio. Il servizio sperimentale Aosta-Pont-Saint-Martin,
che è quello più oggetto dell'iniziativa, è stato invece oggetto di
ulteriore prosecuzione della sperimentazione. Questo servizio è
nato, un po' come gli altri, per sopperire a delle necessità sia di
lavoratori, di turnisti che lavorano con orario notturno, quindi
hanno cambi di turno o tardi la sera o presto al mattino, ma direi
soprattutto per cercare di dare un servizio per la popolazione più
giovane, che utilizza locali notturni nella fascia anche notturna,
e tutelare, anche dal punto di vista della sicurezza stradale,
questi ragazzi, in modo da evitare che persone giovani, magari non
in perfette condizioni psicofisiche, si mettano alla guida di
un'autovettura. Ovviamente con questo in nessun modo si vuole
incentivare il fatto di alzare il gomito, ma sappiamo che si fa
anche quello durante le serate. Pertanto, sulla base di queste
motivazioni, è sicuramente intenzione nostra di proseguire
l'offerta del servizio in oggetto: lo riteniamo assolutamente
importante sotto il profilo sociale, strategico e in generale
trasportistico.
Per quanto riguarda la terza domanda: se si intenda operare una
precisa valutazione circa l'utilità del servizio e la razionalità
dei viaggi. Lei è stata, seppure per un breve periodo, assessore
dei trasporti e dovrebbe sapere che la costruzione di un turno di
guida non è semplicissimo, nel senso che non si può fare una corsa
e poi lasciare un autista fermo per delle ore e poi riprendere con
un'altra corsa. Ci sono delle regole anche semplici che fanno sì
che un sistema di corse debba essere costruito con una certa logica
e una certa continuità, per fare in modo che i prezzi e i costi dei
servizi non schizzino alle stelle.
A questo io credo che si aggiunga il fatto che non sia
assolutamente corretto decidere il mantenimento o l'eliminazione di
un servizio soltanto in base al numero dei passeggeri. Questo può
essere vero in un senso generale, in ambito magari più cittadino,
ma nelle realtà di montagna è chiaro che, ad esempio in una vallata
dove c'è magari un solo mezzo che circola, può anche essere che su
quel mezzo ci siano solo uno o due utenti, ma questo fa parte della
nostra realtà territoriale e dei piccoli numeri.
Sulle corse notturne questo ha una valenza un po' diversa,
perché è chiaro che possono esserci magari pochi utenti su alcune
corse, al netto del fatto, come dicevo prima, che c'è la necessità
comunque di costruire le corse in modo che i turni siano in piedi.
Purtroppo ci sta anche che ci siano delle corse con pochissimi
utenti, ma al di là di quello, la valutazione che abbiamo fatto in
ultimo nel luglio scorso, quando abbiamo prorogato ulteriormente
questo servizio, è che probabilmente anche con pochi utenti, se
riusciamo a evitare anche un solo incidente lungo le strade per i
nostri ragazzi, credo che abbiamo comunque fatto un buon servizio.
Quindi da questo punto di vista io credo che questo servizio vada
portato avanti, vada implementato, vada sicuramente pubblicizzato
ulteriormente, di questo ho parlato anche con i funzionari, però è
assolutamente necessario portarlo avanti. Ovviamente gli uffici
competenti hanno sempre monitorato i dati di traffico. Dov'è stato
possibile, per il discorso che facevo prima di completamento dei
turni, qualche corsa è stata modificata o anche eliminata, ad
esempio la corsa delle ore 23:15 non è più stata inserita nel
programma di servizio.
Per quanto riguarda l'ultima domanda, cioè se si intenda
risolvere l'assurda anomalia, come lei l'ha citata, del fatto che i
servizi sono gratuiti quelli notturni e a pagamento quelli diurni,
direi che anche qui non possiamo fermarci a una fredda analisi
statistica dei numeri che è stata fatta, ma dobbiamo analizzare in
maniera più completa quello che vogliamo da questo tipo di
servizio. Io credo che siamo ancora in un momento di promozione e
di incentivazione dell'utilizzo di questo tipo di servizio,
soprattutto per i ragazzi più giovani. Probabilmente non si
manterrà la gratuità
sine die
e dovranno essere fatte delle
valutazioni puntuali su come mantenerlo, ma al momento questa
gratuità è legata al fatto che si vuole in qualche modo promuovere
questo tipo di servizio da parte in particolare dell'utenza più
giovane.
Presidente -
Per la replica la consigliera Minelli, ne ha
facoltà.
Minelli (PCP) -
Una considerazione generale: io condivido
la posizione per cui occorra potenziare e anche rendere più noti e
pubblicizzare i servizi di trasporto pubblico, perché ritengo che
bisogna andare nella direzione di utilizzare meno i mezzi privati e
di più i mezzi pubblici. Detto questo, credo che quando si ha a
disposizione un periodo di sperimentazione che dura da due anni e
mezzo - sono oltre quattrocento giorni - una valutazione più
approfondita su tale servizio, con un'analisi dei dati molto
puntuale riguardo anche alla fruizione giornaliera oraria, debba
essere assolutamente fatta prima di decidere se continuare o meno.
Ci sono valutazioni di ordine economico e non solo, come lei ha
detto, quindi ad esempio, secondo me, bisognerebbe riuscire a fare
un'analisi per comprendere che tipo di utenza c'è. Lei ha citato i
giovani e sicuramente per loro il servizio è importante, ma io
credo che i giovani che si divertono ed escono la sera non lo
facciano tutti i giorni della settimana; presumo e spero che lo
facciano nei periodi di sospensione, per esempio, della scuola,
quindi lungo la settimana mi riesce un po' difficile capire tutte
quelle corse, quella delle 2:45 per esempio. É vero che c'è gente
che va a lavorare, allora bisognerebbe fare un'analisi dettagliata
per capire quali corse sono più utili, combinandole ovviamente con
quello che è il turno di lavoro, ma è un lavoro di analisi, di
attenzione a un servizio, che va fatto. Quattro mesi costano 87
mila euro, altri quattro costano altri 87 mila euro e va bene, sono
soldi pubblici che possono avere un senso, ma secondo me bisogna
essere un pochino più oculati.
Sulla questione della gratuità, stessa cosa: lei dice che si
deve pensare ai giovani. Io non credo che le utilizzino soltanto i
giovani certe corse notturne, ma so che i giovani utilizzano anche
le corse diurne, come anche altre persone che, per tutte le ragioni
che benissimo sappiamo, sono in alcuni casi in difficoltà
economiche anche significative.
Le dico però una cosa: lei ha detto che è sempre stato tutto
monitorato. Io non so se è stato monitorato così nel dettaglio,
oltretutto lei dice che la corsa delle ore 23:15 non c'è più; io ho
i dati fino alla fine di gennaio 2022 e la corsa delle ore 23:15
ancora c'era e nella delibera che proroga il servizio c'è tutto, ci
sono tre più tre corse, quindi sono sei, e sono quelle, a meno che
non sia stato cambiato qualche cosa nel frattempo. I dati parlano,
non è che si può prescindere dalle cose che ci sono scritte.
Nella delibera si cita anche una distribuzione rilevante, ma non
è così, perché distribuzione rilevante vuol dire che in tutte le
corse noi abbiamo più o meno un numero uguale o poco variabile di
utenti; non è così! Noi abbiamo il sabato delle punte di
venticinque utenti nelle stesse corse, mentre dal lunedì al giovedì
ne abbiamo tre, quindi vuol dire che nel fine settimana questo
servizio ha sicuramente una funzione utile, proprio per quello che
diceva lei, per evitare che ci siano situazioni pericolose per i
nostri ragazzi e non solo per loro. Secondo me bisognerebbe cercare
di razionalizzare questo servizio e lungo la settimana capire bene
se ci sono delle corse che servono a chi fa dei turni di lavoro al
mattino presto o alla sera tardi.
Dire, come mi è stato risposto, che si ha intenzione di
continuare così e di prorogare quella che è stata chiamata finora
una sperimentazione, è sconcertante: le sperimentazioni hanno una
durata, dopodiché diventano dei servizi strutturali che fanno parte
dell'offerta, non sono più delle sperimentazioni. Non lo so, se si
ha intenzione di inserire questo nel trasporto pubblico locale come
elemento stabile, allora non si dovrà andare avanti con proroghe di
quattro mesi in quattro mesi.
Sulla gratuità lei dice che anche questa si mantiene. Ha senso
pensare di incentivare il trasporto pubblico e di prevederne la
gratuità, ma questo va fatto nell'ambito di un discorso più
articolato e organico, non può essere riservato al solo trasporto
pubblico notturno, nella maniera più assoluta.
Sono insoddisfacenti, Presidente, queste risposte, abbia
pazienza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK