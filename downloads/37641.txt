Consiglio Regionale della Valle d'Aosta - Oggetto del Consiglio n. 1348 del 16 luglio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1348 del 16 luglio 2015 - Resoconto
OGGETTO N. 1348/XIV - Interpellanze: "Interventi per la
tutela della sicurezza stradale sul territorio della
Regione".
Presidente
- Per l'illustrazione del punto 17, ha chiesto
la parola la Consigliera Fontana; ne ha facoltà.
Fontana (PD-SIN.VDA) -
Grazie Presidente.
Appreso degli ultimi incidenti mortali sulla Statale 26 di Sarre
e della petizione spontanea proposta dal Comitato Cittadino Sarre
Statale Sicura al fine di promuovere l'attivazione urgente di
interventi in grado di portare ad un livello accettabile di
sicurezza il tratto urbano di percorrenza della strada statale del
Comune di Sarre; condivisa la preoccupazione dei cittadini
valdostani e rilevato con sgomento come gli incidenti stradali
stiano diventando sempre più numerosi; considerato che anche in
altri comuni della Valle esistono problematicità legate alla
sicurezza stradale, soprattutto nelle zone di attraversamento
pedonale e nei pressi dei plessi scolastici; ritenuto importante
dare risposte nell'immediato a tutela della sicurezza stradale,
prevedendo ad esempio l'installazione di rilevatori di velocità, al
fine di scoraggiare gli automobilisti più indisciplinati, volevamo
sapere dall'Assessore se siano state mappate le zone a maggior
rischio in termini di sicurezza stradale presenti sul territorio
regionale e quali interventi in accordo con gli Enti locali e le
Forze dell'ordine si intendano porre in essere in merito alla
tutela della sicurezza stradale sul territorio regionale.
Grazie.
Presidente -
Ha chiesto la parola, per l'illustrazione
del punto 26, la collega Morelli; ne ha facoltà.
Morelli (ALPE)
- Merci Président.
Mi ha colto di sorpresa, perché normalmente quando i punti
vengono discussi assieme si rispetta il secondo, in questo caso;
non viene discusso con il primo, di solito, ma con il secondo,
comunque non è assolutamente un problema.
Presidente
- Ho chiesto alla collega se era
interessata...
Morelli (ALPE)
- Assolutamente...assolutamente.
Presidente
- ...altrimenti l'avremmo anche affrontato al
punto 26.
Morelli (ALPE)
- Riprendo quanto ha già anticipato la
collega Fontana. Anche la nostra interpellanza, che è
un'interpellanza proposta congiuntamente da ALPE e UVP, si occupa
della Statale 26 e dei problemi di sicurezza legati a questa
importante arteria. È una strada, questa, che presenta
caratteristiche tali da renderla un'arteria pericolosa, come gli
ultimi incidenti recenti occorsi a Nus e a Sarre non fanno che
confermare. È una strada che prima della costruzione
dell'autostrada era l'unica arteria che assorbiva tutto il
traffico, oltre a quello locale assorbiva anche tutto il traffico
internazionale che porta al Tunnel del Monte Bianco e quindi
assorbiva un traffico sia leggero che un traffico pesante; è una
strada che all'epoca era stata concepita proprio per assorbire una
grande mole di traffico. Probabilmente questa è una delle ragioni
che rendono questa strada particolarmente pericolosa, perché è una
strada che ha un tracciato che, compatibilmente con la morfologia
accidentata della nostra regione, ha però un percorso lineare, una
certa larghezza e quindi è una strada che invita alla velocità. È
una strada che in questi 50 anni ha mietuto molte vittime, al punto
che se si adottasse il sistema che si vede su certe strade
francesi, di apporre una sagoma nera per ogni vittima di incidente
sulla strada, la nostra strada sarebbe disseminata di sagome nere.
L'apertura dell'autostrada ha sollevato la strada statale dal
traffico pesante, ma la pericolosità è rimasta, anzi, forse si è
addirittura acuita, e paradossalmente la posizione di tanti limiti
di velocità forse - anzi, senza "forse" - è una soluzione che si è
rivelata inefficace ed è forse proprio la presenza di tanti limiti
di velocità che induce l'automobilista ad aumentare la velocità, là
dove questi limiti vengono a non esserci.
La strada dell'Alta Valle è una strada che percorro
quotidianamente e i limiti di velocità non li rispetta nessuno: non
li rispettano i mezzi pubblici, di trasporto pubblico, non li
rispettano le Forze dell'ordine, non li rispettano gli
automobilisti. Vi sono tratti però dove questi limiti vanno
assolutamente rispettati e bisogna trovare il modo per farli
rispettare, perché questa strada attraversa i centri abitati. Tra
l'altro lungo questa strada, nel tempo, si è sviluppata tutta
un'urbanizzazione molto intensa: ci sono tantissimi accessi,
tantissimi attraversamenti pedonali e quindi forse è giunto il
momento di fare un'analisi puntuale del tracciato e di andare ad
individuare soluzioni che possano ovviare a questo problema
dell'eccessiva velocità.
La collega Fontana lo ha già ricordato: per quanto riguarda
Sarre, in seguito ai gravi incidenti, si è formato un comitato di
cittadini che conferma che il problema è sentito. Sappiamo che
l'Assessore interloquisce con l'ANAS per trovare delle soluzioni e
abbiamo avuto notizia del fatto che due rotonde che erano previste
da tempo verranno portate a compimento; tuttavia riteniamo che le
due rotonde possano risolvere i problemi di certe zone, ma non
risolvano completamente il problema della sicurezza e dell'eccesso
di velocità.
Assieme ai colleghi dell'UVP noi chiediamo quindi all'Assessore
di conoscere quali siano le valutazioni che sono state fatte
assieme all'ANAS sulla pericolosità di questa strada e quali
interventi si intenda porre in essere per ovviare a questo
problema. Grazie.
Presidente
- Per la risposta, ha chiesto la parola
l'Assessore Baccega; ne ha facoltà.
Baccega (SA)
- Grazie Presidente. Sì, cercherò di
rispondere puntualmente a tutti i quesiti posti nelle due
interpellanze.
Il rapporto con l'ANAS da parte dell'Amministrazione regionale è
un rapporto fattivo, direi un rapporto che ci vede settimanalmente
confrontarci su diverse tematiche rispetto alle strade statali
presenti sul territorio valdostano, ma anche rispetto alle
problematiche che ci sono nell'attraversamento di alcuni centri
urbani piuttosto complicati come il centro urbano di Sarre e come
il centro urbano di Nus, sul quale in questo momento si stanno
concentrando le nostre attenzioni.
Per quanto riguarda la mappatura, è proprio in questi confronti
con l'ANAS che vengono poi fuori anche dei dati più significativi
che permettono di capire qual è la situazione. La frequenza e la
distribuzione dei sinistri sulla rete stradale della competenza di
ANAS, e quindi delle strade statali, è normalmente concentrata nei
tratti a più alta intensità abitativa (centri abitati) e con
maggiori volumi di traffico (tenete conto che nella Statale 26, nel
tratto da Aosta a Sarre, passano mediamente circa 22.000
autoveicoli al giorno). Per quanto riguarda invece le strade
classificate regionali, non sono state mappate a tutt'oggi zone a
maggior rischio di incidenti, in quanto non si sono mai verificati
ricorrenti sinistri su tratti specifici di strade. Anche le
segnalazioni di sinistri avvenuti con danni a infrastrutture
stradali che vengono inviati per competenza alla Struttura
Viabilità dell'Assessorato sono poco frequenti e con danni non
rilevanti.
In merito alle azioni da migliorare per la sicurezza stradale in
ambito regionale e in particolare per ridurre la velocità dobbiamo
comunque fare riferimento al Codice della strada. L'articolo 179
prevede dei sistemi di rallentamento costituiti da bande
trasversali ad effetto ottico, vibratorio e acustico, e su strade
con velocità massima di 50 chilometri all'ora l'adozione di dossi
artificiali. Sono sistemi ammessi solo su strade residenziali, nei
parchi pubblici o privati, nei
residence
, eccetera; ne è
vietato l'impiego sulle strade che costituiscono itinerari
preferenziali dei veicoli normalmente impiegati per servizi di
soccorso o di pronto intervento. Ne consegue quindi che sulle
strade regionali non è possibile prevederne la posa in opera; in
effetti gli uffici, quando i Comuni lo richiedono, sono costretti a
negare l'autorizzazione.
Questo Assessorato, sulla base delle considerazioni che abbiamo
fatto, al fine di migliorare la sicurezza e, in particolare, per
risolvere la problematica dell'eccessiva velocità dei veicoli che
percorrono le strade classificate regionali all'interno dei centri
abitati e in corrispondenza degli attraversamenti pedonali, con una
delibera della Giunta regionale del 10 maggio 2013, ha approvato le
integrazioni e le prescrizioni amministrative, tecniche,
strutturali e di sicurezza comuni alle opere e agli interventi
oggetto di concessione e di autorizzazione sulle strade
classificate regionali. Con questa deliberazione, in pratica, si
sono individuate le modalità e le condizioni per consentire ai
Comuni (nei centri abitati) la realizzazione di attraversamenti
pedonali su piattaforme rialzate (quelle un po' più lunghe, quindi
non i piccoli dossi, ma le piattaforme più ampie) che hanno le
caratteristiche geometriche diverse dai dossi artificiali. Al
momento ne sono state autorizzate nei comuni di Issogne, di Pontey,
di Brissogne, di Saint-Christophe, di Charvensod, di Pollein, di
Gressan, Valsavarenche, Roisan, Pollein, Nus, Quart, Verrayes,
Lillianes, Issime, Aymavilles e Cogne...non sto a indicare in quale
punto della strada, perché diventa complicato. In relazione ad
eventuali installazioni di impianti di rilevazione della velocità
fissi, e in base alla vigente normativa, l'impiego di queste
postazioni di rilevamento senza la presenza degli operatori di
Polizia non può ritenersi una modalità ordinaria di controllo, ma
rappresenta uno strumento utilizzabile solo su alcune strade e in
presenza di determinate condizioni. Le normative impongono di fatto
che nei tratti delle strade regionali che attraversano i centri
abitati non è consentita l'installazione di sistemi di rilevamento
fissi; pertanto, al fine del controllo delle violazioni di eccesso
di velocità, possono essere utilizzati soltanto sistemi mobili di
rilevamento sotto diretto controllo e con la presenza di un
operatore di Polizia. In passato erano stati messi dei punti fissi,
le sanzioni amministrative comminate poi erano state bocciate dalla
Cassazione; sono percorsi di anni fa, però questo è successo.
L'installazione di altri impianti o dispositivi quali i semafori o
impianti attivati dal rilevamento della velocità dei veicoli in
arrivo, che sono stati previsti dall'articolo 60 della legge 120
del 2010, è al momento sospesa in attesa dell'emanazione di
specifico decreto del Ministro delle infrastrutture e dei trasporti
che dovrà definire le caratteristiche per l'omologazione e per
l'installazione di tali dispositivi (è dal 2010 che aspettiamo il
decreto attuativo).
Rispondendo anche all'interpellanza della Signora Morelli, su
quel tratto di strada (parliamo di Aosta-Sarre) le maggiori
criticità sono appunto determinate dall'elevata urbanizzazione, che
è comunque in continua espansione, sia di tipo residenziale che di
tipo commerciale, con accessi diretti sulla statale, e sicuramente
dal non corretto comportamento di alcuni automobilisti o ciclisti
che percorrono questo tratto, che dovrebbe essere percorso
giustamente a 50 chilometri all'ora, ma che difficilmente viene
rispettato.
Nell'incontro ricordato nelle premesse della sua interpellanza
(uno dei tanti incontri) che si è tenuto la mattina del 29 giugno,
e che era un po' il riassunto tutta una serie di problematiche
legate agli incidenti che si sono verificati proprio in questi
ultimi mesi che, ahimè, son stati mesi terribili da questo punto di
vista, si è valutato, insieme ad ANAS e alla rappresentanza della
Giunta comunale di Sarre, di fare un approfondimento sulla
situazione viaria. Per quanto attiene ai volumi di traffico che
percorrono l'arteria non sono prevedibili riduzioni (la media è di
questi 22.000 veicoli giornalieri); sono già state poste in atto da
alcuni anni misure che mirano proprio a limitare tale criticità,
come gli accordi con la SAV e con la RAV per la possibilità di
utilizzare gratuitamente il tratto autostradale Aosta Est-Aosta
Ovest e dove l'unica ulteriore via alternativa per i flussi da e
verso Aosta è costituita dalla regionale n. 20
Aymavilles-Charvensod, che già oggi assorbe un'importante parte dei
flussi provenienti e diretti verso i comuni di Cogne, Aymavilles,
Villeneuve attraversando numerosi centri abitati.
Nel breve termine il Comune di Sarre, a cui spetta (trattandosi
appunto di centro abitato) la regolamentazione della circolazione
stradale e, conseguentemente, la posizione della relativa
segnaletica, si è impegnato, attraverso gli organi di Polizia
municipale, ad intensificare i controlli sulla viabilità del tratto
della statale (che appunto attraversa il centro abitato)
presidiando con maggiore continuità il territorio ed elevando
all'occorrenza le contravvenzioni che dovranno derivarne. Nel medio
termine è stata esaminata la possibilità di installare
eventualmente a monte e a valle del centro abitato di Sarre una
cartellonistica di preavviso finalizzata a richiamare l'utenza
veicolare al rigoroso rispetto della segnaletica stradale e delle
regole di comportamento di cui al Codice della strada in relazione
alle numerose intersezioni presenti, ai diffusi accessi privati e
ai frequenti attraversamenti pedonali che caratterizzano la strada
in argomento. Si evidenzia, al riguardo, che nella tratta che
abbiamo descritto ANAS ha installato anche a tal fine un pannello a
messaggio variabile dedicato, attraverso il quale la sala operativa
compartimentale aggiorna in tempo reale l'utenza veicolare sulle
condizioni della viabilità (quello di fronte al centro
commerciale). Nell'incontro si è quindi affrontato il tema relativo
agli incroci presenti lungo l'arteria ed è stata in particolare
focalizzata l'attenzione sull'incrocio in località Maillod, poco
più avanti dell'Hôtel Étoile du Nord, con la strada che va verso il
centro di Sarre. Sull'esigenza di intervenire su tale incrocio era
già stato formulato negli anni scorsi un apposito accordo che
prevedeva per il finanziamento dei lavori di utilizzare le economie
derivanti dall'appalto del progetto della rotatoria de La Grenade.
Tenuto conto che tale progetto ha ottenuto un definitivo parere
negativo da parte dell'ANAS, si è quindi deciso di avviare
immediatamente l'intervento in località Maillod. Il progetto della
rotonda ha già ottenuto le necessarie autorizzazioni ed è già
sviluppato a livello esecutivo. Nella medesima situazione di pronta
appaltabilità risulta anche il progetto predisposto da ANAS
all'incrocio tra la Strada regionale 47, quella per Cogne, e la
Statale 26 in località Saint-Hélène, che prevede una rotonda già
compresa nell'accordo di programma a suo tempo sottoscritto tra
Regione e ANAS, proprio per la messa in sicurezza degli incroci
sulla strada statale. Si è quindi valutata l'opportunità di avviare
quanto prima anche la realizzazione di questa rotatoria. L'ANAS
sostiene che tutto possa essere appaltato nell'autunno, perché i
progetti sono già a buon fine.
"Quali interventi si intenda prevedere onde migliorare le
condizioni di sicurezza per gli automobilisti e per i residenti
lungo la Statale 26"
: in questo confronto con ANAS, il rapporto
prosegue negli anni; sono stati progettati e attivati da ANAS in
questi anni numerosi interventi di miglioramento...diciamo che ne
abbiamo parlato nell'adunanza del 6 e 7 maggio. Ricordo che,
proprio per migliorare le condizioni di sicurezza lungo la Statale
26, nel settembre del 2005 la Regione ha sottoscritto con ANAS
quell'accordo di programma che vede appunto il Piano rotonde. In
questi ultimi 10 anni ne sono state ultimate 15 e altre 4 risultano
in fase di prossima realizzazione con progetti già appaltati e con
l'esecutivo completato. La spesa regionale per le rotatorie
concluse, comprendenti anche la riqualificazione degli innesti e
gli spazi di sosta limitrofi, risulta di 12 milioni di euro.
Ricordo infine che l'intervento di messa in sicurezza, di
riqualificazione, del tratto di strada, la Statale n. 26, che
costituisce l'accesso ad est del Capoluogo regionale (quindi
parliamo anche di quello) per il quale l'ANAS nel 2014 ha avviato
l'appalto dei lavori per un impegno di 24 milioni di euro (di cui
20 milioni a carico di ANAS e 4 milioni a carico della Regione), si
configura come una riorganizzazione funzionale della carreggiata e
interessa i 2.450 metri lineari di strada statale gravata da un
passaggio giornaliero di 35.000 veicoli (anche quello è molto
pericoloso, il fatto che abbia le 4 corsie forse consente di
contare meno incidenti, ma è sicuramente molto pericoloso) e ha
l'obiettivo prioritario del miglioramento della sicurezza del
traffico veicolare.
In conclusione, al di là di tutta una serie di dispositivi che
si sono messi e che hanno certamente la loro efficacia, credo che
bisogna fare una forte azione affinché il Codice della strada vada
rispettato (questo è un po' il concetto che è venuto fuori); nel
rispetto del Codice della strada si va a verificare che gli
incidenti diminuiscono notevolmente: se la velocità auto/moto è
alta, se si supera la striscia doppia continua, se si guida in
stato di ebbrezza, se si supera l'auto che è ferma ad un attraverso
pedonale per consentire il passaggio di un pedone...ebbene, queste
criticità inevitabilmente portano a delle disgrazie. Il confronto
con ANAS e con i Comuni che sono in questo momento più sotto tiro
da questo punto di vista (ho parlato all'inizio di Nus e di Sarre)
è un confronto che ci porterà comunque a prendere tutti i
provvedimenti del caso che vanno nella direzione di migliorare la
sicurezza per i cittadini. Il comitato, con il quale ho partecipato
a una riunione informale, è un comitato collaborativo: abbiamo
detto loro che in qualche modo ci stiamo attivando e stiamo
lavorando in quella direzione. Credo che li incontreremo anche a
breve, proprio per dare queste sensazioni. Grazie.
Presidente -
Per la replica sul punto 17, ha chiesto la
parola la Consigliera Fontana; ne ha facoltà.
Fontana (PD-SIN.VDA) -
Grazie Assessore per averci dato
dei punti dettagliati. Non avevamo dubbi sull'attenzione verso tale
questione, sul fatto che la si sta affrontando, e ringrazio
veramente anche il Comitato di Sarre per essersi attivato ed
insistere su questa problematica, per poterla risolvere al più
presto.
Ci rendiamo conto che le norme purtroppo non prevedono di
mettere questi rilevatori e ci rendiamo anche conto che 20 mila
autoveicoli sono tanti su quel pezzo di strada. Noi abbiamo
un'autostrada che potrebbe deviare magari un pochino di più il
traffico e non creare tutte queste problematiche. Condivido anche
la questione della presenza di questi negozi e che lì bisogna
rallentare, ma invece tanti non rispettano il Codice. Proprio per
questo motivo io apprezzo la volontà di fare anche queste rotonde,
però, secondo me i tempi sono molto lunghi...ben vengano, però
bisogna fare qualcosa nell'immediato! Se l'unica soluzione sono le
pattuglie bisogna fare il possibile in questo frangente di tempo,
finché non vengono costruite queste rotonde, e fare magari un
maggiore sacrificio, perché tutte queste persone che hanno perso la
vita in questi due anni...penso che bisogni veramente fare un
sacrificio, se questo lo richiede, perché non è possibile che una
persona non possa attraversare o viene uccisa sulle strisce
pedonali perché gli automobilisti sono incoscienti! Qualche
provvedimento serio va preso, devono capire che vanno rispettate le
regole! Allora, a parte tutto quello che si sta facendo (perché
bisogna dare merito che si sono attivati tutti e la volontà c'è e
si sta facendo il possibile), se l'unica soluzione è quella,
cerchiamo magari di fare un sacrificio, di mettere...io non so se
lo possono fare i Vigili o deve essere la Polizia o chiunque
sia...che siano più presidiate, specialmente nel periodo estivo,
perché adesso abbiamo visto che il traffico è enorme e si rischia
ancora di più. Lo so che è un sacrificio, lo so che magari forse
non c'è abbastanza personale, ma visto com'è la situazione noi
dobbiamo veramente fare il possibile per dare questa sicurezza
affinché non succedano più questi incidenti mortali. Grazie
comunque per l'impegno. Noi vigileremo su questo finché non si
risolve questa situazione. Grazie.
Presidente -
Punto 26. Ha chiesto la parola la
Consigliera Morelli, per la replica; ne ha facoltà.
Morelli (ALPE) -
Merci Président.
Assessore, prendiamo atto del fatto che lei affermi esserci un
rapporto fattivo con l'ANAS. Ci limitiamo però anche ad osservare
che talvolta la manutenzione della strada statale lascia a
desiderare, sia per quanto riguarda il bordo strada, sia per quanto
riguarda la vegetazione che costeggia la statale, che molto spesso
cela anche i cartelli e la segnaletica verticale. Credo che si
debba porre la giusta attenzione. Lei dice che c'è stato un
incontro con il Comitato cittadino, di cui apprezziamo il lavoro di
proposta, il lavoro fattivo; tutti i colleghi credo che abbiano
ricevuto il documento che è stato inviato via mail nel quale il
Comitato cittadino va a proporre proprio modalità atte a migliorare
la sicurezza stradale. Voglio citarne alcuni. Oltre agli autovelox
mobili e al pattugliamento delle strade da parte delle Forze
dell'ordine, da parte dei cittadini sarebbe percepita come utile
l'apposizione di cartelli di segnalazione di velocità rilevata (che
lei ci dice essere sospesa in attesa di un provvedimento
ministeriale), e poi la segnaletica orizzontale ad effetto acustico
e luminoso nei pressi degli attraversamenti pedonali,
restringimenti della carreggiata nei pressi degli attraversamenti
pedonali, che effettivamente sono un correttivo che può essere
utile...ecco, altra modalità: separazione della carreggiata nei
pressi degli attraversamenti pedonali, isole centrali negli
attraversamenti pedonali, rotatorie o mini rotatorie (prendiamo
atto che i lavori delle due rotatorie partiranno a breve),
miglioramento della segnaletica verticale, manutenzione della
segnaletica verticale esistente, ulteriori semafori negli
attraversamenti pedonali più trafficati con funzionamento a
prenotazione, segnalazione dei luoghi dove sono capitati incidenti,
come a Stoccarda o come in Francia.
Riteniamo quindi che su questo problema l'attenzione debba
essere continua e naturalmente siamo certi, Assessore, che lei
porrà la dovuta attenzione. Grazie.
Presidente -
Considerato che perdura il problema
dell'Assessore Rini al punto 18, passeremo al punto 19 dell'ordine
del giorno...ha chiesto la parola il Consigliere Fabbri; ne ha
facoltà.
Fabbri (UVP) -
Grazie Presidente.
Solo per dire che, purtroppo, dobbiamo sempre aspettare la
mobilitazione dei cittadini per poter incidere in questi frangenti
che sono così pericolosi per la popolazione...non mi riferisco
particolarmente all'Amministrazione regionale, quanto
all'Amministrazione ANAS. Tutti questi suggerimenti che i nostri
concittadini hanno dato e che adesso sono stati esposti dalla
collega Morelli sono tutti suggerimenti che...io penso che i
tecnici che ci sono all'ANAS avrebbero benissimo potuto pensarci
senza attendere le sollecitazioni dei cittadini.
Invito l'Assessore, anche il nuovo Assessore del PD, a darsi
proprio...come posso dire? l'obiettivo di stimolare l'ANAS a
prendere in considerazione tutte queste difficoltà che ci sono
lungo la statale, che sta assumendo sempre un maggior volume di
traffico e, com'è stato più volte detto, che l'autostrada sta
diventando infrequentabile anche dai valdostani visti i costi, che
si assumano le loro responsabilità e non aspettino le
sollecitazioni dei cittadini per rendere sicura la strada.
Grazie.
Presidente -
Grazie collega Fabbri. Proseguiamo quindi
con il punto 19 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK