Consiglio Regionale della Valle d'Aosta - Oggetto del Consiglio n. 3178 del 21 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3178 del 21 dicembre 2007 - Resoconto
OGGETTO N. 3178/XII - Interpellanza: "Attendibilità delle
dichiarazioni di un Consigliere di amministrazione della Casinò
S.p.a.".
Interpellanza
Ricordato il Disciplinare per la gestione della Casa da Gioco
di Saint-Vincent, approvato dal Consiglio regionale il 14 aprile
2003 con delibera n. 3176/XI, che attribuisce alla Regione il
compito di effettuare gli opportuni investimenti al fine di
assicurare la migliore funzionalità della gestione e di ottimizzare
la redditività;
Ricordato inoltre che, come previsto dallo stesso articolo,
la Casinò S.p.a. aveva presentato il Piano di sviluppo entro
novanta giorni dalla sottoscrizione del Disciplinare e che in data
13 luglio 2005 il Consiglio regionale ha approvato il Piano di
sviluppo della Casinò de La Vallée S.p.a.;
Preso atto che il Presidente del Consiglio di Amministrazione
ha illustrato alla stampa un piano di sviluppo che prevederebbe
imponenti investimenti per differenti ipotesi di collegamento tra
la sede del Casinò e l'Hôtel Billia e di realizzazione di un nuovo
salone delle feste;
Venuti a conoscenza che, in data 4 dicembre 2007 un
Consigliere di Amministrazione avrebbe comunicato ai Presidenti del
Consiglio e della Regione e all'Assessore alle Finanze che il
Consiglio di Amministrazione non aveva mai esaminato tali progetti
e che l'organismo di gestione della Casinò S.p.a. vivrebbe una
stagione caotica, con confusione di ruoli e di poteri, con
conflitti in merito alle informative e in merito alla
verbalizzazione, nonché la "sostanziale assenza dall'azienda" del
Presidente del Consiglio di Amministrazione;
i sottoscritti Consiglieri regionali
Interpellano
la Giunta regionale per conoscere se intenda:
1) verificare l'attendibilità delle dichiarazioni del
Consigliere d'Amministrazione, nonché le condizioni di svolgimento
del Consiglio di Amministrazione stesso e la regolarità delle
procedure e delle deleghe nella Casinò S.p.a.;
2) richiamare il Presidente del Consiglio di Amministrazione
ad un comportamento più rispettoso delle competenze del Consiglio
regionale, unica istituzione titolata a licenziare piani di
sviluppo della Casinò S.p.a.;
3) a fornire a tutti i gruppi consiliari regionali copia del
primo Piano di sviluppo consegnato nell'estate del 2003 dagli
amministratori pro tempore della Casinò S.p.a.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- Questa interpellanza "cade a fagiolo", nel
senso che era emerso da articoli di stampa che nelle scorse
settimane un Consigliere di amministrazione della "Casinò S.p.a."
avrebbe comunicato ai Presidenti del Consiglio e della Regione,
nonché all'Assessore alle finanze, che il Consiglio di
amministrazione non avrebbe mai - parrebbe - valutato i progetti
che il Presidente del Consiglio di amministrazione aveva illustrato
su una pagina locale di un noto quotidiano nazionale in merito allo
sviluppo della Casa da gioco, in cui si prevedevano significativi
investimenti su differenti ipotesi che erano ipotesi atte a
valorizzare l'acquisizione del "Billia" e quindi interfacciare
meglio il complesso immobiliare "Billia" e il complesso immobiliare
Casinò che in questo momento sono collegati solo da un tunnel, che
è diventato famoso anche nella storia, su cui ci sono svariate
leggende metropolitane. Questi tipi di investimenti previsti in
tale articolo - che è stato pubblicato sul giornale e attribuito al
Presidente del Consiglio di amministrazione - sono tutti progetti
che non sono stati approvati dal Consiglio regionale, che non sono
stati neanche sottoposti alla sua attenzione, che non rientrano
nello stralcio di piano di sviluppo che è stato approvato
dall'Assemblea regionale. Noi quindi eravamo intenzionati a
conoscere dalla Giunta regionale se poteva verificare
l'attendibilità delle dichiarazioni di questo Consigliere di
amministrazione, se è vero che ha scritto tale lettera e, se è vero
il suo contenuto, nonché le condizioni di svolgimento di questo
Consiglio di amministrazione, perché parrebbe che tutti tali piani
di sviluppo... tredici, chiedo la verifica del numero legale perché
parlare... quindi numero legale, grazie...
Presidente
- ... dovrebbe finire l'intervento, appena ha
terminato, provvedo...
Sandri (PD)
- ... ha ragione, dicevo che questo
Consigliere di amministrazione avrebbe denunciato che il Consiglio
di amministrazione non sarebbe stato messo nelle condizioni di
valutare tali progetti, che erano stati comunicati alla stampa
senza che fossero stati dibattuti in Consiglio di
amministrazione... quindi capire se nel Consiglio di
amministrazione sono emersi da parte dei Consiglieri, vuoi da parte
dei revisori dei conti, vuoi da parte dei verbalizzanti problemi
rispetto al funzionamento stesso del Consiglio di amministrazione
del Casinò, in modo che si possa essere sicuri che i rapporti e il
funzionamento di questo Consiglio di amministrazione sia rispettoso
delle normali procedure e della normale funzionalità.
L'altra questione che volevamo porre è che una delle cose più
importanti del problema legato al piano di sviluppo è stato il
primo piano di sviluppo, quello che nei 90 giorni previsti dal
disciplinare - credo nell'aprile 2003 - il Consiglio di
amministrazione avrebbe dovuto presentare alla Regione, questo
documento è stato consegnato al Presidente della IV Commissione,
poi, per intervento dell'Assessore regionale alle finanze, non è
stato più messo a disposizione. Volevamo chiedere se adesso,
passato un certo periodo di tempo, decantate una serie di
questioni, l'Assessore era disponibile, visto che adesso
ripartiremo per fare delle valutazioni sul complesso
"Billia"-Casinò e sul piano di sviluppo anche dal punto di vista
urbanistico della zona, a mettere a disposizione questo tipo di
documentazione, dandone una copia per tutti i gruppi
consiliari.
Président
- Je voudrais demander au collègue Secrétaire
de vérifier le numéro légal.
Il Presidente, procedutosi all'appello nominale dei
Consiglieri da parte del Consigliere Segretario Maquignaz,
constatato che sono presenti 20 Consiglieri su 35, dichiara valida
la seduta ed invita il Consiglio a continuare la trattazione
dell'oggetto.
Président
- A la présence de 20 Conseillers, ayant
constaté le numéro légal, la parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Il collega Sandri fa riferimento a
degli articoli in cui vengono rappresentate delle diatribe
all'interno del Consiglio di amministrazione sullo svolgimento e
sugli argomenti che vengono presentati. Confermo di aver ricevuto
con il Presidente comunicazione da parte di un Amministratore,
confermo di aver ricevuto sempre sullo stesso argomento la versione
del Presidente del Consiglio di amministrazione che non solo
smentisce quanto affermato, ma annuncia provvedimenti in materia;
di pari abbiamo trasmesso tutto al nostro Ufficio legale, al fine
di poter fare tutte le verifiche. Rispetto a questo chiederemo, se
non è già stato chiesto dall'Ufficio legale, l'opinione del
Collegio sindacale che è l'organo di controllo che ci permette di
avere i riferimenti del caso e stiamo approfondendo la
questione.
Punto n. 2:
"richiamare il Presidente..."
, il collega
Sandri, da un lato, fa la domanda; dall'altro, ha già dato la
risposta perché chiede già di richiamare, dice:
"richiamare il
Presidente del Consiglio di amministrazione ad un comportamento più
rispettoso delle competenze..."
, sì, qui non si capisce, ma se
lei vuole dire le dichiarazioni sul giornale, credo che se le cose
che sono state rappresentate dal Presidente del Collegio
sindacale... ovvero che quell'argomento è un argomento di cui si è
dibattuto nel Consiglio di amministrazione ed è un argomento
oggetto di confronto... abbiamo tutta la possibilità di
confrontarci. Abbiamo avuto una situazione dove molte volte abbiamo
visto anche Consiglieri di amministrazione del Casinò pronunciarsi
su argomenti che neanche erano di diretta spettanza del "CdA" del
Casinò, come il "Billia" o quant'altro. Rispetto a questo, ritengo
che l'invito del collega Sandri sia corretto nel momento in cui
dovesse invitarci a fare una riflessione sull'intero Consiglio di
amministrazione, invitare tutti gli Amministratori e questo credo
possa essere un discorso serio, perché mi pare che
l'amministrazione non si debba fare sui giornali, ma si debba fare
nelle sedi preposte. L'invito che mi fa il Consigliere Sandri
quindi è un invito che varie volte insieme al Presidente abbiamo
indirizzato a tutto il Consiglio di amministrazione.
Per quanto attiene il punto n. 3, adesso non vorrei sbagliarmi,
ma questo piano di sviluppo è stato oggetto addirittura di
risoluzioni da parte del Consiglio regionale, abbiamo potuto
confrontarci anche su questo argomento quando abbiamo esaminato il
piano di sviluppo in Commissione. Se il collega Sandri non ce l'ha,
non ho nessun problema a fornirgli questo documento che è un
documento datato, che è stato visionato, che - ricordo per onestà -
gli stessi proponenti dichiaravano fosse un documento preliminare,
non quindi un piano di sviluppo, che meritava di essere analizzato
e approfondito. Ho avuto modo di dare alle Commissioni la lettera
di trasmissione da cui emergeva che colui che trasmetteva il piano
dichiarava il piano un documento preliminare, quindi torniamo
sempre sulle stesse cose; comunque il documento è a disposizione,
se il collega Sandri mi dà il tempo tecnico, lo faccio avere a lui
e al Presidente della IV Commissione, in modo che chi vuole lo
possa riprendere in esame.
Presidente
- La parola al Consigliere Sandri.
Sandri (PD)
- La questione del funzionamento del
Consiglio di amministrazione è una questione che, secondo me, non
ha risolto nella sua risposta, si è trincerato dietro delle
affermazioni un po' standardizzate: "valuteremo con il Presidente
della IV Commissione la possibilità di fare delle audizioni su
questo tema che è molto delicato e importante, proprio per le
motivazioni che ha espresso l'Assessore, su cui sono invece
assolutamente d'accordo". Qui saltano le procedure non solo per il
comportamento del Presidente, ma certamente per quello di altri
Consiglieri di amministrazione, per cui bisogna che siano
richiamati tutti ad un comportamento corretto, che deve essere
anzitutto rispettoso delle competenze del Consiglio regionale;
quindi per i Consiglieri regionali ritrovarsi sui giornali tutta
una serie di scelte annunciate, valutate, ipotesi... senza che ne
siano stati messi a conoscenza, ci sembra grave. Vorremmo la
gerarchia delle fonti... che il Consiglio di amministrazione valuti
al proprio interno, prenda delle decisioni, le trasmetta al
Consiglio regionale e poi dopo questa valutazione il Consiglio
regionale darà il suo parere e all'esterno le scelte dovranno
essere illustrate quando sono state adottate o sono in fase di
discussione in questa istituzione e non in altre. Credo che un
richiamo da questo punto di vista sia sicuramente utile e, se non
le è capitato ancora di farlo per iscritto, la invito ad inviare
una lettera a tutti i Consiglieri di amministrazione e al
Presidente per il mantenimento di un profilo compatibile con il
loro comportamento, anche perché altrimenti il loro comportamento
potrebbe essere percepito come di ostacolo al buon funzionamento
della società e obbligare a valutare se togliere la fiducia a
questo Consiglio di amministrazione, cosa questa che oggi è di
fatto sul tavolo non per scelta nostra, ma per il loro
comportamento. Aggiungo a quello che avevo chiesto in questa
interpellanza anche quello che farà parte delle prossime
interpellanze rispetto alle nomine che sono state fatte nei giorni
scorsi, nelle settimane scorse e che sono quanto meno incredibili
rispetto alla situazione del Casinò. Infine ringrazio l'Assessore
per farmi avere copia integrale della documentazione inviata il 31
luglio 2003 dal Consiglio di amministrazione proprio per poterla
valutare, la sua disponibilità è rimarchevole.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK