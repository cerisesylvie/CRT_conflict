Consiglio Regionale della Valle d'Aosta - Oggetto del Consiglio n. 800 del 6 luglio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 800 del 6 luglio 1994 - Resoconto
OGGETTO N. 800/X - Disegno di legge: "Direttive per
l'esercizio delle funzioni previste dalla legge quadro per il
trasporto di persone mediante autoservizi pubblici non di
linea".
CAPO I - Contenuti e principi generali
Articolo 1 - (Settore di intervento)
1. La presente legge disciplina il settore del trasporto di
persone mediante autoservizi pubblici non di linea, in conformità a
quanto previsto dalla legge 15 gennaio 1992, n. 21 (Legge quadro
per il trasporto di persone mediante autoservizi pubblici non di
linea).
2. Sono definiti autoservizi pubblici non di linea i servizi che
provvedono al trasporto collettivo od individuale di persone, con
funzione complementare ed integrativa rispetto ai trasporti
pubblici di linea ferroviari, automobilistici ed aerei e che
vengono effettuati a richiesta del trasportato o dei trasportati in
modo non continuativo o periodico, su itinerari e secondo orari
stabiliti di volta in volta.
3. Costituiscono autoservizi pubblici non di linea:
a) il servizio di taxi con autovettura, motocarrozzetta e
veicoli a trazione animale;
b) il servizio di noleggio con conducente e autovettura,
motocarrozzetta e veicoli a trazione animale, nonché autoveicoli
attrezzati per trasporto specifico di infermi o soggetti portatori
di handicap.
Articolo 2 - (Settori esclusi)
1. La presente legge non disciplina il servizio di noleggio con
conducente a mezzo autobus, fatto salvo quanto previsto
dall'articolo 17.
Articolo 3 - (Competenze regionali)
1. La Giunta regionale, su proposta dell'Assessore all'ambiente,
territorio e trasporti, sentita la commissione consultiva di cui
all'articolo 4, stabilisce le aree di utenza in cui delimitare il
territorio regionale ed il numero massimo di licenze e/o
autorizzazioni che in ogni area possono essere rilasciate. Tale
deliberazione viene assunta tenendo conto del numero di licenze e/o
autorizzazioni rilasciate in precedenza e di fattori quali il
numero di abitanti, l'estensione territoriale e le relative
caratteristiche, l'intensità di movimenti per ragioni di turismo,
cura, soggiorno e lavoro e di altri fattori caratterizzanti l'area
territoriale.
2. La Giunta regionale esercita inoltre funzioni di
coordinamento allo scopo di assicurare una gestione uniforme degli
autoservizi pubblici non di linea e al fine di realizzare
un'adeguata integrazione del trasporto pubblico non di linea con
gli altri modi di trasporto.
3. Al fine di realizzare l'integrazione di cui al comma 2, la
Giunta regionale può stipulare apposite convenzioni con i titolari
di servizi di taxi o di noleggio con conducente a mezzo di
autoveicolo, minibus o autobus per servizi di trasporto pubblico a
chiamata.
Articolo 4 - (Commissione consultiva regionale)
1. É istituita, con sede presso l'Assessorato regionale
dell'ambiente, territorio e trasporti, la commissione consultiva
per i servizi pubblici non di linea, che esprime parere in merito
alla delimitazione territoriale e al numero massimo di licenze e/o
autorizzazioni da rilasciare in ogni area.
2. La commissione inoltre esamina i regolamenti degli enti
locali esprimendo parere in ordine alla conformità degli stessi con
la l. 21/1992 e con la presente legge regionale. Il parere è
trasmesso all'Assessore regionale all'ambiente, territorio e
trasporti.
3. La commissione è composta dai seguenti membri effettivi con
diritto di voto:
a) un rappresentante, con qualifica non inferiore a vice
dirigente, del Servizio della comunicazione e trasporti
dell'Assessorato dell'ambiente, territorio e trasporti, che la
presiede;
b) un rappresentante, con qualifica non inferiore a vice
dirigente, del Servizio del commercio, zona franca e
contingentamento dell'Assessorato dell'industria, commercio e
artigianato;
c) un rappresentante della Motorizzazione civile; d) un
rappresentante dell'Associazione nazionale dei comuni d'Italia; e)
un rappresentante dell'Associazione dei Presidenti delle comunità
montane; f) un rappresentante per ognuna delle organizzazioni di
categoria del settore e delle associazioni degli utenti,
ufficialmente costituiti e maggiormente rappresentative a livello
nazionale.
4. Ogni ente e/o organizzazione è tenuto a designare, oltre al
membro effettivo, anche il membro supplente.
5. La commissione dura in carica per cinque anni, a decorrere
dalla data della sua nomina, da effettuarsi con decreto
dell'Assessore regionale all'ambiente, territorio e trasporti.
6. Le funzioni di segretario della commissione sono esercitate
da un funzionario del Servizio della comunicazione e trasporti
dell'Assessorato dell'ambiente, territorio e trasporti.
7. Per la validità delle sedute della commissione è necessaria
la maggioranza assoluta dei componenti.
8. Le deliberazioni sono assunte a maggioranza dei votanti; a
parità di voti, prevale il voto del presidente.
9. In sede di rinnovo della commissione, le designazioni dei
relativi componenti dovranno essere effettuate almeno tre mesi
prima della scadenza.
10. Ai componenti della commissione non dipendenti
dall'Amministrazione regionale è corrisposto, per ogni giornata di
seduta, un gettone di presenza, a titolo di compenso
onnicomprensivo, di lire 150.000.
CAPO II - Decentramento delle funzioni
Articolo 5 - (Regolamenti degli enti locali)
1. I comuni o le comunità montane, nel caso in cui l'area
territoriale delimitata coincida con il territorio delle stesse,
disciplinano, con appositi regolamenti, le modalità di rilascio
delle licenze e/o autorizzazioni e l'esercizio degli autoservizi
pubblici.
2. I regolamenti di cui al comma 1 sono approvati dagli enti
locali territorialmente competenti sulla base dei principi
contenuti nella l. 21/1992 e sentita un'apposita commissione
consultiva locale comprendente anche le rappresentanze della
categoria dei gestori di servizi pubblici non di linea e
dell'utenza.
3. Copia dei regolamenti approvati dagli enti locali deve essere
trasmessa all'Assessorato regionale dell'ambiente, territorio e
trasporti contestualmente alla trasmissione alla Commissione
regionale di controllo sugli atti degli enti locali.
4. I regolamenti degli enti locali sull'esercizio degli
autoservizi pubblici non di linea stabiliscono:
a) il numero ed il tipo dei veicoli da adibire ad ogni singolo
servizio;
b) i requisiti per il rilascio della licenza per l'esercizio del
servizio di taxi e dell'autorizzazione per il servizio di noleggio
con conducente;
c) i criteri per la formulazione delle graduatorie per
l'assegnazione di nuove licenze e/o autorizzazioni;
d) le modalità per lo svolgimento del servizio, con particolare
riguardo alla qualità del servizio stesso;
e) i criteri per la determinazione delle tariffe e dei
corrispettivi ai sensi dell'articolo 13 della l. 21/1992;
f) le condizioni minime di attività del servizio da svolgersi
annualmente, in assenza delle quali il Sindaco procede alla revoca
della licenza e/o autorizzazione;
g) la disciplina di gestione, mediante noleggio, di autoveicoli
attrezzati per il trasporto di soggetti portatori di handicap;
h) l'individuazione di sanzioni amministrative per i casi di
violazione del regolamento.
Articolo 6 - (Funzioni amministrative)
1. I comuni provvedono all'esercizio delle funzioni
amministrative relativamente ai servizi pubblici non di linea.
2. Il Sindaco rilascia le licenze e/o autorizzazioni per
l'esercizio del servizio pubblico non di linea nel rispetto dei
regolamenti di cui all'articolo 5 e delle procedure previste dalla
l. 21/1992. Copia dei provvedimenti di rilascio, sospensione o
revoca della licenza e/o autorizzazione deve essere tempestivamente
trasmessa all'Assessorato regionale dell'ambiente, territorio e
trasporti.
Articolo 7 - (Vigilanza)
1. I comuni vigilano sul rispetto dei regolamenti di cui
all'articolo 5 al fine di garantire il corretto svolgimento del
servizio nell'interesse pubblico.
2. La vigilanza sull'esercizio dei servizi pubblici non di linea
di cui al capo I è esercitata dai competenti funzionari comunali,
fatte salve le disposizioni di competenza del Ministero dei
trasporti in materia di sicurezza ai sensi delle normative
vigenti.
3. I funzionari di cui al comma 2 hanno facoltà di chiedere in
visione e di esaminare direttamente i documenti relativi
all'espletamento del servizio, previa esibizione di apposita
tessera di riconoscimento rilasciata dall'ente di appartenenza.
4. Il mancato rispetto delle disposizioni di cui all'articolo 2,
comma 2, della l. 21/1992 comporta la sospensione, da uno a sei
mesi, della licenza o dell'autorizzazione all'esercizio.
5. I provvedimenti relativi all'accertamento ed all'applicazione
del disposto di cui al comma 4 sono adottati dal Sindaco del Comune
che ha rilasciato la licenza o l'autorizzazione relativa.
CAPO III - Istituzione del ruolo dei conducenti di veicoli
adibiti ad autoservizi pubblici non di linea
Articolo 8 - (Istituzione del ruolo)
1. É istituito, ai sensi dell'articolo 6, comma 4, della l.
21/1992, il ruolo dei conducenti dei veicoli adibiti ad autoservizi
pubblici non di linea della Valle d'Aosta.
2. Il ruolo è tenuto presso il Servizio del commercio, zona
franca e contingentamento dell'Assessorato regionale
dell'industria, commercio e artigianato.
3. L'iscrizione nel ruolo costituisce requisito indispensabile
per il rilascio della licenza per l'esercizio del servizio di taxi
e dell'autorizzazione per il servizio di noleggio con
conducente.
4. L'iscrizione nel ruolo è altresì necessaria per prestare
attività di conducente in sostituzione del titolare o in qualità di
dipendente di impresa autorizzata al servizio di noleggio con
conducente, ovvero in qualità di sostituto del dipendente medesimo
per un tempo determinato.
Articolo 9 - (Istituzione e composizione della commissione
regionale per l'accertamento dei requisiti necessari all'iscrizione
nel ruolo)
1. É istituita, presso l'Assessorato regionale dell'industria,
commercio e artigianato, la commissione regionale per
l'accertamento dei requisiti di idoneità all'esercizio del
trasporto di persone mediante autoservizi pubblici non di
linea.
2. La commissione è composta da cinque membri:
a) dall'Assessore regionale all'industria, commercio e
artigianato o da un suo delegato;
b) da un membro designato dalla commissione regionale per
l'artigianato scelto all'interno della commissione medesima;
c) da un membro designato dall'Assessore regionale all'ambiente,
territorio e trasporti;
d) da un membro designato dall'associazione di categoria
maggiormente rappresentativa in ambito regionale;
e) da un membro designato dall'Assessore regionale alla pubblica
istruzione, scelto fra insegnanti di ruolo di geografia nelle
scuole secondarie regionali.
3. Alla segreteria della commissione è addetto un funzionario
del Servizio del commercio, zona franca e contingentamento
dell'Assessorato dell'industria, commercio e artigianato.
4. Per ogni membro di cui al comma 2, i soggetti designati
individuano anche il rispettivo membro supplente.
5. La commissione regionale è presieduta dall'Assessore
regionale all'industria, commercio e artigianato ed è convocata dal
medesimo ogni qualvolta se ne ravvisi la necessità.
6. La commissione regionale ha il compito di accertare, mediante
esame, la sussistenza dei requisiti di idoneità dei soggetti
interessati all'iscrizione nel ruolo.
7. La commissione regionale dura in carica per cinque anni, a
decorrere dalla data della sua nomina, da effettuarsi con decreto
dell'Assessore all'industria, commercio e artigianato.
8. In sede di rinnovo della commissione le designazioni dei
relativi componenti dovranno essere effettuate almeno tre mesi
prima della scadenza.
9. Ai componenti della commissione non dipendenti
dall'Amministrazione regionale è corrisposto, per ogni giornata di
seduta, un gettone di presenza, a titolo di compenso
onnicomprensivo, di lire 150.000.
Articolo 10 - (Presentazione delle domande)
1. Le domande per l'iscrizione al ruolo di cui all'articolo 8
devono essere presentate presso il Servizio del commercio, zona
franca e contingentamento dell'Assessorato dell'industria,
commercio e artigianato su apposito modulo predisposto dal Servizio
stesso.
2. All'atto della presentazione delle domande di cui al comma 1,
i soggetti che richiedono di essere iscritti nel ruolo sono tenuti
ad effettuare il pagamento dei diritti di segreteria dovuti ai
sensi dell'articolo 52 del regio decreto 20 settembre 1934, n. 2011
(Approvazione del testo unico delle leggi sui Consigli provinciali
dell'economia corporativa e sugli uffici provinciali dell'economia
corporativa) e successive modificazioni e integrazioni.
Articolo 11 - (Definizione dei criteri per l'ammissione nel
ruolo)
1. Fermo restando quanto stabilito dall'articolo 6, comma 2,
della l. 21/1992 in materia di circolazione stradale, con
riferimento al possesso del certificato di abilitazione
professionale previsto dal decreto legislativo 30 aprile 1992, n.
285 (Nuovo codice della strada), modificato dal decreto legislativo
10 settembre 1993, n. 360, l'iscrizione nel ruolo avviene a seguito
di esame dinanzi alla commissione regionale.
2. L'esame per l'iscrizione nel ruolo consiste in una prova
orale sulle seguenti materie:
a) legislazione vigente in materia di trasporto mediante
autoservizi pubblici non di linea, con particolare riferimento alla
l. 21/1992;
b) nozione di contratto. Contratto di trasporto: aspetti
riguardanti il trasporto di persone e la responsabilità del
vettore;
c) nozioni inerenti l'infortunistica, la prevenzione degli
incidenti, i provvedimenti da prendere in caso di incidente;
d)comportamento in servizio dei conducenti con particolare
riguardo ai rapporti con i viaggiatori trasportati;
e) elementi di geografia fisica - politica -economica
dell'Italia e dei paesi confinanti. Geografia e toponomastica della
Valle d'Aosta. Utilizzo della cartografia stradale: redazione di
itinerari e calcolo delle distanze tra le diverse località.
3. Il soggetto che non ha superato l'esame di cui ai commi 1 e 2
può essere ammesso per una sola volta a ripetere la prova, decorso
un periodo non inferiore a due mesi decorrenti dalla data di
svolgimento della prima. In tale caso, il soggetto non è tenuto a
provvedere al pagamento dei diritti di segreteria di cui
all'articolo 10.
Articolo 12 - (Iscrizione di diritto nel ruolo)
1. In conformità a quanto previsto dall'articolo 6, comma 7,
della l. 21/1992, sono iscritti di diritto nel ruolo i soggetti
che, al momento dell'istituzione del ruolo risultino già titolari
di licenza per l'esercizio del servizio di taxi o di autorizzazione
per l'esercizio del servizio di noleggio con conducente.
2. I soggetti di cui al comma 1 sono tenuti, entro sei mesi
dalla data di entrata in vigore della presente legge, a presentare
domanda, su apposito modulo, al Servizio del commercio, zona franca
e contingentamento dell'Assessorato dell'industria, commercio ed
artigianato, allegando copia della licenza o autorizzazione e
provvedendo contestualmente al pagamento dei diritti di segreteria
di cui all'articolo 10.
3. I soggetti di cui al comma 1 sono iscritti di diritto nel
ruolo previo accertamento della sussistenza dei requisiti morali di
cui all'articolo 13, comma 1, lett. e).
Articolo 13 - (Requisiti necessari per l'iscrizione al
ruolo)
1. I soggetti che intendono iscriversi al ruolo di cui
all'articolo 8 devono essere in possesso dei seguenti
requisiti:
a) essere cittadini italiani ovvero di un paese dell'Unione
europea ovvero di altro paese che riconosca ai cittadini italiani
il diritto di prestare attività di conducente di servizi pubblici
di trasporto non di linea nel proprio territorio;
b) essere residenti o domiciliati in un comune compreso nel
territorio della Regione;
c) aver assolto gli obblighi scolastici;
d) aver compiuto l'età minima richiesta dalla vigente normativa
per la guida di autoveicoli;
e) essere in possesso dei requisiti di idoneità morale non
risultando:
1) condannati per delitti contro la pubblica amministrazione,
l'ordine pubblico, la fede pubblica, l'economia pubblica,
l'industria, il commercio ovvero per delitti di omicidio
volontario, furto, rapina, estorsione, truffa, appropriazione
indebita, ricettazione e per ogni altro delitto non colposo per il
quale la legge commini la pena della reclusione non inferiore nel
minimo a due anni e nel massimo a cinque anni, salvo che non sia
intervenuta la riabilitazione;
2) dichiarati falliti;
3) sottoposti a misure di prevenzione ai sensi della legge 27
dicembre 1956, n. 1423 (Misure di prevenzione nei confronti delle
persone pericolose per la sicurezza e per la pubblica
moralità).
Articolo 14 - (Revisione periodica del ruolo e cancellazione dal
ruolo)
1. Il ruolo dei conducenti dei veicoli adibiti ad autoservizi
pubblici non di linea della Valle d'Aosta è sottoposto a revisione,
ogni cinque anni, dal Servizio del commercio, zona franca e
contingentamento dell'Assessorato dell'industria, commercio ed
artigianato.
2. In via straordinaria, si procede alla revisione d'ufficio nel
caso in cui venga segnalata, dall'autorità competente, la perdita
dei requisiti necessari per ottenere l'iscrizione nel ruolo.
3. I soggetti che, all'atto della revisione, non siano più in
possesso dei requisiti previsti dall'articolo 13 vengono cancellati
dal ruolo.
4. Il provvedimento di cancellazione è adottato con decreto
dell'Assessore regionale all'industria, commercio e artigianato ed
è notificato all'interessato, secondo le modalità previste per la
notifica degli atti amministrativi di natura sanzionatoria.
CAPO IV - Disposizioni finali
Articolo 15 - (Disposizioni particolari)
1. I servizi di taxi e di noleggio con conducente sono
accessibili a tutti i soggetti portatori di handicap.
2. Al fine di cui al comma 1, i comuni devono attenersi a quanto
disposto dall'articolo 14, commi 1 e 2, della l. 21/1992, nonché
alle disposizioni contenute nella legge regionale 6 settembre 1991,
n. 62 (Disciplina della gratuità dei trasporti, delle tariffe
preferenziali e agevolate e dei servizi integrativi di trasporto -
Integrazioni e modifiche delle leggi regionali 15 luglio 1982, n.
32, 23 giugno 1983, n. 64 e 16 giugno 1988, n. 49).
Articolo 16 - (Termini)
1. I comuni o le comunità montane della regione Valle d'Aosta,
entro sei mesi dalla trasmissione della deliberazione della Giunta
regionale di cui all'articolo 3, comma 1, costituiscono le
commissioni consultive locali e adottano regolamenti di cui
all'articolo 5 in conformità alle disposizioni contenute nella
presente legge. I nuovi regolamenti sostituiscono i precedenti
regolamenti comunali, che decadono ad ogni effetto.
2. Sono fatti salvi i poteri sostitutivi attribuiti alla
Commissione regionale di controllo sugli atti degli enti locali
qualora, entro il termine indicato al comma 1, non sia stato
adottato il regolamento.
Articolo 17 - (Servizi di noleggio con conducente a mezzo
autobus)
1. I comuni, in attesa di un'apposita normativa, continuano ad
esercitare, limitatamente ai servizi di noleggio con conducente a
mezzo autobus, le funzioni amministrative in ordine alla facoltà
già oggetto dell'articolo 113 del regio decreto 18 dicembre 1935,
n. 1740.
2. La Giunta regionale emana un provvedimento di indirizzo ai
comuni in materia di servizio di noleggio con conducente a mezzo
autobus.
3. I comuni trasmettono all'Assessorato regionale dell'ambiente,
territorio e trasporti copia delle autorizzazioni rilasciate in
passato e di quelle rilasciate successivamente all'entrata in
vigore della presente legge.
Articolo 18 - (Rinvio alla l. 21/1992)
1. Per quanto non previsto dalla presente legge si fa
riferimento alle norme di cui alla l. 21/1992.
Articolo 19 - (Norma transitoria)
1. In attesa dell'approvazione dei regolamenti di cui
all'articolo 5, i comuni, a richiesta di soggetti titolari di
contratti di servizio per trasporto di soggetti portatori di
handicap e previo parere favorevole della Giunta regionale, sono
autorizzati a rilasciare autorizzazioni all'esercizio del servizio
di noleggio con conducente con autoveicolo attrezzato per il
trasporto di soggetti portatori di handicap.
CAPO V - Disposizioni finanziarie
Articolo 20 - (Oneri finanziari)
1. Gli oneri derivanti dall'applicazione della presente legge,
valutati a decorrere dall'anno 1994 in lire 10.000.000 annue,
graveranno sul capitolo di nuova istituzione n. 67940 (Spese per il
funzionamento delle commissioni della legge quadro per il trasporto
di persone mediante autoservizi pubblici non di linea) del bilancio
di previsione della Regione per l'anno finanziario 1994 e sul
corrispondente capitolo di bilancio per gli esercizi
successivi.
2. Alla copertura degli oneri previsti dal comma 1 si provvede
mediante riduzione di pari importo annuo degli stanziamenti
iscritti al capitolo n. 67950 del bilancio di previsione della
Regione per l'anno 1994 e pluriennale 1994/96.
3. A decorrere dal 1995 gli oneri necessari saranno iscritti con
la legge di approvazione dei relativi bilanci di previsione, ai
sensi dell'articolo 15 della legge regionale 27 dicembre 1989, n.
90 (Norme in materia di bilancio e di contabilità generale della
Regione Autonoma Valle d'Aosta).
Articolo 21 - (Variazione di bilancio)
1. Alla parte spesa del bilancio di previsione della Regione per
l'anno 1994 sono apportate le seguenti variazioni, in termini di
competenza e di cassa:
a) variazione in diminuzione:
cap. 67950 "Spese per incarichi di consulenza connessi ad
interventi in materia di trasporti, sistemi di comunicazione,
ferrovie e intermodalità del trasporto"
lire 10.000.000;
b) variazione in aumento:
programma regionale 2.2.2.14 codificazione
1.1.1.4.2.2.9.18.10.18 cap. 67940 (di nuova istituzione) "Spese per
il funzionamento delle commissioni della legge quadro per il
trasporto di persone mediante autoservizi pubblici non di
linea"
lire 10.000.000.
Articolo 22 - (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Si dà atto che il Consigliere Lanièce non partecipa alla
discussione e alla votazione dell'oggetto.
Presidente -
Ha chiesto la parola il relatore,
consigliere Bavastro.
Bavastro (LN) -
Preliminarmente voglio dire che
presentiamo un emendamento agli articoli 3 e 6.
Questa legge rappresenta l'attuazione della legge dello stato
del 15 gennaio 1992 in materia di trasporto di persone mediante
autoservizi pubblici non di linea, in pratica taxi, autonoleggio
con autista. La legge dà una definizione di questi due tipi di
servizi ed esclude peraltro dall'applicazione della legge il
noleggio di autobus con autista, che è oggetto di altri
provvedimenti legislativi.
L'articolo 3, molto importante, definisce le competenze della
regione, soprattutto della Giunta regionale, a cui sono attribuiti
notevoli poteri; in particolare fissa per ogni area di utenza il
numero massimo di licenze ed autorizzazioni. L'emendamento
presentato verte proprio su questo punto.
Viene istituita una commissione consultiva regionale che ha
tutta una serie di competenze, principalmente per quel che riguarda
l'accesso al ruolo che viene istituito, in cui devono essere
contenuti i nominativi di chi svolge i servizi in oggetto.
L'articolo 5 definisce le competenze dei comuni o delle comunità
montane; in pratica il comune ha una competenza regolamentare, ma i
regolamenti sono poi sottoposti ad un controllo dell'assessorato
ambiente e trasporti. Questi regolamenti definiscono il numero e il
tipo di veicoli, i requisiti per ottenere la licenza e cose di
questo tipo.
Uno dei contenuti più rilevanti è il contenuto dell'articolo 8,
che istituisce il ruolo dei conducenti abilitati tenuto presso
l'assessorato industria e commercio.
C'è una commissione regionale, istituita dall'articolo 9, che
accerta i requisiti di idoneità per l'iscrizione a ruolo.
Gli articoli successivi riguardano la presentazione della
domanda per essere ammessi all'esame, esame che appunto dà oppure
no l'accesso al ruolo. Viene stabilito il principio giustissimo per
cui chi esercita già questa attività ed è titolare di licenze è
iscritto di diritto.
Questa è la parte descrittiva del progetto di legge.
L'emendamento da noi presentato riguarda la suddivisione delle
competenze fra comune e regione; riteniamo che nel momento in cui
ci si pone il problema di delegare tutta una serie di competenze
attualmente regionali ai comuni sia contraddittorio quanto avviene
nel presente disegno di legge, in cui in effetti le competenze
vengono ripartite su due piani con una netta prevalenza per
l'autorità regionale.
In particolare, ed è questo l'oggetto dell'emendamento,
riteniamo che sia da riservare al comune il compito di stabilire il
numero di licenze che devono essere rilasciate nell'ambito del
comune, perché riteniamo che l'autorità comunale sia più facilmente
in grado di avvertire le esigenze locali e quindi mi sembra
assolutamente logico che sia il comune a prendere le decisioni al
riguardo.
Per cui in sostanza l'emendamento che verrà distribuito sposta
il numero 1 dell'articolo 3, che riguardava la competenza della
regione, all'articolo 6 attribuendo la competenza al comune.
Ho visto che in commissione questo tipo di osservazione trovava
abbastanza seguito, quindi mi auguro che si voglia provvedere a
questa modifica.
Probabilmente mi verrà obiettato da qualcuno che, avendo
richiesto il parere dell'associazione dei sindaci, questi non hanno
fatto nessun rilievo.
Di per sé questo non mi sembra che sia un fatto che annulli
completamente la necessità di soffermarci su questo punto, non è
detto che questi esami vengano sempre fatti con assoluto scrupolo,
e in ogni caso non penso neanche che dobbiamo essere sempre
condizionati da quelle che sono le volontà altrui in una decisione
che indubbiamente ci appartiene.Per quel che mi riguarda, ho
concluso; se ci sono eventuali chiarimenti sono a disposizione.
Presidente -
Ha chiesto di parlare il relatore,
Consigliere Bich.
Bich (APA) -
Non ho molto da aggiungere alla
disamina che è stata effettuata dal relatore Bavastro su questo
disegno di legge. L'unica osservazione che mi sento di fare
riguarda l'attitudine del governo centrale di continuare a
determinare gli indirizzi e gli interventi tramite legge cornice, e
questa è una, che di fatto vincolano anche l'autonomia
territoriale.
Abbiamo fatto un gran parlare di modifica delle istituzioni in
senso federalista; nelle regioni federate del domani la legge
cornice non avrebbe più senso, e mi sembra anche giusto che questo
avvenga, giacché la legge cornice dello stato è come al solito una
legge molto macchinosa, che non determina molto bene la
stratificazione delle competenze, qualche volta lasciando un
termine molto fumoso fra le competenze comunali e le competenze
regionali. So bene che questa legge era un atto dovuto, se si
voleva arrivare alla rideterminazione del numero delle licenze del
noleggio di rimesse e delle licenze di taxi, e che quindi bene ha
fatto l'assessorato a presentarla e a presentarla in questi
termini; però da mettere sotto accusa è un po' il sistema della
legge cornice, che dà il massimo decentramento dell'attività
amministrativa, ma il minimo dell'autonomia. E se si rileggono gli
articoli 3-4 della legge che demandano ai comuni l'emanazione dei
regolamenti per l'esercizio del servizio, se si rileggono i punti
concernenti l'istituzione della commissione consultiva, la delega
ai comuni per quanto riguarda l'esercizio delle funzioni
amministrative, l'istituzione delle commissioni consultive a
livello comunale e l'irrogazione delle varie sanzioni, ci si rende
conto che anche qui i paletti che vengono circoscritti intorno alle
competenze sia comunali che regionali sono consistenti e sarebbe
stato meglio rideterminarli attraverso delle funzioni specifiche a
livello regionale. Quindi se disponessimo della competenza primaria
ed esauriente in questa materia, avremmo fatto a meno di attingere
alla legge cornice. Capisco benissimo che questo non è possibile
con questo ordinamento e penso che questa sia una legge formulata
al meglio, quindi invito i colleghi consiglieri ad approvarla
perché ricopre una carenza di normativa che la regione è delegata a
fare.
Presidente -
É aperta la discussione generale.
Qualcuno chiede la parola? Se nessuno chiede la parola, dichiaro
chiusa la discussione generale.
Ha chiesto la parola l'Assessore all'ambiente, territorio e
trasporti Riccarand.
Riccarand (VA) -
L'emendamento che ha presentato
il consigliere Bavastro era già stato discusso in sede di
commissione ed io avevo già spiegato come non era accoglibile
quell'emendamento, perché avrebbe modificato l'impostazione di un
disegno di legge che invece è estremamente equilibrato rispetto
alle competenze dei vari organi di governo.
- In sostanza, tutte le competenze gestionali, regolamentari, di
sorveglianza, sono dei comuni, o dell'ente locale, mentre la
regione ha una pura funzione di programmazione.
- Una programmazione oltretutto fatta attraverso l'ausilio di
una commissione consultiva, in cui sono presenti i rappresentanti
dei comuni e i rappresentanti delle comunità montane e che ha come
unico scopo quello di individuare gli ambiti territoriali ed il
tetto massimo di licenze che all'interno di ogni ambito
territoriale, che non necessariamente coincide con il comune, ma
che può coincidere anche con la comunità montana, sono
assegnate.
Si tratta di un rapporto estremamente equilibrato, del resto
questa proposta è stata trasmessa all'associazione dei sindaci in
modo da avere un parere, ed è pervenuto un parere, sia pure di
larga massima, positivo sull'impostazione del disegno di legge.
Altrimenti faremmo un provvedimento che nega qualsiasi funzione
di programmazione e di indirizzo da parte dell'amministrazione
regionale.
Quindi credo che il testo così come è stato approvato dalle
commissioni permetta di disciplinare bene questo settore con una
chiara definizione delle competenze e dei ruoli, e in questo senso
chiedo al Consiglio di approvarlo.
Presidente -
Passiamo all'esame dell'articolato
nel nuovo testo predisposto dalla IV commissione. Pongo in
votazione l'articolo 1:
Presenti, votanti e favorevoli: 30
Presidente -
Pongo in votazione l'articolo 2:
Presenti, votanti e favorevoli: 30
Presidente -
All'articolo 3 c'è l'emendamento
presentato dal consigliere Bavastro:
Emendamento - articolo 3: comma n. 1 soppresso.
Ha chiesto la parola il Consigliere Bavastro.
Bavastro (LN) -
Dato che circa l'emendamento da me
presentato si affaccia qualche dubbio sull'organo a cui l'eventuale
competenza all'interno del comune precisamente spetta, cioè se al
sindaco, alla giunta o al consiglio, chiedo una breve sospensione
per poter chiarire questo aspetto.
Si dà atto che la seduta è sospesa dalle ore 17,45 alle ore
17,53.
Presidente -
Il Consigliere Bavastro intende
mantenere l'emendamento? Allora pongo in votazione l'emendamento
proposto all'articolo 3 dal Consigliere Bavastro:
Presenti: 30
Votanti: 6
Favorevoli: 6
Astenuti: 24 (Agnesod, Bich, Bionaz, Borre, Chenuil, Dujany,
Ferraris, Lanivi, Lavoyer, Louvin, Mafrica, Parisi, Perrin C.,
Perrin J.C., Perron, Piccolo, Riccarand, Rini, Squarzino, Stévenin,
Vallet, Vicquéry, Viérin e Voyat)
Presidente -
Pongo in votazione l'articolo 3 così
come proposto dalla IV commissione:
Presenti: 30
Votanti: 29
Favorevoli: 29
Astenuti: 1 (Chiarello)
Presidente -
Pongo in votazione l'articolo 4:
Presenti: 31
Votanti: 30
Favorevoli: 30
Contrari: 1
Presidente -
Pongo in votazione l'articolo 5:
Presenti, votanti e favorevoli: 31
Presidente -
All'articolo 6 c'è l'emendamento
presentato dal consigliere Bavastro che recita:
Emendamento - Articolo 6: Dopo il n. 1 aggiungere: "n. 2) Il
sindaco stabilisce il numero di licenze e/o autorizzazioni che
possono essere rilasciate nel comune.Tale deliberazione viene
assunta tenendo conto del numero di licenze e/o autorizzazioni
rilasciate in precedenza e di fattori quali il numero di abitanti,
l'estensione territoriale e le relative caratteristiche,
l'intensità di movimenti per ragioni di turismo, cura, soggiorno e
lavoro e di altri fattori caratterizzanti l'area territoriale
costituita dal comune e dai comuni limitrofi".
Essendo i due emendamenti correlati, il Consigliere Bavastro
intende mantenere l'emendamento? Allora l'emendamento viene
ritirato, pongo in votazione l'articolo 6 nel testo originario:
Presenti, votanti e favorevoli: 31
Presidente -
Pongo in votazione l'articolo 7:
Presenti, votanti e favorevoli: 31
Presidente -
Pongo in votazione l'articolo 8:
Presenti, votanti e favorevoli: 31
Presidente -
Pongo in votazione l'articolo 9:
Presenti, votanti e favorevoli: 31
Presidente -
Pongo in votazione l'articolo 10:
Presenti, votanti e favorevoli: 31
Presidente -
Pongo in votazione l'articolo 11:
Presenti, votanti e favorevoli: 31
Presidente -
Pongo in votazione l'articolo 12:
Presenti, votanti e favorevoli: 31
Presidente -
Pongo in votazione l'articolo 13:
Presenti, votanti e favorevoli: 31
Presidente -
Pongo in votazione l'articolo 14:
Presenti, votanti e favorevoli: 31
Presidente -
Pongo in votazione l'articolo 15:
Presenti, votanti e favorevoli: 31
Presidente -
Pongo in votazione l'articolo 16:
Presenti, votanti e favorevoli: 31
Presidente -
Pongo in votazione l'articolo 17:
Presenti, votanti e favorevoli: 31
Presidente -
Pongo in votazione l'articolo 18:
Presenti, votanti e favorevoli: 31
Presidente -
Pongo in votazione l'articolo 19:
Presenti, votanti e favorevoli: 31
Presidente -
Pongo in votazione l'articolo 20:
Presenti, votanti e favorevoli: 31
Presidente -
Pongo in votazione l'articolo 21:
Presenti, votanti e favorevoli: 31
Presidente -
Pongo in votazione l'articolo 22:
Presenti, votanti e favorevoli: 31
Presidente -
Pongo in votazione la legge nel suo
complesso:
Presenti, votanti e favorevoli: 32
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK