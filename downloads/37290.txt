Consiglio Regionale della Valle d'Aosta - Oggetto del Consiglio n. 1109 del 25 marzo 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
PARTECIPAZIONE E INIZIATIVA POPOLARE
Diritto di accesso
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1109 del 25 marzo 2015 - Resoconto
OGGETTO N. 1109/XIV - Disegno di legge: "Modificazioni alla
legge regionale 6 agosto 2007, n. 19 (Nuove disposizioni in materia
di procedimento amministrativo e di diritto di accesso ai documenti
amministrativi)".
Presidente -
La parola al relatore La Torre.
La Torre (UV) -
Grazie Presidente.
Il presente disegno di legge interviene sulla legge regionale 19
del 2007, che disciplina il procedimento amministrativo e il
diritto di accesso. Si procede con alcune importanti modifiche,
coerenti con quanto già previsto dalla legge statale 241 del 1990,
sulla quale il legislatore è intervenuto più volte nel corso degli
ultimi anni. Il principale obiettivo del disegno di legge è la
semplificazione, nello specifico il presente articolato si propone
di:
- migliorare e rendere più efficiente il procedimento
amministrativo attraverso una riduzione dei termini per la sua
conclusione, che passano da 60 a 30 giorni, e di quelli previsti
per alcuni adempimenti meramente formali;
- semplificare l'accesso alle procedure amministrative,
affiancando alle modalità tradizionali anche quelle che prevedono
l'uso delle tecnologie informatiche, incentivandone l'utilizzo sia
nei rapporti con il cittadino, sia in quelli tra pubbliche
amministrazioni; l'obiettivo è di semplificare la disciplina delle
certificazioni prevedendo che siano valide e utilizzabili solo tra
privati e stabilendo che tra pubbliche amministrazioni si applichi
il principio dell'acquisizione d'ufficio in via telematica delle
informazioni;
- individuare la responsabilità per mancata o tardiva adozione
del provvedimento amministrativo;
- introdurre la disciplina del cosiddetto "diritto di accesso
civico", che prevede l'obbligo per le pubbliche amministrazioni di
rendere noti i documenti, le informazioni o i dati, attribuendo
allo stesso tempo il diritto di chiunque di richiedere
gratuitamente i medesimi, senza necessità di legittimazione
soggettiva nei casi in cui sia stata omessa la loro
pubblicazione.
Un'altra importante novità del disegno di legge è costituita
dall'introduzione della possibilità di delegare le funzioni di
responsabile del procedimento anche ai dipendenti appartenenti alla
categoria D, possibilità peraltro già contemplata dalla legge
regionale n. 22 del 2010 sull'organizzazione dell'amministrazione
del personale. Questo consentirà, attraverso la valorizzazione
delle professionalità esistenti nell'Amministrazione, di rendere
più efficiente e veloce il procedimento. Questo disegno di legge ha
inoltre il merito di valorizzare, in conformità al principio di
sussidiarietà, l'autonomia degli Enti locali, che potranno
disciplinare, nell'ambito delle propria autonomia organizzativa e
regolamentare, il procedimento amministrativo, l'accesso ai
documenti e le dichiarazioni sostitutive di certificazioni e di
atti di notorietà. Grazie.
Presidente -
Grazie collega La Torre. Siamo in
discussione generale, la parola al collega Bertin.
Bertin (ALPE) -
Grazie Presidente.
Un provvedimento che, seppur non stravolgendo nessuna norma
particolare, va comunque nella direzione giusta, nel senso di
rendere i tempi e i servizi per i cittadini più rapidi, dimezzando
in certe occasioni i tempi e complessivamente rendendo più facile
l'accesso alle informazioni, almeno a livello teorico, da parte dei
cittadini, per esempio, per quello che riguarda l'accesso civico
alla documentazione, che va in quella direzione di quel
open
government
, che ormai è uno dei punti di riferimento di tutte
le amministrazioni, delle democrazie occidentali. È importante da
questo punto di vista riuscire ad informare e coinvolgere i
cittadini e rispondere alle esigenze dei cittadini nel minor tempo
possibile. Da questo punto di vista, il nostro voto a questo
provvedimento sarà favorevole. Grazie.
Presidente -
Grazie collega. Siamo sempre in discussione
generale, la parola al collega Donzel.
Donzel (PD-SIN.VDA) -
Grazie Presidente.
Intervenire sulla possibilità di accelerare, di ridurre i tempi
dell'iter burocratico è un obiettivo storico che abbiamo e va
riconosciuto che in questa legge si fa uno sforzo nella direzione
giusta, l'importante è che non si cada nell'idea che esiste una
performance
burocratica che si attinge esclusivamente
attraverso la costruzione di rigide procedure e di riduzione tutto
esclusivamente finalizzata alla norma. Bisogna immaginare
un'amministrazione, una burocrazia che condivide il progetto, che
si mette veramente nell'ottica di essere al servizio del cittadino,
al servizio dell'impresa. Allora certi passaggi non sono
semplicemente il rispetto di sequenze burocratiche, di tempi
assegnati, è che se un provvedimento, anziché avere 60 giorni, ne
ha 30, ma la persona incaricata del provvedimento lo può risolvere
in 15 e utilizza 30 giorni per quel provvedimento, io ho fatto
esattamente quello che non è l'obiettivo che ci siamo dati: quello
di dare la risposta tempestiva al cittadino e alle imprese. La
norma quindi la voteremo, va nella direzione giusta, ma bisogna che
un'intera macchina amministrativa e burocratica sia motivata, sia
performante nel raggiungimento di obiettivi che non sono fissati
soltanto da procedure, ma sono fissati da un obiettivo condiviso di
dare risposte puntuali ai cittadini e alle imprese, aggirando
quelli che sono gli ostacoli che naturalmente una legge non riesce
a risolvere attraverso procedure, ma proprio cercando di fare il
possibile perché si riesca a raggiungere l'obiettivo di una
burocrazia al servizio del cittadino e delle imprese. Questa quindi
è la strada giusta, se si entrerà nello spirito di applicare questa
norma, di non prenderla alla lettera, ma di dare...diciamo di
entrare nello spirito di una risposta più puntuale a quelle che
sono le esigenze di un mondo molto più dinamico, che è quello
dell'economia e della vita di tutti i giorni dei nostri
cittadini.
Presidente -
Grazie collega. La parola al Vicepresidente
Rosset.
Rosset (UVP) -
Grazie Presidente.
Questo disegno di legge va nell'ottica della semplificazione,
non solo, ma anche della trasparenza, è quanto il nostro movimento
da sempre, anche in fase di bilancio, aveva richiesto, con la
semplificazione, con la sburocratizzazione, nel contempo permette
anche quella trasparenza con il diritto di accesso civico, che è un
aspetto non indifferente, ma non solo, pone anche le autonomie
locali a poter decidere su determinate semplificazioni dal punto di
vista della presentazione dei documenti; è emersa anche in questi
anni, in diversi Enti locali questa difficoltà. Il nostro parere
quindi sarà un parere favorevole, è un primo passo, certamente si
può comunque ancora migliorare.
Presidente -
Grazie. La parola al collega Ferrero.
Ferrero (M5S) -
Grazie Presidente.
Ovviamente tutto quanto va nel senso della trasparenza e del
facilitare l'informazione dei cittadini non può che andare nella
direzione giusta, quindi siamo a favore. Una puntualizzazione: mi
sembra un po' che però stiamo facendo la figura del calzolaio che
va in giro con le scarpe bucate, perché a me nel giro degli ultimi
dieci giorni sono arrivati quattro dinieghi, quattro rifiuti di
accesso agli atti che avevo richiesto, atti di società partecipate
regionali, quindi proverò magari a fare la richiesta in base a
questa legge, che dice chiaramente: "la richiesta di accesso civico
non è sottoposta ad alcuna limitazione", magari come cittadino avrò
più fortuna che come Consigliere. Grazie.
Presidente
- Grazie collega. Altri? Non ci sono altre
richieste. Chiudiamo la discussione generale. La parola per la
replica al Presidente della Regione.
Rollandin (UV) -
Grazie Presidente.
Ringrazio innanzitutto il relatore e quanti sono intervenuti,
perché credo abbiano già sottolineato l'importanza di questa norma,
che sicuramente non risolve tutti i problemi, ma imposta in modo
diverso alcuni rapporti, che è quello su cui si sta lavorando e sui
cui bisognerebbe continuare a lavorare, perché sicuramente non è
esaustivo di tutte le richieste e le esigenze che ci sono. Crediamo
quindi che, sotto quest'aspetto, dovrà essere fatto uno sforzo
perché anche a livello di altre normative si riesca a raggiungere
una semplificazione e una riorganizzazione che permetta di avere
questi requisiti che oggi con questa norma cerchiamo di attivare e
in questo senso ringrazio tutti gli intervenuti. Grazie.
Presidente -
Passiamo all'esame dell'articolato. Articolo
1. Apriamo la votazione sull'articolo 1, la votazione è aperta. La
votazione è chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Articolo 2. Stesso risultato? Stesso risultato. Articolo 3.
Stesso risultato. Articolo 4. Stesso risultato. Articolo 5. Stesso
risultato. Articolo 6. Stesso risultato. Articolo 7. Stesso
risultato. Articolo 8. Stesso risultato. Articolo 9. Stesso
risultato. Articolo 10. Stesso risultato. Articolo 11. Stesso
risultato. Articolo 12. Stesso risultato. Articolo 13. Stesso
risultato. Articolo 14. Stesso risultato. Articolo 15. Stesso
risultato. Articolo 16. Stesso risultato. Articolo 17. Stesso
risultato. Articolo 18. Stesso risultato. Articolo 19. Stesso
risultato. Articolo 20. Stesso risultato. Articolo 21. Stesso
risultato. Articolo 22. Stesso risultato. Articolo 23. Stesso
risultato. Articolo 24. Stesso risultato. Articolo 25. Stesso
risultato. Articolo 26. Stesso risultato. Articolo 27. Stesso
risultato.
Pongo in votazione il testo nel suo complesso, i colleghi sono
pregati di votare. La votazione è chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK