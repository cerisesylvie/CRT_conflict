Consiglio Regionale della Valle d'Aosta - Oggetto del Consiglio n. 836 del 23 settembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Precedente
Successivo
Resoconto integrale del dibattito dell'aula
Oggetto del Consiglio n. 836 del 23 settembre 1999 - Resoconto
OGGETTO N. 836/XI Notizie in merito alla risoluzione del
contratto di appalto per la realizzazione di un impianto di
depurazione consortile al servizio della Comunità montana Valdigne
- Mont-Blanc. (Interpellanza)
Interpellanza
Vista la deliberazione regionale n° 2435
del 19 luglio 1999, avente per oggetto: "Risoluzione del contratto
di appalto per la realizzazione di un impianto di depurazione
consortile al servizio della Comunità montana "Valdigne
– Mont-Blanc" con la ditta "Secit" di Milano.
Impegno di spesa";
Considerato che come riportato nella deliberazione sopracitata,
in data 30 giugno 1989 la Giunta regionale approvava
l’aggiudicazione dell’appalto per la
costruzione del suddetto impianto di depurazione per un importo
totale di £. 5.547.419.250 alla ditta "Secit" di Milano e che i
costi attuali di costruzione dello stesso sono ormai lievitati ad
oltre 15 miliardi di lire;
Preso atto della volontà della Giunta regionale di non
proseguire con i lavori di costruzione di detto impianto di
depurazione nel sito originario, in base
all’opposizione da parte delle popolazioni
locali;
Preso altresì atto delle dichiarazioni
dell’Assessore al Territorio, Ambiente e Opere
Pubbliche riportate in deliberazione, nelle quali si evince la
volontà di risolvere il contratto di appalto con la ditta "Secit"
di Milano, "sborsando" la somma di un miliardo e trecento milioni
di lire;
Sottolineato come detta proposta di risoluzione, nella
deliberazione cui sopra, sia stata intesa come "positiva" per
l’Amministrazione regionale;
i sottoscritti Consiglieri regionali
Interpellano
la Giunta regionale per conoscere:
1. le motivazioni per le quali la Giunta regionale ha atteso
tutti questi anni per verificare la validità delle richieste della
popolazione della Comunità montana "Valdigne –
Mont-Blanc" in merito alla non costruzione
dell’impianto di depurazione;
2. quali e quanti sono stati gli incontri con i rappresentanti
della Comunità montana "Valdigne – Mont-Blanc",
effettuati dall’Amministrazione regionale al fine di
studiare il problema in oggetto;
3. se non si ritiene superfluo e non corrispondente al vero,
inserire nel testo della deliberazione la frase:
"l’accoglimento della proposta costituisce un
risultato positivo per l’Amministrazione regionale"
in merito allo sperpero di un miliardo e trecento milioni di denaro
pubblico per rescindere il contratto relativo alla costruzione di
tale opera;
4. se è a conoscenza del fatto che i comuni della Valdigne hanno
applicato, nel corso di questi ultimi anni, una tassa per la
depurazione. In caso di risposta positiva se è a conoscenza
dell’ammontare delle somme percepite, suddivise per
Comune, e della loro destinazione.
F.to: Lanièce - Viérin M.
Président La parole au Conseiller Lanièce.
Lanièce (Aut)
L'Amministrazione regionale patteggia con
questa delibera, con strani toni trionfalistici, il pagamento di
1,3 miliardi di lire alla ditta Secit di Milano, come penale a
seguito della risoluzione del contratto di appalto per i lavori di
costruzione dell'impianto di depurazione consortile nella
Valdigne.
Questa decisione, approvata dalla Giunta regionale lo scorso 19
luglio, fa riflettere sia per la metodologia che per i toni
utilizzati dato che, come si legge nella delibera della Giunta
regionale, il pagamento di 1,3 miliardi di denaro pubblico, a
fronte di nessun intervento, viene considerato come "una decisione
estremamente positiva" per l'Amministrazione regionale.
Occorre far notare che l'impianto di depurazione consortile
della Valdigne, la cui progettazione e costruzione erano state
appaltate ed affidate nel 1990, attualmente non esiste ancora e non
si sa quando e dove verrà realizzato, ma l'unico fatto certo è che
l'Amministrazione regionale pagherà 1,3 miliardi per liquidare i
danni all'azienda milanese.
È per questo motivo che ho ritenuto opportuno sollevare tale
problema in Consiglio regionale in modo da poter venire a
conoscenza delle motivazioni in base alle quali la decisione di non
eseguire i lavori è stata presa dopo quasi dieci anni, visto che la
delibera di aggiudicazione degli stessi è datata 30 giugno 1989. Fa
riflettere soprattutto il fatto che, pur essendoci una parte della
popolazione della Valdigne che si è sempre opposta alla
costruzione, nelle differenti localizzazioni proposte, di questo
depuratore, la Giunta regionale in maniera abbastanza autoritaria
non ha voluto mai prendere in considerazione le proteste delle
popolazioni locali continuando imperterrita per la sua strada fino
a rendersi conto che coloro che avevano espresso da subito un
parere negativo sul progetto e sulla localizzazione avevano
effettivamente ragione; pertanto si è evidenziata la necessità di
rivedere totalmente il progetto e la sua localizzazione, mettendo
addirittura in discussione la stessa fattibilità dell'opera, come
evidenziato nella delibera oggetto di quest'interpellanza.
È grave comunque il fatto che l'Amministrazione regionale ci
abbia messo ben dieci anni per capirlo, allungando a dismisura i
tempi e soprattutto la consistenza della penale che dovrà pagare
alla ditta Secit di Milano.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Ho l'impressione che il Consigliere Lanièce
abbia scorso il dossier con un po' di velocità perché c'è un po' di
confusione nel come ha ricostruito, seppure molto sinteticamente,
la questione.
Prima di andare nel dettaglio delle risposte, vorrei fare tre
rapidissime puntualizzazioni. La prima, che non vuole essere
assolutamente polemica, mi perdoni, Consigliere Lanièce, ma io non
trovo molto condivisibile che, partendo da un breve passaggio del
testo di una delibera, di un testo che peraltro è sufficientemente
complesso e magari non facilmente comprensibile, si argomenti con
toni trionfalistici o cose di questo genere; si rischia un po' di
banalizzare, per non dire ridicolizzare, come ha fatto un titolo de
"La Vallée" sabato scorso, una decisione che facile non è stata, ma
che è diventata inevitabile se si vuole provare a dotare la
Valdigne di un depuratore: evidentemente ognuno è libero di usare i
metodi che preferisce.
La seconda precisazione riguarda quanto affermato al punto 1,
nel senso che non risultano a me personalmente o alla Giunta
regionale richieste provenienti dalla popolazione della Comunità
montana Valdigne di non costruire l'impianto di depurazione, al
contrario pressanti sono state le sollecitazioni degli
amministratori locali affinché si giungesse alla definizione del
problema. Voglio evidenziare che la realizzazione dell'impianto di
depurazione nel sito a valle del ponte di Equilivaz non è
conseguente a una decisione della Giunta regionale, ma discende da
una risoluzione di questo Consiglio del 1991 con la quale il
Consiglio prendeva atto delle conclusioni dello Studio Karrer,
Gervasio, Gregori sulla localizzazione dell'impianto che
privilegiava un nuovo sito rispetto a quello originario quale
migliore ubicazione dell'opera e che impegnava la Giunta a far
predisporre un nuovo progetto nella nuova area con tutta una serie
di accorgimenti tecnici.
Terza puntualizzazione: con la delibera di Giunta del luglio di
quest'anno la Giunta ha solo preso atto dell'impossibilità tecnica
ed amministrativa di realizzare, nell'ambito del contratto con la
Secit, l'impianto di depurazione nel sito indicato dal Consiglio,
infatti la nuova localizzazione dell'impianto a valle del ponte di
Equilivaz pone notevolissimi problemi sia tecnici che giuridici;
abbiamo quindi preso atto, sulla base di opportune relazioni degli
uffici, dell'impossibilità tecnica e giuridica.
Motivi giuridici in ordine all'utilizzazione di norme previste
da leggi relative agli appalti pubblici di lavori in considerazione
dell'incremento dei costi che dagli iniziali 5,547 miliardi
sarebbero ormai diventati più di 15 miliardi con la conseguenza
evidente di rimettere in discussione non solo la possibile
riaggiudicazione dell'appalto alla Secit, ma addirittura la stessa
fattibilità dell'opera; motivi tecnici in quanto la presenza del
torrente Vertosan, il cui contenimento non è stato previsto in
progetto, ma sarebbe comunque di ardua soluzione, introduce
rilevanti margini d'incertezza nella realizzazione delle opere di
sistemazione del suolo.
In merito alle domande che vengono formulate nell'interpellanza,
evidentemente le motivazioni sono tutte scritte in delibera.
La delibera di risoluzione del contratto con la Secit,
ribadisco, non significa affatto che non verrà costruito un
impianto di depurazione e in questo senso citerò alcuni passaggi di
due lettere che abbiamo inviato alla comunità montana e ai sindaci
che credo testimonino con chiarezza ed evidenza quali sono le
volontà e le intenzioni della Giunta regionale.
Nella prima lettera, che è del 4 agosto, si comunicava e si
trasmetteva copia della delibera, con la quale è stato risolto per
mutuo consenso il contratto con la Secit e si diceva:
"Alla luce
di quanto sopra?"
riferendosi alla comunicazione
"? lo
scrivente ribadisce comunque la disponibilità dell'Amministrazione
regionale a provvedere affinché anche i comuni della Comunità
montana della Valdigne possano essere dotati d'idoneo sistema di
depurazione. Valutazioni di natura meramente ed esclusivamente
tecniche svolte dai servizi competenti dell'Assessorato del
territorio, ambiente e opere pubbliche indicano in un unico
impianto, per la cui localizzazione sarebbe stato individuato un
nuovo sito in sinistra orografica a monte del ponte di Equilivaz,
la possibile soluzione"
.
Nella seconda comunicazione, che è conseguente a una riunione
che si è tenuta a Pré-Saint-Didier con la Comunità montana e i
sindaci della Valdigne, si ribadisce la necessità di definire con
urgenza la questione dell'ubicazione dell'impianto di depurazione
consortile, la cui realizzazione non può essere procrastinata
ulteriormente. In merito all'argomento è stata sentita la Giunta
regionale che concorda sull'esigenza di procedere con sollecitudine
a definire quanto necessario per dotare in tempi rapidi il
comprensorio della Valdigne di adeguate infrastrutture per la
depurazione delle acque.
Le valutazioni tecniche preliminari, che sono state condotte per
addivenire alla risoluzione del contratto con la Secit, permettono
di stabilire che è economicamente conveniente la realizzazione di
un unico impianto di depurazione per l'intero comprensorio della
comunità. Codesta comunità, in collaborazione con i comuni
dell'alta Valle, dovrà individuare con esattezza il sito dove
ubicare l'impianto e redigere il relativo studio di fattibilità
rispetto al quale acquisire l'assenso del Comune di La Salle.
Successivamente a tali determinazioni verrà definito di comune
accordo con codesta comunità montana e con i comuni interessati la
procedura da adottare per la redazione della progettazione
necessaria e dello studio di valutazione d'impatto ambientale e per
la realizzazione dei lavori. Si conferma l'intenzione
dell'Amministrazione regionale di finanziare e realizzare l'opera
direttamente. Credo che qui non ci sia da interpretare rispetto
alle volontà così chiaramente espresse dalla Giunta regionale.
Conviene, per inquadrare bene il problema, ripercorrere molto
rapidamente un po' di storia, per chiarire che i toni usati nella
delibera non sono assolutamente di tipo trionfalistico, ma abbiamo
voluto solo dire esattamente le cose come stavano. Con la
risoluzione del Consiglio regionale del 1991, che ho citato in
precedenza, presa visione delle conclusioni dello studio sulla
localizzazione dell'impianto, si impegna la Giunta regionale a far
redigere ai tecnici incaricati un progetto esecutivo dell'opera che
preveda la copertura dell'impianto stesso e che adotti tutti i
provvedimenti idonei a garantire la massima sicurezza dell'impianto
e il suo idoneo inserimento nell'ambiente che, mediante l'adozione
di opportuni moduli, consenta di ridurre al minimo indispensabile
la superficie da occupare.
La ditta aggiudicataria è stata quindi incaricata con delibera
di Giunta n. 8462/92 di preparare la documentazione progettuale
necessaria alla determinazione del costo complessivo
dell'intervento, alla valutazione d'impatto ambientale e
all'acquisizione delle autorizzazioni e delle concessioni edilizie
da parte del Comune di La Salle. Il progetto di massima della Secit
ha evidenziato tutte le difficoltà tecniche d'inserimento
dell'impianto che si sono tramutate in un aumento dei costi.
Con la deliberazione di Giunta n. 10622 del 16 dicembre 1993 è
stato espresso parere di valutazione positiva condizionata rispetto
all'impatto ambientale.
Nel febbraio 1994 è entrata in vigore la legge n. 109, legge
"Merloni", che ha notevolmente complicato il quadro normativo di
riferimento circa le possibilità, che erano state avallate da un
parere legale del 13 marzo 1992, di affidare alla ditta Secit i
lavori di realizzazione dell'impianto di depurazione nel nuovo sito
perché preciso che il nuovo progetto nel nuovo sito di fatto
raddoppiava i costi del contratto originario.
Nell'agosto 1994 è stato quindi sottoposto all'Ufficio legale un
nuovo quesito alla luce delle nuove norme ricevendo il 10 novembre
1994 una conferma della possibilità di procedere all'approvazione
di una perizia suppletiva al contratto già stipulato con la Secit e
l'affidamento a trattativa privata sempre alla ditta medesima dei
lavori complementari.
Nel febbraio 1995 è stata trasmessa all'Ufficio legale una bozza
di deliberazione in tal senso sulla quale però sono state avanzate
obiezioni rilevando come la procedura individuata non fosse
corretta suggerendo di procedere ad un affidamento a trattativa
privata dell'insieme dei lavori, tale possibilità è stata quindi
ribadita in un parere legale del 2 ottobre 1995, si trattava di
affidare a trattativa privata alla ditta Secit lavori per un
importo di circa 13 miliardi. Credo che non ci voglia molto perché
il Consigliere possa capire che un affidamento di questo tipo
avrebbe creato sicuramente qualche difficoltà di diversa natura. Il
1997 è trascorso quindi fra nuovi e ripetuti contatti con
l'Amministrazione del Comune di La Salle e la comunità montana alla
ricerca della soluzione. Dal luglio 1998 sono iniziate le procedure
che hanno portato alla risoluzione consensuale di cui alla delibera
oggetto dell'interpellanza.
Per quanto riguarda il secondo punto, ho incontrato
personalmente gli amministratori dei comuni della Valdigne e della
comunità montana in quattro occasioni a partire da giugno 1998 da
quando cioè ho avuto la responsabilità dell'Assessorato territorio
e ambiente. Li ho incontrati a luglio dello scorso anno, occasione
nella quale abbiamo fatto il punto della situazione e ho comunicato
loro le intenzioni dell'Amministrazione di procedere alla
risoluzione del contratto e li ho incontrati ancora il 16 febbraio,
il 20 maggio e il 19 agosto di quest'anno.
Poiché il progetto a questo punto, viste le difficoltà tecniche
del nuovo sito, visti gli importi, non risponde più alle esigenze e
non è più possibile per l'Amministrazione regionale dare esecuzione
all'opera secondo il progetto appaltato, sulla base delle
indicazioni tecniche ed economiche allora definite, si è reso
necessario procedere alla risoluzione consensuale del contratto con
la Secit. La mancata consegna dei lavori relativi al contratto di
cui si tratta e il lungo tempo trascorso dalla sottoscrizione dello
stesso esponeva infatti l'Amministrazione al rilevante rischio di
un'azione di risoluzione del contratto per inadempimento della
Regione con l'eventualità di dover risarcire tutti i danni che
dovessero essere provati dalla Secit. Tali danni possono essere
molto rilevanti visto che viene censurata da tutta la
giurisprudenza la fattispecie del ritardo della consegna da parte
dell'amministrazione.
La Secit ha quantificato la propria pretesa per l'ipotesi di
scioglimento del contratto a 1,8 miliardi fatti salvi eventuali
ulteriori danni non quantificabili al momento. Tale richiesta, a
seguito di trattativa, è diventata una proposta di risoluzione per
mutuo consenso del contratto a fronte del corrispettivo di 1,3
miliardi a tacitazione completa e con la rinuncia da parte della
ditta a qualsiasi ulteriore azione e a qualsiasi ulteriore
richiesta connessa con questa vicenda come precisato in una nota
della ditta Secit. A fronte quindi di una richiesta di 1,8 miliardi
l'accordo è stato raggiunto su un importo di 1,3 miliardi che è
sicuramente inferiore a qualunque importo di danni che sarebbe
stato riconosciuto dal giudice in caso di contenzioso. Ecco perché
l'accoglimento della proposta costituisce un risultato positivo per
l'Amministrazione, quindi il risultato positivo è riferito
esclusivamente al fatto che, rispetto a una richiesta più onerosa,
è stato possibile definire una transazione a 1,3 miliardi, positivo
anche perché questa risoluzione consensuale previene una lite che
potrebbe insorgere fra la Regione e la Secit, permette di
conseguire la sicurezza di non dover sborsare ulteriori somme a
titolo di rimborso all'impresa oltre alla somma concordata nonché
di non dover aggiungere alle spese già sostenute altre spese, spese
legali ed eventualmente quelle conseguenti ad un'ulteriore azione
d'inadempimento che la Secit potrebbe muovere contro la Regione. La
situazione era ormai tale che ogni altra soluzione non era più
percorribile da quando si decide di cambiare il sito.
Per quanto riguarda il quarto punto, l'Amministrazione non
dispone dei dati richiesti, peraltro i comuni non sono tenuti ad
informare la Regione.
Président
La parole au Conseiller Lanièce.
Lanièce (Aut)
Prendo atto della risposta dettagliata che
ci ha fornito l'Assessore Vallet. Anzitutto voglio dire che qui non
si tratta di banalizzare nulla, il mio intervento è stato breve per
consentire all'Assessore di dare la sua risposta e fare poi le mie
controdeduzioni. Nessuna banalizzazione dunque di un problema così
importante, che da ben 10 anni, come ricordavo nella mia premessa,
è all'attenzione dell'intera Comunità della Valdigne.
Dopo 10 anni, oggi, 23 settembre 1999, non abbiamo ancora visto
realizzato nulla e in cambio abbiamo pagato una penale, per errori
tecnici, di 1,3 miliardi. Quando sarà realizzato, diremo che è
stato realizzato, adesso l'impegno c'è, ma, come dopo dirò, ci sono
strutture che da anni e anni sono iniziate, ma non sono ancora
ultimate. Se pensate che il Palazzetto di Gressoney dopo quasi 9
anni non è ancora stato ultimato, qui siamo già a 10 anni e non
sono ancora iniziati i lavori. Da qui mi viene un dubbio e infatti
l'ho manifestato: riteniamo anche noi importante la costruzione del
depuratore, ma quando sarà realizzato e dove? Sicuramente
quest'aspetto è da sottolineare.
Per quanto riguarda l'opposizione della popolazione locale, non
conosco nessuno di La Salle che sia d'accordo con la costruzione
del depuratore anzi, e ciò qualunque sia la posizione individuata
in questi anni dall’Amministrazione regionale.
Vorrei ricordare che in questi anni l'opposizione, fra cui anche
il sottoscritto e il collega Viérin, ha più volte sollevato questo
problema in Consiglio e, andando a fare un riassunto delle varie
interpellanze, si vede come ci sia stata un'attenzione forte da
parte delle minoranze nell'informarsi sulla situazione, sul perché
non si faceva, tenuto conto che c'era il problema anche dei
finanziamenti FIO, che penso ormai siano persi, visto che scadevano
nel 1997.
È ovvio che, di fronte a una delibera del genere, in cui senza
volerlo l'estensore ha inserito questo "risultato positivo", viene
da ridere perché si poteva benissimo dire:
"Purtroppo ci sono
stati degli errori, siamo costretti a pagare una penale e
basta"
, ma non si doveva parlare di risultato positivo anche
perché, leggendo bene la quantificazione dell'importo, qui è
scritto: 1,3 miliardi, a fronte di 1,8 miliardi, di cui 443 milioni
che comunque avremmo dovuto pagare anche se fosse stata fatta nel
1993 questa risoluzione, ma la restante cifra di 881 milioni è
dovuta ai tempi ed infatti nella delibera è scritto che tale somma
è dovuta per interessi legali al 30 giugno 1999 e per rivalutazione
monetaria al 31 dicembre 1998.
Se ci fossimo accorti nel 1995 che, come ha detto l'Assessore,
l'importo dell’opera era di 13 miliardi e quindi
assegnarla di nuovo alla Secit era impossibile, si sarebbe potuto
chiedere la risoluzione del contratto allora nel 1995 e avremmo
sicuramente risparmiato mezzo miliardo d’interessi
come minimo. Per questo mi sembra giusto sottolineare queste
scelte, ovviamente non è colpa dell'attuale Assessore Vallet, ma
l'Amministrazione regionale non è stata molto oculata nella
gestione di questa situazione per cui non mi sembra che ci sia
niente da banalizzare.
Purtroppo c'è stata una sconsiderata gestione dei fondi pubblici
e questo è evidente, non è una cosa che mi sono inventato io perché
la somma di 1,3 miliardi di penale viene suddivisa fra una parte,
dovuta al 10 percento del valore del contratto, che in qualsiasi
momento si fosse fatta la risoluzione avremmo comunque dovuto
pagare, e la parte restante degli interessi dovuta al periodo che è
passato, per cui più il tempo passa più si pagano gli
interessi.
Pertanto vogliamo sottolineare questa mancanza di oculata
gestione da parte dell'Amministrazione regionale e speriamo
veramente che si possa finalmente realizzare l'impianto di
depurazione. Anche noi siamo d'accordo: l'Assessore ha detto che ci
sono stati degli incontri e che questa volontà è sempre stata
ribadita, anche se vorrei ricordare all'Assessore che da quando
seguo questo problema, anche attraverso le varie resocontazioni del
Consiglio regionale, tutti gli Assessori di turno hanno sempre
detto che l'Amministrazione regionale vuole realizzarlo, però sono
passati 10 anni e non si è fatto ancora nulla.
Ci auguriamo veramente per la Valdigne che si possa giungere al
più presto ad un progetto definitivo consegnato e ad iniziare i
lavori, che sicuramente saranno lunghi trattandosi di grandi
lavori, e tenuto conto che per il tipo di zona individuata
potrebbero esserci dei grossi problemi perché sembra che sia una
zona a rischio di esondazione.
Prendiamo atto degli incontri, della volontà, ci auguriamo che
questa volontà si concretizzi e per quanto riguarda l'ultimo punto,
l'Assessore ha detto che non è a conoscenza di questa tassa per la
depurazione?
(interruzione dell'Assessore Vallet, fuori microfono)
? che non dispone dei dati in merito a questa tassa per la
depurazione. Questa era una curiosità mia e nostra perché sappiamo
per certo che ultimamente nei comuni della Valdigne viene fatta
pagare una tassa per la depurazione; tenuto conto che esistono in
alcuni comuni, ma non in tutti, dei piccoli depuratori, e
sottolineato il fatto che di solito la tassa è un contributo
collegato con un servizio reso al contribuente, ci siamo chiesti se
queste tasse sono commisurate al fatto che questo servizio non è
completo e quindi ci siamo premuniti di sapere cosa ne fanno i
comuni di questi soldi ricavati, visto che il servizio reso non è
pari alla tassa richiesta. Questa era una curiosità visto che i
cittadini del Valdigne, oltre a non vedere realizzato il
depuratore, addirittura sono oberati da una tassa per la
depurazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK