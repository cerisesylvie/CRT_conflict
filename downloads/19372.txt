Consiglio Regionale della Valle d'Aosta - Oggetto del Consiglio n. 2534 del 20 marzo 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula
Oggetto del Consiglio n. 2534 del 20 marzo 2002 - Resoconto
OGGETTO N. 2534/XI Interventi presso le autorità della
Turchia a favore di Leyla Zana ed altri Parlamentari turchi in
stato di detenzione. (Approvazione di mozione)
Mozione Ribadita la precedente presa di posizione del
Consiglio regionale della Valle d’Aosta nei
confronti dell’Onorevole Leyla Zana, prima, e unica,
donna curda eletta al Parlamento turco che è in carcere per reati
di opinione;
Ricordato che Leyla Zana è stata processata e condannata in
quanto aveva pronunciato, all’atto del giuramento di
fedeltà alla Repubblica Turca, sia in turco che in curdo, lingua
allora proibita dalla Costituzione della Turchia, con alcuni
colleghi del suo stesso partito, le seguenti parole: "sono stata
obbligata ad adempiere alla formalità richiesta, io lotto per la
fraterna convivenza del popolo curdo e del popolo turco in un
quadro democratico";
Ricordato inoltre che tra i capi di imputazione
c’era la denuncia fatta da Leyla Zana, nel corso di
un viaggio con altri membri del Parlamento della Turchia in Europa
e negli Stati Uniti d’America, della violazione dei
diritti umani in Turchia a danno del popolo curdo;
Preso atto che ancora recentemente in sede europea sono state
adottate le seguenti determinazioni, e in particolare:
- a luglio 2001, a Strasburgo, la Corte di Giustizia per i
Diritti Umani, espressione del Consiglio d’Europa,
del quale la Turchia fa parte, ha condannato la Turchia per il
processo a Leyla Zana, considerando illegittime le accuse, la
composizione del tribunale, il processo e quindi illegittima la
condanna. La Turchia è stata condannata al pagamento dei danni alle
vittime di quel processo e a procedere alla loro liberazione;
- il 13 dicembre 2001, il Parlamento Europeo, ha condannato
all’unanimità la Turchia per il protrarsi illegale
della carcerazione di Leyla Zana.
Considerato che la Turchia ad oggi si è limitata al pagamento
dei danni ma non sta prendendo in considerazione alcuna misura
tesa, in una forma o nell’altra, alla liberazione di
Leyla Zana e dei suoi colleghi, Orhan Dogan, Selim Sadak e Hatip
Dicle, e che per questa ragione il caso di Leyla Zana e dei suoi
colleghi continua ad essere oggetto di attenzione e di interventi
sulla Turchia da parte della Corte di Giustizia di Strasburgo;
Riaffermata la solidarietà nei confronti di questa donna a cui è
stato aggiudicato nel 1998 il Premio del Consiglio regionale della
Valle d’Aosta "Donna dell’anno";
i sottoscritti Consiglieri regionali
Chiedono
al Presidente del Consiglio - al Presidente della Giunta e ai
Parlamentari valdostani
di invitare il Governo e il Parlamento italiani a farsi
promotori di interventi presso la Presidenza della Repubblica, il
Governo e il Parlamento della Turchia finalizzati
all’ottenimento da parte della Turchia del rispetto
della sentenza della Corte di Strasburgo e dello Statuto del
Consiglio d’Europa a proposito del caso di Leyla
Zana e dei suoi colleghi.
Chiedono
che la mozione venga inviata alla Presidenza della Repubblica,
al Governo e al Parlamento della Turchia.
F.to: Squarzino Secondina - Charles Teresa
Président
La parole à la Conseillère Squarzino
Secondina.
Squarzino (PVA-cU)
Sarò brevissima, nel senso che questo
Consiglio aveva già preso precedentemente una posizione nei
confronti dell’Onorevole Leyla Zana, donna curda
che, come molti di voi ricordano, è stata incarcerata perché ha
voluto usare la sua lingua nel momento in cui nel Parlamento turco
doveva pronunciare il giuramento di rispetto alla Repubblica e alla
democrazia.
Questa donna è stata incarcerata, questa donna non ha mai
accettato la liberazione solo per sé, ma ha sempre preteso insieme
alla propria liberazione anche la liberazione di tutti gli altri
Curdi che come lei sono imprigionati solo perché chiedono che
vengano rispettati i diritti umani, i diritti linguistici, i
diritti della loro comunità in un quadro di democrazia. Questa
donna è stata scelta dal Consiglio regionale della Valle
d’Aosta nell'iniziativa "Donna
dell’anno" del 1998 come "Donna
dell’anno".
Ci sono attualmente a livello di Parlamento europeo una serie di
pressioni nei confronti del Governo turco perché questo intervenga
e riconosca i diritti civili non solo a questa Parlamentare, ma
anche a tutto il popolo curdo. Recentemente il Parlamento europeo
ha anche aggiudicato il "Premio Sacharov" a Leyla Zana e ha
recentemente preso posizione in modo chiaro nei confronti della sua
situazione. Ricordo brevemente che la Corte di giustizia dei
diritti umani ha condannato la Turchia per il processo a Leyla Zana
al pagamento dei danni alle vittime del processo e a procedere alla
loro liberazione.
Ancora il 13 dicembre 2001 il Parlamento europeo sempre ha
condannato all'unanimità la Turchia per il protrarsi illegale della
carcerazione di Leyla Zana. Con questa mozione il Consiglio
riprende decisioni che aveva già espresso in questi anni e aggiunge
la propria richiesta insieme a quella del Parlamento italiano ed
europeo perché nei confronti del Governo e del Parlamento della
Turchia si facciano tutte le azioni possibili perché questa donna e
i suoi colleghi siano liberati e perché i diritti umani, che non
sono ancora rispettati in Turchia, trovino una loro risposta
positiva.
Président
L’absence de notre collègue
Teresa Charles, étant donné le deuil qui a frappé sa famille, lui
empêche de s’associer personnellement à
l’illustration, mais je confirme la sensibilité du
Bureau de la Présidence tout entier, qui d’ailleurs
a adhéré, dans le temps, aux initiatives de soutien à cette cause.
La discussion générale est ouverte.
La parole au Conseiller Nicco.
Nicco (GV-DS-PSE)
Brevemente per qualche considerazione su
questa mozione, una mozione che pone all’attenzione
del Consiglio un tema certamente di rilievo: la violazione di
diritti fondamentali dell’individuo da parte della
Turchia. Lo fa con un testo sul quale mi permetto tuttavia di
esprimere qualche breve, personale, considerazione.
La Corte Europea dei diritti dell’uomo il 17
luglio 2001 ha pronunciato una sentenza su
"l’affaire Sadak et autres contre Turquie" e questo
in relazione alla situazione, oltre che di Leyla Zana, di Selim
Sadak, Hatip Dicle e Orhan Dogan che sono tutti ex Parlamentari
dell’Assemblea nazionale della Turchia, tutti membri
del partito della democrazia e tutti condannati dalla Cour de
sûreté d’Etat della Turchia a 15 anni di detenzione
per attività separatista tendente a fondare uno Stato curdo.
Tutti sullo stesso piano nella lotta e nella condanna, donne e
uomini, senza distinzione di alcun genere. Trattandosi di una
situazione che, per l’appunto, non concerne uno
specifico elemento della condizione femminile, cioè non siamo di
fronte ad un "caso Safiya" per intenderci, ma a quelli che
consideriamo diritti di carattere generale che attengono alla
persona in quanto tale, forse sarebbe stato il caso di articolare
diversamente il testo. In particolare, mi pare che la questione
meriti qualche maggiore cenno di contestualizzazione.
Questa è una vicenda che è parte integrante della questione
curda, ovvero della rivendicazione del popolo curdo, circa 25
milioni di persone, ad un proprio Stato, quel Kurdistan la cui
esistenza era stata sancita sin dal Trattato di Sèvres,
all’indomani della prima guerra mondiale, ma poi era
sempre stata osteggiata, in particolare da Turchia, Iran e Iraq, su
parte del cui territorio doveva realizzarsi il nuovo Stato. È una
questione la cui mancata soluzione ha insanguinato per decenni
quelle terre con quasi trentamila morti e oltre un milione di
profughi, fra i quali vi è chi - ed è la vicenda di questi giorni
con lo sbarco in Sicilia di mille persone - cerca rifugio anche qui
in Europa.
Ed è questione che in questa mozione, a differenza di quella
citata in premessa, è invece indicata secondo me troppo
marginalmente. Nella mozione approvata dal Consiglio il 24 febbraio
1999 ricordo che si propugnava fra l’altro "il
riconoscimento del popolo curdo, della sua lingua, della sua
cultura e delle sue istanze di indipendenza". Mi sembra opportuno
ribadire anche oggi quelle istanze sia nella premessa di questa
mozione, sia nel deliberato.
C’è poi una questione più di dettaglio su cui
chiedo alla presentatrice una precisazione: qui si fa riferimento
ad una Corte di giustizia per i diritti umani, credo che ci si
riferisca alla citata Corte europea dei diritti
dell’uomo che è l'istituzione del Consiglio
d’Europa deputata a garantire il rispetto della
"Convenzione europea per la salvaguardia dei diritti
dell’uomo".
In conclusione proporrei di inserire all’inizio
della premessa il seguente passaggio:
"Richiamata la tragedia
del popolo curdo e ribadito il diritto di ogni popolo a decidere in
piena libertà e responsabilità del proprio destino;"
e nel
deliberato, dopo
"chiedono"
:
"Di sostenere in ogni sede
il diritto del popolo curdo
all’autodeterminazione;"
.
Président
Il serait souhaitable d’avoir une
courte suspension, juste pour affiner le texte.
La parole à la Conseillère Squarzino Secondina.
Squarzino (PVA-cU)
Chiedo un attimo di sospensione perché
volevo anche precisare il senso di questa risoluzione: questa
risoluzione prende avvio dalla risoluzione del Parlamento europeo,
quindi si attiene a quelli che sono i punti che sono stati
individuati in quella risoluzione. Sono d’accordo
che non bisogna occuparsi della sola Leyla Zana. Infatti la mozione
che abbiamo presentato fa riferimento ai colleghi Selim Sadak,
Hatip Dicle e Orhan Dogan, semmai possiamo fare una verifica degli
emendamenti proposti, pertanto chiedo una sospensione.
Président
Cinq minutes de suspension.
Si dà atto che la seduta è sospesa dalle ore 16,39 alle ore
16,56.
Président
La séance reprend.
La parole à la Conseillère Squarzino Secondina.
Squarzino (PVA-cU)
Nella pausa che la Presidenza ci ha
concesso il collega Nicco e la sottoscritta hanno ripuntualizzato
il testo della risoluzione che presentiamo quindi con le tre firme:
quella del Consigliere Nicco che ha presentato gli emendamenti,
quella del Consigliere Cottino che rappresenta la collega Teresa
Charles e la mia firma; presento questo testo alla Presidenza.
Président
Je soumets au vote la motion dans le nouveau
texte, dont je donne la lecture:
Mozione Richiamata la tragedia del popolo curdo e ribadito il
diritto di ogni popolo a decidere in piena libertà e responsabilità
del proprio destino;
Ribadite le precedenti prese di posizione del Consiglio
regionale della Valle d’Aosta nei confronti
dell’Onorevole Leyla Zana, prima e unica donna curda
eletta al Parlamento turco che è in carcere per reati di
opinione;
Ricordato che Leyla Zana è stata processata e condannata in
quanto aveva pronunciato, all’atto del giuramento di
fedeltà alla Repubblica Turca, sia in turco che in curdo, lingua
allora proibita dalla Costituzione della Turchia, con alcuni
colleghi del suo stesso partito, le seguenti parole: "sono stata
obbligata ad adempiere alla formalità richiesta, io lotto per la
fraterna convivenza del popolo curdo e del popolo turco in un
quadro democratico";
Ricordato inoltre che tra i capi di imputazione
c’era la denuncia fatta da Leyla Zana, nel corso di
un viaggio con altri membri del Parlamento della Turchia in Europa
e negli Stati Uniti d’America, della violazione dei
diritti umani in Turchia a danno del popolo curdo;
Preso atto che ancora recentemente in sede europea sono state
adottate le seguenti determinazioni, e in particolare:
- a luglio 2001, a Strasburgo, la Corte Europea dei diritti
dell’uomo, espressione del Consiglio
d’Europa, del quale la Turchia fa parte, ha
condannato la Turchia per il processo a Leyla Zana, considerando
illegittime le accuse, la composizione del tribunale, il processo e
quindi illegittima la condanna. La Turchia è stata condannata al
pagamento dei danni alle vittime di quel processo e a procedere
alla loro liberazione;
- il 13 dicembre 2001, il Parlamento Europeo ha condannato
all’unanimità la Turchia per il protrarsi illegale
della carcerazione di Leyla Zana;
Considerato che la Turchia ad oggi si è limitata al pagamento
dei danni ma non sta prendendo in considerazione alcuna misura
tesa, in una forma o nell’altra, alla liberazione di
Leyla Zana e dei suoi colleghi, Orhan Dogan, Selim Sadak e Hatip
Dicle, e che per questa ragione il caso di Leyla Zana e dei suoi
colleghi continua ad essere oggetto di attenzione e di interventi
sulla Turchia da parte della Corte Europea dei diritti
dell’uomo di Strasburgo;
Riaffermata la solidarietà nei confronti di questa donna a cui è
stato aggiudicato nel 1998 il Premio del Consiglio regionale della
Valle d’Aosta "Donna dell’anno";
il Consiglio regionale
Chiede
al Presidente del Consiglio - al Presidente della Giunta e ai
Parlamentari valdostani:
- di sostenere in ogni sede il diritto del popolo curdo
all’autodeterminazione;
- di invitare il Governo e il Parlamento italiani a farsi
promotori, nelle apposite sedi, di interventi presso la Presidenza
della Repubblica, il Governo e il Parlamento della Turchia
finalizzati all’ottenimento da parte della Turchia
del rispetto della sentenza della Corte Europea dei diritti
dell’uomo di Strasburgo a proposito del caso di
Leyla Zana e dei suoi colleghi;
Chiede
che tale mozione venga inviata alla Presidenza della Repubblica,
al Governo e al Parlamento della Turchia.
Conseillers présents et votant: 25
Pour: 25
Le Conseil approuve à l’unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK