Consiglio Regionale della Valle d'Aosta - Oggetto del Consiglio n. 815 del 22 settembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
STATUTO
Precedente
Successivo
Resoconto integrale del dibattito dell'aula
Oggetto del Consiglio n. 815 del 22 settembre 1999 - Resoconto
OGGETTO N. 815/XI Esame delle proposte di legge
costituzionale di modifica dello Statuto speciale per l'elezione
diretta del Presidente della Giunta. Approvazione di risoluzione:
"Posizione del Consiglio regionale della Valle d'Aosta in ordine
alle riforme dello Statuto speciale (Legge costituzionale 26
febbraio 1948, n. 4)". (Rigetto di due risoluzioni)
Président Le débat est ouvert.
La parole au Conseiller Nicco.
Nicco (GV-DS-PSE)
Il progetto di legge costituzionale che
oggi, in queste stesse ore, è in discussione alla Camera, risponde
a un'esigenza che per altre regioni è innegabile: l'esigenza della
"governabilità e della stabilità" nel governo. Per altre regioni,
dico.
Il Parlamento nazionale ha ritenuto necessario un intervento che
dal centro, d'imperio, dettasse delle nuove norme ed ha a tal fine
predisposto, prima, un disegno di legge costituzionale che
introduce l'elezione diretta dei Presidenti delle Regioni a Statuto
ordinario, poi, questo disegno di legge che ci riguarda
direttamente.
In merito, in primo luogo, io credo che non si possa non
esprimere, e per quel che mi riguarda ribadire, una forte critica
complessiva a tale iniziativa: il Parlamento che assume
l'iniziativa di modificare gli Statuti delle Regioni. Evidente,
palese e troppo forte è la contraddizione con le conclamate e
reiterate dichiarazioni sull'autonomia e sul federalismo che
giungono da più parti, anche dai vertici istituzionali del Paese. È
tempo di pretendere una maggiore coerenza. L'iniziativa per la
modifica o la revisione degli statuti regionali non può non
appartenere in toto al livello di governo direttamente interessato,
ovvero alle Regioni, ai rispettivi Consigli regionali. Siano loro a
decidere liberamente in materia e sia dunque questo Consiglio, con
legge regionale, a decidere in merito all'elezione diretta o meno
del Presidente della Giunta.
È questa, quella dell'elezione diretta del Presidente della
Giunta, una proposta che pare oggi raccogliere molto larghi
consensi anche in Valle d'Aosta, da Riccarand a Borluzzi, consensi
così ampi che "La Stampa" ha annunciato la decisione del Consiglio
ancor prima che se ne sia discusso (
Regione: sì alla elezione
diretta
). Clamorosa gaffe. Ma era poi proprio una gaffe? Forse
troppo clamorosa per essere solo una gaffe!
Dovremmo comunque felicitarci per questa così larga unità
d'intenti: finalmente, si potrebbe dire, una proposta unificante e,
soprattutto, finalmente decide direttamente il popolo!
Devo invece confessare che anche a me, come ha già detto
poc'anzi il Senatore Dondeynaz, qualche perplessità è rimasta.
Anzi, forse proprio perché c'è questo coro un po' particolare, un
po' sui generis, proprio questo veder suonare la grancassa da più
parti ha aumentato in me le perplessità su questa proposta
dell'elezione diretta del Presidente della Giunta. Mi chiedo se,
effettivamente, questa proposta abbia quel potere taumaturgico che
oggi le viene attribuito, tale da risanare e rinsaldare il quadro
politico.
E mi vengono in mente anche, diciamo, dei "cattivi pensieri".
Non dubito infatti che fra coloro che sostengono questa proposta vi
sia chi la esprime con convinzione vera, onesta, schietta. Ma
chissà poi se in taluni quel richiamo al popolo non sia invece
strumentale, non mascheri proprio quell'apparentemente tanto
deprecato, ma in realtà fortissimo interesse partitico o di
bottega.
O, ancora, chissà che non vi sia qualche nostalgia, magari
inconscia, per il cosiddetto uomo forte, per il "decisionista". C'è
da preoccuparsi secondo me, visto il modo in cui si selezionano
oggi nel nostro Paese i cosiddetti "uomini forti", in una società
troppo facilmente manipolabile con il sistema mediatico.
Non vorrei con queste osservazioni passare per il difensore, per
il paladino dello status quo, o delle alchimie partitocratiche che
hanno presieduto già troppo a lungo alla formazione dei governi, ma
semplicemente richiamare a una più serena e distaccata valutazione
di questa proposta, ovvero dell'elezione diretta del Presidente
della Giunta, perché già in passato vi sono state infatuazioni
rivelatesi poi alquanto effimere: tutti proporzionalisti, poi tutti
maggioritari. Oggi tutti presidenzialisti e domani chissà!
La crisi del sistema politico, e cioè la frammentazione
partitica, il distacco fra cittadini e istituzioni, un consenso che
è fortemente condizionato da relazioni clientelari, questa crisi
credo che sia troppo profonda per essere risolta con un singolo,
per quanto importante elemento di riforma.
Allora la riflessione, ovviamente in altra sede, dovrebbe essere
più ampia ed investire il ruolo stesso che i partiti svolgono nella
società, le relazioni partiti-istituzioni e cittadini-istituzioni.
Materia certo delicata, su cui non esistono ricette preconfezionate
e l'unica certezza è che il confronto deve essere su questi temi il
più largo e il più schietto.
In secondo luogo ritengo comunque inopportuno, improprio, che si
intervenga in questa materia così delicata, di modifiche allo
Statuto, a "spizzichi e bocconi" per usare un'espressione del
Senatore Dondeynaz. Uno Statuto definisce il quadro generale delle
relazioni fra livelli diversi di governo ed interventi come questo,
interventi parziali che focalizzano uno solo degli elementi,
rischiano di far perdere o di falsare proprio quel quadro generale,
ed anche di creare degli scompensi, delle contraddizioni fra le
modificazioni introdotte e altre parti del testo che rimangono in
vigore.
Per quel che è del testo specifico oggi in discussione, e che è
il frutto conclusivo dell'amalgamarsi, o meglio del giustapporsi di
numerose iniziative, di numerose proposte (168, 226, eccetera), di
lunghe mediazioni già in sede di Comitato ristretto e poi di
Commissione, a me pare che non si possano non manifestare forti
riserve.
È vero infatti che si attribuiscono positivamente determinate
competenze alla legge regionale, ma poi si trova il modo, come già
è stato detto, d'indicare una direzione, di piantare dei "paletti"
(e questi sono la "mozione di sfiducia", sono le "cause di
rimozione", c'è qualche subordinata di troppo in quel testo) che di
fatto tolgono al legislatore regionale, ovvero a questo Consiglio
regionale, la piena libertà di determinazione in materia. E il
risultato è un risultato non soddisfacente. È un testo, quello che
ha proposto la Commissione per gli Affari Costituzionali,
farraginoso, poco lineare. Io credo anzi che quel testo sia un
classico esempio di come non dovrebbe essere redatto un articolo di
legge e meno che mai un articolo di uno Statuto.
Ho già formulato durante la riunione della I Commissione una
serie di rilievi specifici, che ora gli emendamenti contrassegnati
dai numeri 2.17, 2.6 e 2.8 presentati dall'On. Caveri recepiscono
sostanzialmente, rilievi che riassumo perciò brevemente.
A me pare del tutto sufficiente il riferimento alla
Costituzione, senza ulteriori specificazioni. I principi
dell'ordinamento giuridico dovrebbero esservi ricompresi, o
comunque non in contrasto con la Costituzione (il Presidente della
Commissione Affari Costituzionali nel corso dell'audizione ha
cercato di convincerci della necessità di tale definizione,
dell'esistenza di questi principi, ma poi non ci ha fatto degli
esempi concreti). E certamente tautologico è il riferimento al
"presente titolo" della Costituzione, ovvero il V, a meno che non
vi sia qualche valenza specifica nei termini "armonia" (con la
Costituzione) e "osservanza" (del titolo V).
Nell'elencazione che segue, delle materie che la legge regionale
deve disciplinare non vi è poi un riferimento esplicito alla forma
di governo. Forse questa è ricompresa nelle "modalità di elezione
del Consiglio", ma è certo meglio esplicitarla, come d'altronde fa
il relatore stesso al disegno di legge.
Là dove poi si parla di "rapporti fra gli organi della Regione"
è certo opportuno specificare che si tratta anche delle rispettive
competenze. Qualche problema mi pare che qui rimanga tuttavia,
anche dopo gli emendamenti dell'On. Caveri, per ciò che concerne il
coordinamento fra questo nuovo articolo e l'articolo 26 dello
Statuto, di cui non si propone né la soppressione né la
riformulazione e che recita:
"Il Consiglio esercita le funzioni
normative di competenza della Regione?".
Ora questa norma
rimarrebbe di rango costituzionale e dunque non modificabile dalla
legge regionale, che sarebbe perciò limitata nel ridefinire quei
rapporti fra gli organi della Regione a cui ho accennato prima.
A proposito del diritto di iniziativa popolare e dei referendum
c'è un'evidente ripetizione; da una parte si dice
"la legge
regionale disciplina l'esercizio del diritto di iniziativa
popolare? ",
eccetera, e dall'altra
"l'iniziativa popolare è
disciplinata?".
Anche qui ci devono essere delle correzioni. Ma
soprattutto credo che dobbiamo cogliere questa occasione per
introdurre l'istituto del referendum consultivo, a cui
opportunamente potrebbe, anzi dovrebbe essere sottoposto un
progetto di revisione organica del nostro Statuto, e vedo che uno
degli emendamenti fatto proprio dalla Commissione va in questa
direzione, là dove si dice: sostituire le parole
"referendum
sulle leggi della regione"
con:
"referendum regionale
abrogativo, propositivo e consultivo".
Si tolgano poi tutti quei "paletti" a cui accennavo prima,
ovvero la parte successiva del comma, così come il passaggio
precedente sulla mozione di sfiducia, nonché le norme che si
riferiscono alla rimozione del Presidente
"per ragioni di
sicurezza nazionale".
Sono termini questi che ritengo
francamente inaccettabili. Rimozione per ragioni di sicurezza
nazionale! Mi chiedo chi decide quando sono in essere queste
ragioni. Sia piuttosto abrogato interamente il secondo comma
dell'articolo 48, visto che c'è già il primo comma di quello stesso
articolo che stabilisce quando può essere sciolto questo nostro
Consiglio e cioè
"quando compie atti contrari alla
Costituzione?",
e aggiunge esplicitamente:
"quando,
nonostante la segnalazione fatta dal Governo della Repubblica, non
proceda alla sostituzione della Giunta regionale o del Presidente,
che abbiano compiuto analoghi atti o violazioni".
Accordo pieno esprimo anche sull'emendamento Caveri 2.7, che
riguarda le elezioni del Parlamento europeo.
Per quanto concerne poi la questione essenziale del procedimento
di revisione dello Statuto, il giudizio sul testo del progetto di
legge non può che essere negativo, anche se costituisce un passo
avanti rispetto alla formulazione attuale dell'articolo 50, che non
contiene alcuna norma di salvaguardia dell'iniziativa della Regione
rispetto alle modificazioni proposte dal Governo o dal
Parlamento.
Credo che si debba ribadire il principio, a cui già ho accennato
prima, che l'iniziativa per la revisione dello Statuto, della legge
fondamentale che regola i rapporti fra la Regione e lo Stato,
spetta al Consiglio della Valle, e che conseguentemente il secondo
comma dell'articolo 50 dovrebbe essere riformulato, togliendo
l'
anche
. Oggi questo secondo comma recita:
"L'iniziativa
per la revisione appartiene anche al Consiglio della Valle";
dovrebbe rimanere
"L'iniziativa per la revisione appartiene al
Consiglio della Valle".
Ma rinviando ad altra sede, di revisione generale dello Statuto,
questa proposta, e rimanendo in questa fase all'interno della
logica di questa parziale modificazione, credo che dovremmo
comunque proporre una formulazione che introduca relazioni fra
Regione e Stato di carattere effettivamente pattizio, sia per le
iniziative di parte governativa o parlamentare, sia per quelle del
Consiglio della Valle.
Il testo attuale prevede che sulle iniziative di parte
governativa o parlamentare il Consiglio della Valle esprima un
"parere". Credo che ciò sia inaccettabile e anche ridicolo! Mentre
nulla si dice sulle proposte di iniziativa del Consiglio.
A Roma, nel corso della più volte ricordata audizione, il
relatore al disegno di legge, Di Bisceglie, ha fatto
un'affermazione che ritengo significativa e da cui noi dovremmo
partire: in risposta alle nostre preoccupazioni e riferendosi al
Parlamento, egli ha detto che non vi deve essere
"nessun atto
unilaterale".
Quindi indichiamo noi chiaramente, sia nel caso
di progetti di legge d'iniziativa del Governo o parlamentare, sia
nel caso di modifiche a proposte del Consiglio della Valle, come
punto chiave l'
intesa
della Regione.
E tuttavia, se poi non individuiamo lo strumento attraverso cui
realizzare questa intesa, rimane una petizione di principio la
nostra. Oggi l'unico strumento in cui si realizza in qualche modo
un'intesa è la commissione paritetica. Si tratta di un livello
istituzionale probabilmente inadeguato, troppo debole per
affrontare questa materia.
Cerchiamo allora altre soluzioni. Si potrebbe, per esempio,
pensare al coinvolgimento della Commissione parlamentare per le
questioni regionali, che è fra l'altro bicamerale ed è l'unica ad
essere espressamente indicata nella Costituzione, secondo una
formula di questo tipo: "I progetti di iniziativa del Consiglio
sono approvati con la maggioranza dei due terzi dei consiglieri. Le
Camere, dopo la prima approvazione, nel caso che questa contenga
modifiche al progetto, affidano alla Commissione parlamentare per
le questioni regionali il compito di consultare la Regione sulle
modifiche suddette al fine di ottenerne il consenso: ove questo non
venga espresso, l'iter del progetto di legge costituzionale si
interrompe". E sempre lì credo che si dovrebbe realizzare l'intesa
per quello che è dei progetti di iniziativa governativa o
parlamentare.
È inutile dire che su questo tema della revisione statutaria
sarebbe ovviamente utile riuscire a concordare un indirizzo univoco
con le altre Regioni a Statuto speciale.
Infine, un richiamo vorrei fare, anche se dopo tanto parlare di
federalismo e di relazioni pattizie dovrebbe essere superfluo, a
ciò che succederà o sta succedendo in queste ore in Parlamento. Mi
auguro vivamente che i partiti che sono rappresentati sia qui, in
questo Consiglio, sia in quella sede, vogliano tutti, nel
Parlamento, accogliere le proposte che questo Consiglio formulerà -
grave sarebbe secondo me un diverso comportamento - e vogliano quei
partiti ritirare quegli emendamenti già presentati che risultassero
in contrasto con gli indirizzi che oggi il Consiglio vorrà
esprimere.
Président
La parole au Président de la I
ère
Commission, Conseiller Piccolo.
Piccolo (FA) All'intervento del Consigliere Nicco segue il
mio, ma in perfetta sintonia. Vorrei innanzitutto in premessa
ricordare ai colleghi, per giusta informazione e per dovere
istituzionale, anche se ha già anticipato il Presidente del
Consiglio regionale, che la discussione in aula di questo
importante punto iscritto all'ordine del giorno è già stata oggetto
di dibattito in alcune riunioni della I Commissione, allargata ai
Capigruppo del Consiglio regionale, con audizioni dei Presidenti
del Consiglio, della Giunta e dei Parlamentari.
In particolare l'ultima riunione, avvenuta l'8 settembre u.s. -
anticipando la data di inizio dei lavori del Consiglio, durante la
pausa estiva - che aveva come scopo quello di raccogliere
suggerimenti ed indicazioni da fornire ai rappresentanti
istituzionali della Valle d'Aosta e in tempo utile, convocati a
Roma per il 9 settembre dall'On. Raffaele Cananzi, Presidente della
Commissione Affari Costituzionali della Camera dei Deputati. Scopo
della riunione, definita informale, era quello di cercare di
chiarire alcuni punti ancora in ombra della proposta di legge
costituzionale, e nello stesso tempo riaffermare con forza
l'autonomia e la specialità della nostra regione.
Durante la discussione nella commissione dell'8 settembre,
completata con la presenza dei Capigruppo, con il fine di allargare
la rappresentanza non solo a livello istituzionale, ma anche
politico dell'intero Consiglio regionale, sono emerse precise
indicazioni tese a rafforzare il testo della proposta di legge,
cercando così di eliminare le limitazioni e di dubbi ancora
presenti nel testo già approvato dalla Commissione della Camera dei
Deputati e che, guarda caso, proprio oggi inizia la discussione in
aula.
Ritengo giusto quindi riportare oggi la discussione in questo
Consiglio, affinché sia lo stesso a pronunciarsi sulle modifiche,
proponendo gli opportuni emendamenti alla proposta di legge
nazionale, volontà questa fra l'altro espressa in I Commissione da
tutti i convenuti, e che è stato il motivo per il quale il
sottoscritto, su precisa indicazione della stessa, ha chiesto
formalmente che questo argomento fosse iscritto all'ordine del
giorno di questo primo Consiglio dopo la pausa estiva.
Dalla I Commissione consiliare è emersa appunto la volontà che
sia il Consiglio regionale ad esprimersi sulle riforme, cosa fra
l'altro ampiamente sottolineata e ribadita con forza da tutti i
componenti della delegazione valdostana in occasione dell'audizione
a Roma in Commissione Affari Costituzionali della Camera dei
Deputati.
In quell'occasione si era chiesto di poter, come Consiglio
regionale, avere il tempo necessario di discutere sul testo di
legge costituzionale, già approvato dalla Commissione parlamentare,
e con l'impegno che sarebbero pervenuti alla stessa da parte di
questo Consiglio in tempo utile, e in questo caso, purtroppo con
fretta entro oggi, le opportune proposte di modifica sia al
Presidente della Commissione della Camera, che al relatore della
proposta di legge di riforma, oltreché ai due Parlamentari
valdostani i quali si sono impegnati a sostenere in sede
parlamentare le proposte avanzate dal Consiglio regionale.
Approfitto di questa occasione per ringraziare i Parlamentari
per il lavoro svolto, per l'impegno proficuo fino ad oggi profuso e
per quello che sicuramente metteranno a difesa della Valle d'Aosta
e delle sue specificità.
Mi auguro, pertanto, che da questo Consiglio vengano proposti,
spero in modo univoco, gli emendamenti indispensabili da apportare
alla proposta di legge di modifica del nostro Statuto.
È stato fra l'altro, proprio in occasione dell'ultimo incontro a
Roma, da parte del Presidente della Commissione On. Cananzi,
affermato che gli emendamenti e le modifiche proposte, votate a
larga maggioranza dal Consiglio regionale, avrebbero sicuramente
rafforzato la posizione di questo Consiglio e comunque avrebbero
avuto un peso importante nelle decisioni dei Parlamentari per la
loro accettazione, in quanto appunto espressione di volontà
politica del Consiglio regionale della Valle d'Aosta,
riconoscendone così il diritto secondo lo Statuto speciale.
Credo quindi che sia proprio un preciso dovere nostro cercare di
evitare di fare, in questo particolare delicato momento, della
demagogia ed evitare di trincerarsi sulle posizioni della forza
politica di appartenenza e permettere che i punti essenziali,
oggetto di modifica con gli opportuni emendamenti, siano un
doveroso impegno istituzionale che ognuno di noi ha, affinché si
raggiungano positivamente, in particolare per noi, i due principali
obiettivi:
1) il diritto che sia il Consiglio regionale a scegliersi la
legge elettorale e la forma di governo che ritiene più
opportune;
2) che venga riconosciuta da parte dello Stato la natura
pattizia del nostro Statuto.
Pertanto credo che oggi sia opportuno discutere in particolare
di questi due punti essenziali in questa prima fase di parziale
modifica del nostro Statuto, e credo che anche in I Commissione i
due principi non venissero messi in discussione da nessuno dei
componenti e delle forze politiche rappresentate.
In una seconda fase, dopo aver avuto il riconoscimento dei due
punti sopra citati, in considerazione del fatto che stiamo
provvedendo alla modifica dell'intero nostro Statuto, entreremo più
nel merito della forma di governo, sia per quanto riguarda
l'elezione diretta del Presidente della Giunta, sia per quanto
riguarda le incompatibilità, la decadenza e quant'altro.
Dico questo perché ho paura che rischiamo di discutere di
argomenti che non sono, secondo me, oggetto di discussione
oggi.
Avremo infatti sicuramente tutto il tempo necessario, subito
dopo l'approvazione da parte del Parlamento - che speriamo positiva
- di queste proposte di modifica, di discutere ampiamente in
Consiglio regionale, anche in considerazione del fatto che le
prossime elezioni regionali per quanto riguarda la Valle d'Aosta
saranno nel 2003. La fretta, specie per i problemi importanti della
nostra regione, è sempre stata cattiva consigliera.
Fatte queste premesse, entrerei ora nel merito del punto
all'ordine del giorno.
Innanzitutto riteniamo, e ci teniamo a sottolinearlo come
gruppo, che sia doveroso da parte del Parlamento attribuire in modo
inequivocabile e senza vincoli al Consiglio regionale la competenza
in materia di legge elettorale e forma di Governo. Quindi occorre
rivedere l'articolo 15 in alcune sue parti, togliendo i "paletti"
posti, modificandolo sostanzialmente a partire dalla lettera
a).
All'articolo 50 va chiarito il concetto della natura pattizia
del nostro Statuto, ribadendo che le proposte di riforma abbiano il
parere vincolante del Consiglio regionale. Rimane pertanto per noi
importante sottolineare che se i 2/3 del Consiglio regionale
approva, la procedura si intende bloccata.
Inoltre proporrei che nel testo di legge venisse aggiunta la
possibilità di una circoscrizione elettorale per permettere
l'elezione di un parlamentare europeo valdostano.
Per quanto riguarda poi le "norme transitorie", riteniamo che le
stesse debbano prevedere che, fintanto che il Consiglio regionale
non avrà legiferato, in base a nuove competenze attribuitegli,
diciamo che debba rimanere in vigore la legge regionale attualmente
vigente.
Siamo pertanto perfettamente in linea con gli emendamenti
concordati - anche in sede di I Commissione, tengo a sottolinearlo
- e presentati in tal senso dal nostro Parlamentare valdostano, e
che abbiamo ricevuto ieri.
Tralasciamo ogni commento relativamente agli emendamenti
presentati da altri Parlamentari, di cui abbiamo preso conoscenza
proprio ieri, che niente hanno a che vedere con quanto questo
Consiglio intende ribadire in difesa delle prerogative del nostro
Statuto speciale. E ribadiamo con forza che tali emendamenti vanno
nel senso opposto a quanto affermato più volte in quest'aula, non
ultimo nelle sedi delle Commissioni competenti e della Commissione
speciale, sulla natura pattizia del nostro Statuto.
Nel concludere questo mio intervento, dico che sarebbe stato più
giusto che le iniziative di riforma dello Statuto venissero
proposte da questo Consiglio e non da parte dello Stato, e che le
stesse riguardassero le modifiche dell'intero Statuto e non solo di
una parte.
Secondo noi lo Stato è partito con il piede sbagliato, ma siamo
stati purtroppo costretti ad accettare questo tipo di compromesso
insieme ad altre regioni, in quanto il testo di legge oggi in
discussione riguardava la modifica degli statuti delle cinque
Regioni a Statuto speciale. Era pertanto ed è opportuno stare
ancorati con quelle Regioni per esercitare una forza contrattuale
maggiore con lo Stato in materia di riforme degli statuti delle
Regioni a statuto speciale.
Ci auguriamo, quindi, come Fédération Autonomiste, che le
decisioni e le proposte di modifica al testo di legge che verranno
avanzate oggi in questo Consiglio trovino piena accettazione da
parte del Parlamento e poter così partire noi con il piede giusto
per la modifica integrale al nostro Statuto, per sancire il diritto
di questa Regione, ribadendo che sia il Consiglio regionale a
proporre allo Stato le modifiche del proprio Statuto e non
viceversa.
Président
La parole au Conseiller Curtaz.
Curtaz (PVA-cU)
Dico la verità, ho invidiato un po' i
colleghi che mi hanno preceduto, che avevano preparato un
intervento scritto su una materia così delicata. Io invece mi dovrò
arrangiare con l'improvvisazione, anche perché discutiamo di una
materia in divenire, nel senso che soltanto ieri sera per quanto mi
riguarda ho avuto l'opportunità di leggere e di studiare gli
emendamenti presentati ieri alla Camera e in discussione oggi e
domani.
Questo rilievo mi fa fare quindi una prima osservazione, che è
quella della tardività con cui il Consiglio affronta questa
materia. E guardate che non è colpa di nessuno, men che meno colpa
dello Stato, come ho sentito ripetere da qualcuno; semmai è colpa
nostra perché questa materia è in discussione alle Camere dal
gennaio 1999.
Per la prima volta la materia in esame è stata trattata in via
informale una prima volta, se non ricordo male, in una conferenza
dei Capigruppo convocata addirittura telefonicamente per
un'audizione volante dell'On. Caveri prima dell'estate, e in
seconda battuta, in maniera stavolta più approfondita, soltanto l'8
settembre, quindi circa quindici giorni or sono. In tale occasione
la I Commissione è entrata nel merito della discussione e sono
emerse delle posizioni differenziate, che poi non sono state
portate all'esterno. Credo al Presidente del Consiglio quando mi
dice che in sede romana sono state riportate le varie opzioni
emerse durante la discussione, però devo anche dire che di queste
diverse opzioni non ho trovato traccia nei rendiconti finiti alla
stampa, cioè si è voluto ancora una volta portare all'esterno la
posizione di una Valle d'Aosta unanime, coesa, forte su certi
argomenti.
E questo lo dico perché se condivido con il Consigliere Nicco il
timore dell'uomo forte, devo anche dire che ho il timore "dei
cori", e quindi rivendico la possibilità non solo di cambiare
tonalità, ma anche di cantare una diversa canzone.
Detto del coinvolgimento tardivo, voglio anche dire la mia su
un'osservazione che oggi è stata ripresa da qualcuno. Questa
iniziativa viene rappresentata come un'iniziativa dello Stato
cattivo, che vuole imporre le sue riforme alla Valle d'Aosta.
Credo che invece con un minimo di obiettività dobbiamo dire che,
se è vero che c'erano delle iniziative a livello parlamentare
provenienti da più gruppi per le modifiche degli statuti delle
regioni a statuto ordinario e a statuto speciale, è anche vero che
i Parlamentari valdostani, in particolare l'On. Caveri, hanno preso
la palla al balzo per proporre le riforme e le modificazioni che al
Deputato valdostano sembravano più opportune. Legittimamente, lo
sottolineo, perché non mi passa per l'anticamera del cervello dire
che un parlamentare non ha il diritto di proporre le riforme che
vuole e che ritiene giuste dal suo punto di vista. Soltanto che
quando si vuole lanciare un missile, poi il missile scoppia in
mano. Questa è la situazione, non c'è nessuno che in una prima fase
ha voluto imporre alcunché. È che si è premuto l'acceleratore
rischiando di finire contro il muro.
Questa iniziativa io la ritengo, dal punto di vista del metodo,
tanto più intempestiva perché, nel bene o nel male, il Consiglio
regionale aveva istituito una commissione speciale, peraltro da noi
contestata come è noto, con l'obiettivo di fare quella riforma
organica che quanto meno a livello d'intenti condividiamo
tutti.
Oggi, lo sottolineava Nicco, ci troveremo di fronte comunque a
una riforma, che ci piacerà o meno, ma che ha seguito una via
diversa da quella che il Consiglio regionale si era dato, tant'è
che oggi siamo a rincorrere i tempi, i provvedimenti, gli
emendamenti.
Non si è accettato - questo si dovrebbe spiegare politicamente,
su questo Nicco si dovrebbe interrogare - da parte dei Parlamentari
valdostani, da parte dell'Union Valdôtaine, il fatto che qui ci
fosse una commissione speciale che aveva l'incarico di fare una
bozza organica di Statuto.
Mentre qui si discuteva, si facevano riunioni, si davano
consulenze, a Roma si cominciava a decidere, a Roma si andava
avanti, con un coinvolgimento nostro che c'è stato, ma è stato
minimo. Tant'è che ancora oggi, ripeto, stiamo discutendo in fretta
di una materia che invece necessiterebbe di maggiori riflessioni e
di approfondimenti, perché è una materia delicatissima, su cui non
ci sono delle scelte definite, su cui siamo tutti d'accordo.
Scegliere su queste cose è difficile, bisogna ragionarci. Una
soluzione che a prima vista potrebbe sembrarci la migliore,
potrebbe poi risultare avere un mucchio di controindicazioni. Non è
un caso: ci si mettono degli anni per fare le costituzioni, non dei
giorni, non delle ore come dobbiamo fare in questo momento noi per
esprimere un parere.
Quindi rilevo questa contraddizione, l'ho già fatto in altre
sedi, fra un percorso che era stato stabilito ad Aosta e un
percorso che viene fatto a Roma, un percorso accelerato dai
Parlamentari valdostani.
E poi avanzo un'ulteriore osservazione. Mi sembra che in questa
materia si eluda un problema essenziale. A livello statale questa
riforma è stata portata avanti per l'esigenza di introdurre
l'elezione diretta del Presidente della Giunta. Noi in questi pochi
giorni discuteremo dei massimi sistemi, discuteremo delle
procedure, discuteremo della possibilità - che peraltro sottoscrivo
- del Consiglio regionale, della Regione, di decidere la propria
forma di governo, ma fingeremo di non decidere in tema di elezione
diretta del Presidente della Giunta. Fingeremo di non decidere,
perché non è vero quello che ha testé detto il Consigliere Piccolo,
che ci sarà una decisione a posteriori.
Quando io chiedo l'elezione diretta del Presidente della Giunta
e quindi chiedo una norma transitoria su questo punto, non debbo
sottacere che una norma transitoria in questo progetto c'è già e
che prevede l'esatto contrario. Non è che sia una cosa da decidere,
è già decisa! Qui c'è una disonestà intellettuale di fondo che io
voglio sottolineare. È decisa nelle proposte portate avanti
dall'On. Caveri? ma come no? Allora leggiamo gli emendamenti e
leggiamo i testi di legge? Lo spiego ancora meglio.
È previsto un articolo, sul quale mi sembra che non vi siano
stati dissensi da parte delle forze politiche, tranne in
commissione del sottoscritto, del Consigliere Fiou e del
Consigliere Lattanzi, che prevede che in attesa che la Regione
legiferi su questo punto, continui a mantenersi il sistema attuale.
Questo equivale a dire che esiste una norma transitoria, che
prevede l'elezione indiretta del Presidente della Giunta. È una
situazione speculare all'altra, perché se partiamo da nero, ci
vorranno due terzi per fare bianco, se partiamo da bianco, ci
vorranno i due terzi per fare nero. È una questione logica.
Quindi è inutile dire che oggi non decidiamo per il Presidente
eletto dal popolo perché decideremo in un secondo tempo; no, è già
deciso, tant'è vero che quando nel gennaio 1999 il Consiglio
approvò questa risoluzione breve in cui rivendicava le competenze
al Consiglio regionale, io non a caso feci un emendamento in cui
chiedevo di cancellare ogni riferimento all'elezione diretta o meno
del Presidente della Giunta. Allora mi si disse che era un dato
formale. Oggi scopro che non era un dato formale.
Credo invece che questo avrebbe potuto essere l'occasione per
approfondire un tema come quello dell'elezione diretta del
Presidente della Giunta, un tema interessante su cui solo ora si
cominciano a vedere dei primi contributi: oggi sono venute delle
osservazioni da parte del Senatore Dondeynaz, abbiamo letto questa
mattina un'interessante lettera del Senatore Dujany sulla stampa su
questo punto, non sono d'accordo con me, sostengono altre cose.
A me piacerebbe un confronto su questo tema, sul merito di
questa cosa, su cosa significa elezione diretta: significa soltanto
uomo forte, corriamo questo pericolo? O non significa anche più
democrazia dei cittadini che scelgono loro stessi chi li governa,
scelgono chi sta al governo e chi sta all'opposizione, scelgono un
sistema bipolare, possono cambiare le maggioranze, senza le
mediazioni estenuanti post-elezioni dei partiti? Le mediazioni ci
saranno prima, più chiare e più trasparenti. È per questo che sono
a favore dell'elezione diretta del Presidente della Giunta.
Tra l'altro mi sembra che l'elezione diretta del Sindaco abbia
portato dei benefici innegabili in termini di trasparenza e di
governabilità anche nella nostra regione. Nella lettera citata il
Senatore Dujany fa un'osservazione, secondo me sbagliata, quando
dice che i Consigli comunali non hanno più potere perché c'è
l'elezione diretta del Sindaco.
È sbagliato, sbagliatissimo; non ce l'avevano neanche prima
perché è una legge del 1990 che ha spostato tutte le competenze del
Consiglio alla Giunta. Non c'entra niente l'elezione diretta del
Sindaco che è avvenuta quattro anni dopo, anche se magari a livello
politico qualche piccolo risvolto ci può essere. Quindi ritengo che
su questo punto essenziale e su altri punti della materia, si debba
entrare sul merito.
Abbiamo sottolineato come i nostri punti di maggiore interesse
siano per noi almeno tre.
Il primo è quello relativo ad una norma transitoria, che preveda
l'elezione diretta del Presidente della Giunta regionale.
Il secondo è quello che venga ampliato e meglio definito
l'istituto del referendum, su questo mi sembra che il consenso
possa essere più ampio e non ci debbano essere problemi di
sorta.
Il terzo punto è quello che vengano costituzionalizzati gli
indirizzi essenziali in materia d'ineleggibilità dei consiglieri
regionali, così come è già previsto in tema d'incompatibilità, nel
senso che nelle proposte al nostro esame per quanto riguarda
l'incompatibilità si demanda al Consiglio regionale, ma ci sono già
dei "paletti". Invece per quanto riguarda l'ineleggibilità questi
"paletti" non ci sono. Riteniamo che sarebbe utile che qualche
paletto essenziale anche in questa materia ci fosse.
Questo è il nostro contributo che diamo a questa riforma portata
avanti a "spizzichi e bocconi" e su questo punto ci riserveremo di
presentare, come gruppo, una risoluzione, che entri nel merito
della vicenda che stiamo discutendo, perché se ci limitiamo ai
principi, se ci limitiamo alle procedure, rischiamo di avere delle
false unanimità, delle unanimità di facciata che però nascondono
dietro delle legittime, diverse opzioni politiche.
Président
La parole au Conseiller Comé.
Comé (Aut)
Il tema che oggi siamo chiamati ad esaminare è
un tema molto delicato e importante per la nostra regione, per il
mantenimento della nostra autonomia.
Ormai da parecchi anni a livello nazionale vi sono spinte sempre
più forti che chiedono le riforme istituzionali. Diversi percorsi
sono stati tracciati, ma bisogna dire che, ad oggi, vere e reali
riforme non si sono ancora viste!
La modifica che sembra prendere corpo in quest'ultimo periodo è
la riforma sull'elezione diretta del Presidente della Regione.
Diverse sono state le proposte di legge costituzionale, come ci
aveva già illustrato il Presidente, presentate da diversi deputati.
Basti ricordare alla fine dello scorso anno la proposta che creò un
movimento piuttosto frenetico nella nostra Valle da parte del
Deputato diessino Soda, che imponeva l'elezione diretta del
Presidente della Giunta regionale anche per la Valle d'Aosta.
Sembrava allora che questa volontà non attecchisse, mentre invece
ieri abbiamo appreso che c'è un tiro "mancina" per la Valle d'Aosta
con delle proposte che sono molto diverse dalle nostre.
Questa volontà non aveva attecchito presso la Commissione
parlamentare per gli Affari Costituzionali, grazie anche al forte
interessamento dei nostri Parlamentari alla risoluzione presentata
a gennaio da parte di questo Consiglio regionale, dove si rivendica
il diritto inerente la scelta del metodo di elezione di ogni carica
politica, relativa al Governo regionale e alle varie audizioni fra
i nostri rappresentanti regionali e i commissari parlamentari.
Sicuramente da parte nostra non possiamo che esternare una certa
riserva e perplessità, poiché tutti i partiti dell'arco
costituzionale spingono per una ripresa della riforma in senso
federalista dello Stato. Ebbene questa proposta che oggi
analizziamo non è certo un modello di federalismo, perché la
richiesta di modifica della legge elettorale regionale non è
partita dalla Regione, ma è stata proposta e voluta dal centro.
Un anno fa, di questi tempi, venne costituita fra diverse
polemiche, la Commissione speciale per la revisione dello Statuto
nel suo insieme e il suo Presidente, pochi mesi fa, relazionò in
quest'aula la prima proposta di modifica. Ora, se
contemporaneamente lo Stato propone delle revisioni parziali del
nostro Statuto, purtroppo il nostro Presidente Nicco rischia che il
suo lavoro diventi quello di incastrare con grande difficoltà le
modifiche apportate in sede parlamentare.
Le forti pressioni che in questi mesi si sono avute per la
riforma dell'elezione dei Presidenti delle regioni sono dovute
all'urgenza che le regioni a statuto ordinario hanno per l'ormai
prossima tornata elettorale e ad un'esigenza legata in particolare
anche alla situazione politica della Sicilia. Esigenza innegabile
forse per quelle regioni. Noi, come tutti sanno, le prossime
elezioni regionali le avremo nel 2003; pertanto ritengo che questa
urgenza non esista e sarà opportuno ribadire che, dal punto di
vista delle procedure, vi sia il rispetto della natura pattizia e
che vi sia un coinvolgimento della Regione e del Consiglio
regionale nelle definizioni di qualsiasi modifica dello
Statuto.
Se si vuole confermare il carattere pattizio dello Statuto
speciale, è necessario prevedere strumenti efficaci di garanzia
della negoziazione; appare contraddittorio, lo sottolineava anche
Nicco, che norme di rango costituzionale come l'articolo 48 bis
dello Statuto garantiscano una procedura negoziata per le norme di
attuazione e che tale garanzia non sia invece prevista per le norme
dello Statuto.
Queste sono considerazioni importanti, pertanto si devono
prevedere degli strumenti tecnici a tutela dell'iniziativa di
revisione che proviene direttamente dalla Regione, in quanto quando
si cambia lo Statuto, si cambiano dei pezzi fondamentali della vita
della nostra istituzione.
Riteniamo quindi che queste modifiche siano necessarie, vedasi
gli emendamenti anche proposti all'articolo 50 e non recepiti dalla
Commissione Affari Costituzionali, per garantire in maniera
efficace gli interessi della Regione nel procedimento di
revisione.
Entrando poi nel merito del testo unificato, che da oggi ha
iniziato in aula parlamentare la discussione con riferimento agli
emendamenti presentati, vorrei fare alcune brevi osservazioni.
Il nuovo comma 2 dell'articolo 5 trasferisce alla competenza
legislativa della Regione un elenco di materie, che non può essere
esaustivo. Il sistema di elencare le materie affidate alla legge
regionale contrasta con l'impostazione adottata invece per le
regioni a statuto ordinario, come risulta dal testo approvato dalla
Camera dei Deputati e trasmesso al Senato, in cui all'articolo 3 di
modifica dell'articolo 123 della Costituzione dice che
"Ciascuna
regione ha uno statuto che, in armonia con la Costituzione, ne
determina la forma di governo".
Positivo e da mantenere è l'inserimento di procedimenti
raggiunti nel corso di questa legge regionale, quali la maggioranza
dei due terzi dei consiglieri assegnati. Riteniamo quindi che
l'articolo 15 debba essere rivisto e modificato, in modo da
togliere quei "paletti" e renderlo più generico, per permettere al
Consiglio regionale con piena ed esclusiva competenza di
determinare la sua forma di governo.
Per quanto concerne l'iniziativa popolare dei referendum,
condividiamo le proposte emerse anche in I Commissione di inserire
la dizione:
"L'esercizio del diritto di iniziative di referendum
regionali"
in modo da salvaguardare la possibilità dei
referendum consultivi su proposte di atti della Regione, di
revisione dello Statuto speciale, su atti anche dello Stato la cui
applicazione nel territorio della Regione possa danneggiarla.
Infine un'ultima considerazione sulla norma transitoria.
Riteniamo di accogliere il testo attuale, così come è stato
formulato, perché se tutti condividiamo che la competenza per le
modalità di elezione del Consiglio della Valle spettano al
Consiglio stesso, fintanto che questo organo non ha provveduto alla
riforma, devono rimanere vigenti le norme attuali.
Président
La parole au Conseiller Lattanzi.
Lattanzi (FI)
Anticipo che il nostro sarà un atteggiamento
che cercherà di uscire dal merito del dibattito, in quanto crediamo
che questi dibattiti siano uno di quei momenti nei quali i
cittadini forse si sentono più lontani dalla politica quanto non
mai, perché su dei principi annunciati sani e a volte anche giusti,
si intersecano poi strategie che non vengono mai apertamente
dichiarate.
In commissione abbiamo sostenuto, nel momento in cui siamo stati
convocati come Forza Italia, che si dovesse ribadire al Parlamento
italiano la necessità di sottolineare ancora una volta in sede di
riforma che la Valle d'Aosta aveva autonomia legislativa per quanto
riguarda la legge elettorale, perché di questo si parlava
purtroppo, perché sappiamo che la bicamerale - come diceva
Dondeynaz - fallendo ha dovuto innescare un meccanismo di riforma
parallela e anche limitante che oggi si va ad attuare.
Lo abbiamo detto in maniera molto chiara. Noi come Forza Italia,
partito politico federalista convinto, non abbiamo avuto imbarazzi
a ribadire questo principio, sano e giusto, però crediamo che tale
principio non debba mascherare strategie diverse da quello che
vogliono i cittadini.
Non condividiamo il livello d'isterismo che si è instaurato da
poche ore, e devo condividere qui l'analisi di Curtaz, che
sottolineava come una riforma così delicata e importante sia stata
buttata sul tavolo e concretizzata nell'arco di pochissime ore,
perché fino a ieri pomeriggio l'impostazione del testo che aveva
alla Camera era completamente diverso da quello di cui stiamo
parlando adesso. Era un testo che gli Autonomisti hanno condiviso,
che l'Union ha condiviso, che la Fédération ha condiviso, che Nicco
ha condiviso, nonostante posizioni diverse del suo partito a
Roma.
Quindi è una riforma molto importante, ma per questioni di tempo
e di pressione si innescano dei meccanismi d'isterismo che non
riusciamo a comprendere. Perché oggi ci cala sulla testa una serie
di emendamenti che, ce lo dobbiamo dire senza false ipocrisie, non
tolgono l'autonomia legislativa in materia di legge elettorale alla
Valle d'Aosta, perché se così fosse, il clima d'isterismo sarebbe
giustificato. Se negli emendamenti avessimo individuato - avendoli
anche letti velocemente, ma non lo abbiamo individuato - un levare
l'autonomia legislativa alla Valle d'Aosta, credo che questo clima
sarebbe giustificato.
Quello che non comprendiamo è l'attacco all'autonomia, quando
gli emendamenti non tolgono questa potestà legislativa, che rimane
sancita. Certo, innescano un piccolo cambiamento non sostanziale
perché non abbiamo le elezioni regionali domani mattina, ma più
politico, più formale, più di principio. Cioè gli emendamenti, se
approvati, andranno a dire che in forma transitoria, come tutte le
altre regioni italiane, avremo l'elezione diretta del Presidente
della Giunta, perché sappiamo che ci è lasciata comunque
l'autonomia legislativa e abbiamo tutto il tempo e la possibilità
di dibattere e di fare quello che in questi anni non abbiamo
fatto.
Perché il nodo della questione è cosa abbiamo fatto per la Valle
d'Aosta in questi anni in tema di riforma elettorale. Se il
Parlamento arriva tardi e urgentemente e forse in qualche maniera
male, non possiamo dire che il Consiglio regionale della Valle
d'Aosta e la Valle d'Aosta si siano mossi in termini di legge
elettorale in maniera rapida e coerente con i desideri dei
cittadini, perché mentre nel referendum del 1993 l'89 percento dei
Valdostani auspicava una riforma maggioritaria delle elezioni, dal
1993 questo Consiglio è stato silenzioso.
Uno potrebbe chiedersi perché non si è proceduto a venire
incontro non solo a un diritto di questo Consiglio di poter
legiferare, ma a un diritto secondo noi ancora più importante, che
è quello di dare risposta alle esigenze dei cittadini. Perché se è
vero che c'è un diritto sancito dallo Statuto per cui questo
Consiglio regionale deve potersi esprimere in materia di legge
elettorale, crediamo che ci sia un principio ancora più importante,
che sta a monte di questo principio, cioè il principio che i
cittadini debbano poter indicare e vedere realizzate le riforme che
loro indicano. Cosa che questo Consiglio regionale, questo
"Parlamentino", è stato incapace di fare da sei anni a questa
parte!
Allora lo Stato italiano probabilmente arriva anche in ritardo,
arriva male e nella maniera sbagliata, ma ci arriva, e non ci
arriva per sua volontà perché non c'è volontà da parte dei
Parlamentari.
Noi abbiamo avuto contatti in queste ore con i nostri
Parlamentari, con i Parlamentari dei DS e dei Verdi, per capire
cosa stava succedendo; non c'è nessuna volontà di togliere
autonomia a nessuno. C'è la volontà pressante di dare una risposta
ai cittadini che chiedono le riforme. Riforme che per via
bicamerale non è stato possibile attuare e che per via parallela,
se volete anche riduttiva, attraverso la modificazione di questi
articoli della Costituzione, si comincia a mettere in atto, per
voglia di stabilità.
Poi si può discutere, come faceva Dondeynaz, se il maggioritario
darà la stabilità o non la darà, ma forse è una discussione inutile
perché noi possiamo anche essere contrari al fatto che il
maggioritario possa dare la stabilità, ma lo vogliono i
cittadini.
Allora bisognerebbe essere così coerenti quando l'89 percento
dei cittadini chiede il maggioritario, se non si è d'accordo con
quell'indicazione, di dimettersi dai partiti che rappresentano la
maggioranza, perché il Senatore Dondeynaz nel suo intervento ha
specificato che lui è disposto a togliere la fiducia al Governo e
di uscire dalla maggioranza che lui rappresenta e che ha sostenuto,
ma si è dimenticato che lui fa parte di questa maggioranza che da
anni deve dare delle risposte ai cittadini e che oggi arriva a
darle, però le dà in direzione della volontà dei cittadini.
Noi siamo qui in un "Krapfen" dove il Parlamento viaggia avanti
con le riforme in ritardo, in malo modo, abbiamo visto gli
emendamenti sono una cosa obbrobriosa, un puzzle di parole
insignificanti che dicono tutto e il contrario di tutto, ma che
sanciscono una strada; mi chiedo perché questo Consiglio regionale
deve alzare gli scudi, perché l'Union, perché gli Autonomisti,
perché i Federalisti e i regionalisti convinti devono alzare gli
scudi, quando l'autonomia legislativa in materia elettorale alla
Valle d'Aosta non è stata messa in discussione e neanche sfiorata.
Qui si dice: finché voi non vi farete una vostra legge, per
uniformità con le indicazioni dei cittadini elezione diretta del
Presidente della Giunta. Ai Valdostani sta bene? Pare di sì, all'89
percento. Potremo verificarlo. Ma abbiamo tre anni per
verificarlo.
Questo è il nodo della questione e lì ha ragione Curtaz, non è
sul principio, non si sta discutendo del principio di autonomia
legislativa; qui con il principio di autonomia legislativa si
mascherano strategie utili ad un partito piuttosto che ad un altro,
ad una idea propria, cioè fra quelli che vogliono il proporzionale
e quindi vogliono mantenere contro il volere dei cittadini questo
sistema, e quelli che invece vogliono il maggioritario su
indicazione dei cittadini e lo vogliono modificare.
Tutto il resto è filosofia, tutto il resto è teatrino della
politica, perché sappiamo perfettamente che la maggioranza, l'Union
in primis, sull'elezione diretta del Presidente della Giunta, come
del resto sul maggioritario, non si è mai espressa in maniera
favorevole. Ogni volta che è stata chiamata ad esprimersi, ha
sempre tergiversato e non si è mai espressa in maniera chiara. Ed è
la prima ad alzare stamani gli scudi, vedi Dondeynaz, vedi Caveri,
vedi le forze autonomiste, e a dire: ma se ci dicono che se noi non
facciamo la legge, dobbiamo votare con il maggioritario, non ci sta
bene perché ci toccano il principio. No, il principio non viene
toccato.
Siccome il principio non è toccato, riteniamo che tutto questo
allarmismo sia ingiustificato, crediamo che se domani il Parlamento
approverà gli emendamenti che daranno indicazioni di elezione
diretta del Presidente della Giunta anche per la Valle d'Aosta, se
non si dota lei in autonomia di una propria legge elettorale, è
tutto un fumo che non ha nessun significato, se non quello di
mascherare la volontà di questo Consiglio di affrontare la riforma
elettorale della Regione. Questo sì, perché se hanno tanti difetti
questi emendamenti, un pregio ce l'hanno: stanno nelle posizioni
politiche.
E se verrà votato a maggioranza che la Valle d'Aosta, come tutte
le altre regioni, se non si dota autonomamente di una sua legge
elettorale, avrà l'elezione diretta del Presidente della Giunta, da
domani mattina si apre il dibattito politico su chi vuole
l'elezione diretta del Presidente della Giunta e chi vuole il
proporzionale. Questo lo dobbiamo dire, perché questo è il
gioco!
Allora smettiamo di mascherarci dietro ai principi, alle lese
maestà, perché qui c'è solo una maestà, il popolo, i cittadini che
rappresentiamo, e quelli questo teatrino non lo capiscono.
Noi di Forza Italia non avremo pruriti o pudori nell'avere una
legge elettorale che dia un'indicazione verso il maggioritario,
assolutamente! Siamo sempre stati favorevoli, lo abbiamo detto,
siamo convinti presidenzialisti, convinti federalisti, perché
crediamo così d'interpretare la volontà del popolo italiano e dei
Valdostani che a maggioranza chiedono questo.
Poi se c'è qualcuno che per sue beghe di partito, che anche
rappresenta la maggioranza dei Valdostani ma che ai Valdostani suoi
elettori non ha mai detto la verità, e cioè che è preferibile
giocare nelle "stanze" gli Assessorati e le Presidenze delle Giunte
piuttosto che nei Consigli, e quindi vuole continuare a fare così,
si assume la responsabilità ma in maniera chiara!
Noi oggi abbiamo la felicità di poter ribadire ai nostri
elettori e ai Valdostani che Forza Italia Valle d'Aosta, così come
Forza Italia che è al Parlamento, vuole uno Stato italiano unito e
federale e fortemente presidenzialista. Così come chiedono i
cittadini italiani e anche quelli valdostani.
Se poi c'è qualcuno in Valle d'Aosta che è in maggioranza e che
in questi anni non ha preso queste indicazioni, e oggi si lamenta
perché ancora una volta dopo la "Bassanini", la legge di
decentramento agli enti locali e le risorse finanziarie, ancora una
volta lo Stato arriva prima di noi, è inutile che si allarmi!
Significa solo che siamo incapaci, pur avendo l'autonomia, di
venire incontro alle richieste dei cittadini!
Se lo sapremo fare e se per una volta invece che subire le
riforme, che i cittadini vogliono, riusciremo a proporle,
probabilmente questo Consiglio sarà molto più vicino ai
cittadini!
Anticipo che presenteremo un nostro documento, nel quale
ribadiamo la forte necessità che il Parlamento ribadisca
l'autonomia legislativa in materia elettorale, ma che ribadisca
l'indirizzo di un'elezione maggioritaria o comunque dell'elezione
diretta del Presidente della Giunta, perché non lo vediamo
incoerente con i bisogno dei nostri cittadini.
Président
La parole au Conseiller Cottino.
Cottino (UV)
Credo che sia necessario approfondire e fare
delle precisazioni su alcuni argomenti che altrimenti potrebbero,
all'esterno, essere male interpretati.
Innanzitutto devo dire che oggi siamo qui a discutere un
argomento molto importante, ed è anche per questo, oltre che per
mio dovere, che ho prestato molta attenzione al dibattito che c'è
stato finora. E se prima avevo qualche problema di chiarezza, devo
dire che finora il dibattito non mi ha aiutato molto, anzi per
certi aspetti mi ha creato qualche piccola complicazione, perché
ancora una volta, a seconda dei punti di vista che ognuno di noi ha
su determinati problemi, si vuole a tutti i costi non dire le cose
esattamente come stanno, ma cercare di portare acqua al proprio
mulino, facendo affermazioni che sono esattamente il contrario.
Credo che sia innegabile dire che oggi siamo qui a discutere
perché fra poche ore il Parlamento comincerà a discutere di riforme
istituzionali, in particolare di riforma della legge elettorale,
che va a toccare anche la Valle d'Aosta.
Dire che non viene toccato questo principio, credo che non sia
esatto, per un motivo molto semplice. Abbiamo uno Statuto che
prevede una certa modalità di elezione del Consiglio stesso, ed è
una modalità che è il Consiglio regionale che ha scelto. Dunque
l'andare a modificare questo, senza che sia di nuovo il Consiglio
regionale a modificarlo, significa andare a togliere una parte di
paternità a questo Consiglio.
Per cui non è vero che se si parte dal nero per arrivare al
bianco, è uguale a chi dice che il bianco deve rimanere bianco; non
è assolutamente vero, perché sempre il Consiglio regionale a suo
tempo ha concordato le modalità di elezione del Consiglio
stesso.
L'emendamento proposto da Caveri sulla famosa norma transitoria
non dice altro che questo concetto, il mantenimento globale della
paternità e delle potestà di questo Consiglio per portare avanti
questo tipo di problema.
Lo stesso discorso vale per quanto riguarda la materia
dell'ineleggibilità e delle incompatibilità. Non capisco il timore
che se certi "paletti" vengono messi da Roma allora tutto va bene,
se invece non ci sono "paletti" questo Consiglio, che poi in questo
momento saremmo comunque noi, se andassimo a codificarli non
saremmo in grado o comunque prenderemmo una strada che non va nella
direzione più logica, più onesta che questo argomento estremamente
importante richiede. Per cui anche su questo nessuno dice che, al
momento in cui questo Consiglio discuterà - e dovrà farlo - della
legge elettorale, non dovrà andare a codificare norme precise
d'ineleggibilità e d'incompatibilità. È evidente che ci dovranno
essere, ma non capisco perché qualcun altro dovrebbe predisporle o
prepararle mettendo dei confini precisi su quello che dovremmo fare
noi in futuro.
Per cui è evidente che non possiamo che essere contrari al testo
della commissione ed essere favorevoli a tutti gli emendamenti
predisposti dai Parlamentari valdostani, in particolare dall'On.
Caveri e già presentati in commissione.
È vero che ci sono state spinte da parte di altre regioni
autonome perché ci fosse un'accelerazione alla tempistica di
discussione in Parlamento di queste leggi, ma sappiamo che questo è
dovuto al fatto che al loro interno non riescono a trovare degli
accordi sufficienti affinché si possa andare nella direzione
auspicata comunque dalle loro maggioranze. Credo che qui questo non
esista, non ne sentiamo il bisogno, ribadiamo la nostra piena
avversione a che dall'esterno ci dicano quello che dobbiamo
fare.
Vorrei fare alcune altre precisazioni molto veloci. Si è parlato
di stabilità; credo che poche regioni possa vantare la stabilità
che ha avuto la Regione Valle d'Aosta, a dimostrazione che questo
non dipende tanto o non dipende solo dalle norme che ci diamo, ma
dipende anche e soprattutto dai comportamenti.
A questo proposito si è citata la stabilità sulla questione
dell'elezione diretta dei sindaci, facendola apparire come una
contraddizione con quello che stiamo discutendo; non è
assolutamente vero. I comuni valdostani, ad eccezione di uno, già
avevano il maggioritario e se stabilità c'è stata, c'è stata perché
non si è accettato l'elezione diretta del sindaco tout court, ma
diversamente dal resto d'Italia si è abbinato il discorso del
vicesindaco. Altrimenti vi invito a verificare quanti comuni
valdostani avrebbero già avuto in questo momento elezioni
anticipate.
Per cui il discorso del cosiddetto "presidenzialismo" non è
assolutamente in contrasto al limite con il discorso del
proporzionale, si tratterà di verificare come eventualmente non
soltanto il Presidente della Giunta, ma il Governo dovrà essere
eletto. E questo lo verificheremo al momento in cui andremo ad una
revisione globale dello Statuto.
Non è detto che non si arrivi a fare una modifica globale dello
Statuto, che contenga anche queste modifiche indipendentemente
dalla questione specifica che stiamo dibattendo adesso. Infatti la
Commissione speciale continuerà i suoi lavori; abbiamo detto e
ripetuto che è nostra intenzione cercare di allargare la stessa a
tutte le forze politiche perché dobbiamo essere aperti a tutti i
contributi e questo lo ribadiamo.
Per terminare, annuncio che come forze di maggioranza abbiamo
distribuito una risoluzione a tutti i Capigruppo consiliari, che
discuteremo assieme a loro se c'è questo tipo di volontà; abbiamo
anche affermato la nostra disponibilità ad eventuali integrazioni o
limature che si rendessero necessarie, a condizione che non vadano
a stravolgere il contenuto della risoluzione stessa.
Président
La parole au Conseiller Beneforti.
Beneforti (PVA-cU)
Che sia la Valle d'Aosta a decidere la
sua forma di governo, siamo tutti d'accordo, anche se
quest'affermazione merita alcune riflessioni in special modo dopo
le dichiarazioni rilasciate agli organi d'informazione dal
Presidente del Consiglio, dal Presidente della Giunta, e viste
anche le richieste formulate e presentate in sede parlamentare
dall'On. Caveri.
Ma i pieni poteri che sono richiesti per decidere autonomamente,
da chi e come vengono esercitati. Io dico che l'elezione diretta
del Presidente è un atto democratico, non può essere considerato
un'imposizione. Sono d'accordo nel rifiutare le imposizioni, ma non
possiamo fare agli altri ciò che non vogliamo sia fatto a noi.
Se si definiscono imposizioni quelle dello Stato nei confronti
della Valle d'Aosta, certe dichiarazioni fatte localmente sono
imposizioni verso lo Stato!
Su questa problematica - e non voglio aprire delle polemiche,
lungi da me - non può essere solo il movimento dell'Union
Valdôtaine a decidere, come accade sempre. Le forze che fanno parte
della maggioranza in più occasioni si sono adeguate. Ma almeno su
questo argomento vogliamo aprire un confronto fra maggioranza e
opposizioni?
Nessuno è qui per fare del male alla Valle d'Aosta, l'ho detto
altre volte; siamo qui, almeno noi, per difendere la nostra
autonomia e credo che anche nel passato i Cattolici democratici lo
hanno dimostrato in più occasioni, ne cito due sole: nel 1948,
quando fu promulgato lo Statuto speciale e nel 1981 con la legge di
riparto fiscale.
Se si gioca a fare i primi della classe localmente, come in sede
romana, abbiamo tutti da perdere più che da guadagnare. Non è
pensabile che si conducano trattative in sede romana, senza che
questo Consiglio ne sia informato! Se la problematica è di
competenza del Consiglio, il Consiglio dev'essere informato di
volta in volta di ciò che accade anche in sede romana!
E poi, guarda caso, si discute a Roma senza che sia coinvolta la
"Commissione Nicco". Questo lo ritengo un comportamento alquanto
arrogante e nello stesso tempo molto umiliante per la persona del
Consigliere Nicco.
La "Commissione Nicco" a noi può interessare fino a un certo
punto, dato che non siamo stati coinvolti e quindi le modifiche
allo Statuto, se apportate, riguardano solo la maggioranza; ma
siamo convinti che certe riforme istituzionali non possano essere
di parte e che debbano essere realizzate senza preconcetti o
posizioni precostituite. E voi queste posizioni precostituite le
avete già messe, quando nell'ordine del giorno di quel Consiglio
dove si parlava dello stesso problema avete voluto scrivere:
"introducendo l'elezione diretta del Presidente della Giunta
regionale". Oggi ci proponete una risoluzione dove si dice:
"Vista la deliberazione del Consiglio regionale con cui è stata
costituita una Commissione speciale?"
pur sapendo che noi di
questa commissione non facciamo parte, l'abbiamo anche ignorata in
un Consiglio quando Nicco ha relazionato, e oggi pretendete che si
voti una risoluzione con questa dicitura? Queste sono posizioni
precostituite!
Lo Statuto promulgato nel 1948 è lo Statuto di tutti, non solo
della maggioranza che in questo momento in cui viene rivisto
governa la Regione! Io dico che l'autonomia non si difende a colpi
di maggioranza. Escludere le minoranze, grandi o piccole che siano,
vuol dire attentare al sistema democratico. Rivendichiamo come
piccola regione la rappresentatività a tutti i livelli, ma al
nostro interno quando ci sono delle minoranze pur piccole che siano
non teniamo in considerazione l'apporto che tali minoranze possono
dare alla gestione della vita amministrativa e sociale della
Regione.
Noi vogliamo che tutti possano dire la loro; chi non comprende
questo, si assume la responsabilità di far fallire le riforme anche
in Valle d'Aosta, poiché di fallimento si tratta quando volutamente
si esclude la minoranza esistente in Consiglio regionale!
Ma è assurdo anche che ci sia chi pensa, Presidente, di portare
avanti delle modifiche statutarie o riforme istituzionali a proprio
uso e consumo, secondo il proprio tornaconto. C'è un'etica in tutte
le cose, a cui bisogna fare riferimento; c'è una morale da cui non
si può prescindere; ci sono delle regole da osservare per essere
credibili e per essere dei veri autonomisti. Infatti, da tutte le
parti si sente affermare che lo Statuto di autonomia non si tocca
senza il consenso del Consiglio regionale, ma il consenso come si
determina al nostro interno? A colpi di maggioranza o
democraticamente? Questo dev'essere chiarito in questa sede!
Più volte mi sono chiesto il perché di questo comportamento,
eppure l'Union Valdôtaine è un movimento forte, organizzato sul
territorio, presente negli enti e nelle istituzioni a tutti i
livelli, che timore può avere di confrontarsi sugli argomenti senza
prendere posizioni precostituite? E poi con chi? Con rappresentanti
che anche a Roma hanno sempre difeso l'autonomia regionale. Ciò è
avvenuto nei confronti dei governi passati e nei confronti del
governo attuale. Ai nostri rappresentanti in Parlamento e nelle
commissioni abbiamo sempre fatto presente quali erano le
aspettative del popolo valdostano.
Credo che nessuno stia attentando alla nostra autonomia e alla
nostra libertà di decidere e non c'è, come diceva il Senatore
Dondeynaz, sfiducia dello Stato nei confronti delle autonomie
locali. Ma dove l'avete notata questa sfiducia? Mi rivolgo agli
Assessori, al Presidente del Consiglio e al Presidente della
Giunta, che partecipano alle riunioni a certi livelli. Dove avete
notato questa sfiducia? Nel Presidente del Consiglio passato e in
quello attuale? Ho sempre sentito lodare l'On. Prodi anche dai
nostri Parlamentari, sento adesso lodare D'Alema, che addirittura
si è interessato al problema del Traforo del Monte Bianco e si sta
interessando anche delle piccole cose della Valle d'Aosta. E allora
dov'è questa sfiducia del centro contro la periferia? Che timori si
devono avere nei confronti dello Stato che ci chiede di partire
insieme per l'elezione dei Presidenti delle Giunte regionali? E poi
sta a noi decidere come eleggerli!
Questo Stato ci ha dato l'autonomia finanziaria; se non avesse
avuto fiducia, non ce l'avrebbe data!
Allora io credo che dobbiamo avere anche un momento di
riflessione, di confronto, e anche di fiducia verso questo Stato,
di cui noi facciamo parte. Noi dimostriamo di avere più che
fiducia, sfiducia, e questo non ci porta vantaggio. Ho parlato
anch'io con l'On. Cananzi, Presidente della Commissione, perché
appartiene al mio partito e gli ho detto quello che pensavamo e mi
ha assicurato che nessuno vuole stravolgere niente, che nessuno
vuole attentare all'autonomia della Valle d'Aosta. Oggi si
stabilisce questa linea, mi diceva, la Valle d'Aosta decida quello
che intende fare e noi saremo qui pronti a recepire quello che la
Valle d'Aosta nel suo Consiglio deciderà. Perché questo è quello
che abbiamo anche noi sostenuto, anche se come minoranza.
Ogni volta che c'è un problema andiamo e parliamo, sosteniamo le
cose della Valle d'Aosta. Non abbiamo mai fatto un discorso contro
l'autonomia regionale e contro gli interessi della Valle d'Aosta;
abbiamo sempre sostenuto le prerogative che vengono decise in
questo Consiglio regionale, anche se non le abbiamo votate, perché
una volta votate democraticamente, queste diventano di tutti. È
questo che dobbiamo comprendere.
In questa sede, ho sempre affermato che bisogna cercare il
confronto e il dialogo; non è con questa proposta di risoluzione
che si può trovare un'intesa sul problema. Ci fate approvare la
"Commissione Nicco". Ma vogliamo vedere come questa "Commissione
Nicco" dovrà funzionare nel futuro? Se vogliamo che questa
commissione conti, mettiamola in condizione di contare, e siccome
le riforme si fanno tutte assieme, dobbiamo rifare una commissione
dove ci siamo tutti, dove si ricomincia a lavorare assieme. A me
che resti Nicco Presidente, va benissimo; ma la commissione si deve
dimettere, dobbiamo ricostituirla, se vogliamo far partecipare
tutti alle modifiche dello Statuto regionale.
Date una dimostrazione di buona volontà su queste cose; se non
lo fate, dimostrate che siete più per l'autodeterminazione e per
l'indipendentismo che per il federalismo. Se si crede nel
federalismo, come noi ci crediamo, se si crede nell'autonomia, come
noi ci crediamo, i presupposti su cui entrambi si basano bisogna
metterli in pratica!
Presidente, facciamo delle aperture, non ci chiudiamo noi da una
parte e voi dall'altra; cerchiamo di realizzare quei presupposti
che ci permettano d'incontrarci. Non vogliamo confondere i ruoli:
noi resteremo di opposizione e voi resterete di maggioranza, ma ci
deve essere fra le due parti un confronto e un dialogo. Nel 1948,
quando fu fatta la Costituzione, c'era l'Oceano Pacifico fra
Togliatti e De Gasperi, eppure trovarono un presupposto unificante,
tanto che abbiamo una Costituzione che dura da 50 anni! Perché
guardarono agli interessi del Paese. E noi dobbiamo in questa sede
guardare agli interessi della Valle d'Aosta, se vogliamo bene a
questa regione!
Quindi riapriamo un dialogo e un confronto su queste cose, prima
di decidere o di fare punte avanzate in sede romana o di
retroguardia in Valle d'Aosta. Noi siamo a disposizione e credo che
la risoluzione che abbiamo presentato corrisponda a questi
principi. Ci assumiamo l'impegno in sede nazionale di far
rispettare anche nel futuro ciò che il Consiglio regionale
deciderà, però quello che deve decidere dovrà essere il frutto di
un dibattito a cui partecipino tutte le forze politiche della
Regione, in uno spirito di confronto e di dialogo.
Président
La parole au Conseiller Ottoz.
Ottoz (UV)
J'ai déjà rappelé, lors d'une séance récente,
le vent centraliste - ou bien la bise disais-je, la tourmente
ajouta M. le Président du Gouvernement - qui souffle à Rome.
Quelqu'un s'attaque aux principes (dit-on) lorsque le problème
est la substance, selon MM. Curtaz et Tibaldi, élection directe,
élection pas directe, à chacun son opinion et surtout à un débat
clair la conclusion. Mais ce n'est pas le moment de ce débat et de
cette conclusion.
D'ailleurs la prétendue symétrie sur la norme transitoire est
simplement apparente, puisque c'est un très beau sophisme logique,
mais en réalité on ne tient pas compte de la volonté du Conseil
passé et présent, comme M. Cottino venait de dire, et de la
majorité dans ce Conseil. Donc il s'agit d'une fausse symétrie.
Faisons surtout attention au risque que les amendements qui
viennent d'être déposés à Rome nous empêchent successivement de
modifier d'une façon réellement autonome notre Statut. M. Curtaz
l'a rappelé, on touche à la Constitution, on sait ce qu'on écrit,
on ne sait pas ce que ça va donner. Donc ces amendements pourraient
représenter une difficulté majeure pour une réelle autonome
modification de notre Statut, que le travail de la Commission
spéciale est en train de prédisposer. Donc c'est aussi cette
commission qui est en jeu.
Nous assistons à Rome à une pièce déjà vue et donc à très forte
et valable raison nous nous préoccupons pour notre autonomie.
J'exprime une bonne satisfaction pour le fait que nos alliés dans
cette Assemblée ne partagent pas les positions de leurs référents à
Rome, qui sont nos alliés à Rome. Je me pose souvent des questions
sur la valeur de notre appui à Rome à un Gouvernement qui ne
reconnaît même pas les principes fondamentaux de notre autonomie.
C'est la même question que je me pose et que je vous pose
aujourd'hui, collègues Conseillers. Il nous faut donc donner une
réponse forte, claire et précise, une réponse qui appuie
explicitement les amendements présentés par notre Député, M.
Caveri, le Député de tous les Valdôtains. Une réponse qui soit à
même d'éviter la man?uvre qui cherche à Rome de transformer la
nature de notre Statut de pactice en factice: pactice, tel que
souvent la soulignent à paroles les lieutenants romains de M.
D'Alema, factice, tel que les mêmes lieutenants veulent la
transformer dans la pratique parlementaire, en ignorant la volonté
de ce Conseil et de tout le peuple valdôtain.
Si dà atto che, dalle ore 12,32, presiede il Vicepresidente
Viérin Marco.
Presidente
La parola al Consigliere Collé, per mozione
d'ordine.
Collé (Aut)
Per mozione d'ordine, in quanto questa mattina
dalle forze di maggioranza ci è stata consegnata una proposta di
risoluzione, il nostro gruppo l'ha esaminata e ha una sua proposta
ulteriore di risoluzione.
Volevamo capire se la proposta della maggioranza è già stata
depositata e quindi dobbiamo depositare la nostra, o se
diversamente ci può essere un accordo per discuterla prima di
chiudere la discussione generale, a questo punto.
Presidente
La parola al Consigliere Cottino.
Cottino (UV)
Solo per dire che la nostra bozza di
risoluzione non è stata presentata e che siamo disponibilissimi a
discuterla assieme ad eventuali altre bozze o a valutare
integrazioni che si rendessero necessarie, in particolare con il
gruppo degli Autonomisti che non ha presentato niente.
Sulla base delle dichiarazioni che sono state fatte prima e
sulla base di quanto è stato presentato, non credo che la stessa
cosa si possa dire - ma siamo aperti lo stesso - per quanto
riguarda i gruppi di Forza Italia e di Valle d'Aosta per
l'Ulivo.
Comunque se avessi capito male, siamo a disposizione.
Presidente
La parola al Consigliere Fiou.
Fiou (GV-DS-PSE)
Oggi stiamo affrontando argomenti
importanti, perché fanno parte del lungo cammino della definizione
di un nuovo assetto istituzionale della Valle d'Aosta e io
aggiungerei dell'Italia, della definizione cioè di quali organismi
sono più funzionali a promuovere e a governare i processi che si
sviluppano ai vari livelli territoriali e che coinvolgono
direttamente e indirettamente la qualità della vita dei cittadini,
perché questo vuol dire delineare un progetto istituzionale.
La tappa di oggi ci coglie però in un momento che chiamerei "di
disorientamento", nel senso che ci impegna in decisioni quando il
dibattito sulla revisione complessiva dello Statuto, che dovrebbe
portare alla definizione di un nuovo sbocco istituzionale della
nostra situazione, è appena abbozzato, segnato da difficoltà di
coinvolgimento di tutti gli attori e direi ben lontano dall'aver
individuato almeno le linee generali dello sbocco finale di questo
lavoro.
Credo che tutti abbiano notato nella seduta del Consiglio, in
cui si è discussa la relazione della "Commissione Nicco", gli
interventi che hanno tentato di indicare qualche barlume di
soluzione finale: questi interventi hanno spaziato dal federalismo
solidale fino alle simpatie per assetti tipo Monaco, Andorra o
altri casi analoghi, modelli che secondo me non odorano molto di
federalismo, ma piuttosto di separatismo.
Stante questa situazione di confronto incompiuto, non sempre è
facile cogliere il significato di una tappa intermedia, essendo
scollegata da un progetto più complessivo. Nelle more di un
tracciato comune si attivano atteggiamenti di segno molto diverso:
da chi affronta la tematica istituzionale con la logica che alla
Valle d'Aosta spetta tutto e subito, a chi guarda con simpatia la
partecipazione ad una battaglia più complessiva per la
trasformazione in senso federale dello Stato italiano, dell'Europa
e quindi il coinvolgimento della Valle d'Aosta in questo
ragionamento.
Per quanto mi riguarda, non mi fa sentire di più dalla parte dei
Valdostani, quelli veri, quelli "buoni", il partecipare ad una
battaglia di segno corporativo, che non metta in conto anche le
risposte più complessive che la comunità mondiale chiede e delle
quali possiamo farci carico solo partecipando con convinzione a
progetti di sviluppo e momenti decisionali autorevoli a tutti i
livelli: livello statale, europeo e mondiale.
D'altronde la partecipazione regionale ad organi internazionali
come quelli della francofonia, di cui abbiamo sentito parlare
ancora stamattina, non ha solo il significato di promuovere la
lingua francese, ma anche e soprattutto di far pesare la forte
valenza umanitaria e democratica della storia e della cultura dei
paesi francofoni, per allargare ulteriormente la democrazia in ogni
situazione e direi in termini complementari ad una logica di
sviluppo troppo economicistica, che regola in questa fase
l'evoluzione dei rapporti internazionali.
Il gruppo regionale dei DS partecipa perciò all'appuntamento di
oggi con grande interesse, con attenzione, perché ritiene la legge
su cui siamo chiamati a dare un parere, insieme all'analoga legge
che interessava le regioni a statuto ordinario, un passo molto
parziale ma importante nel processo di trasformazione dello Stato
italiano in stato federale, e perciò una legge che apre anche a noi
nuovi spazi di autonomia.
Non condivido le valutazioni che qualcuno ha fatto in merito
all'impegno della maggioranza di Centro-Sinistra sul tema delle
riforme; credo che sia davanti agli occhi di tutti, pur nelle
difficoltà, che mai governi hanno lavorato tanto per trasformare lo
Stato italiano in Stato federalista.
Per entrare brevemente nel merito delle modifiche che stiamo
discutendo, penso che alla base ci sia una condivisione da parte di
tutti dei nodi sostanziali delle modifiche: delegare anche alle
regioni a statuto speciale competenze più ampie in materia di forma
di governo e in materia elettorale. Questa mi pare sia la sostanza
di queste modifiche.
Se c'è una diversa valutazione fra noi è sulle proposte di
gestione della fase transitoria, che va dalla promulgazione di
queste nuove norme, alla definizione della legge regionale che poi
dovrà attuare le norme stesse.
È inutile nascondere qui le diverse posizioni che hanno animato
anche il dibattito sul proporzionale e sul maggioritario,
sull'elezione diretta del Presidente o meno, che percorsi
transitori diversi potrebbero favorire in un senso o nell'altro.
Questo non ce lo dobbiamo nascondere, perché una certa norma può
voler dire mantenere ferma la situazione attuale "sine die",
un'altra norma può invece stimolare di più un processo di dibattito
in proposito.
La tensione che può essere presente fra noi e che è stata un po'
enfatizzata, perché stiamo dimenticando il pezzo più importante che
è quello delle nuove deleghe, è nata anche da una gestione
dell'iter della discussione in materia caratterizzata da uno scarso
collegamento fra Parlamentari e Consiglio.
Altri Consigli regionali hanno discusso la stessa materia a
giugno o a luglio, noi ci arriviamo oggi quando già in Parlamento
affrontano la questione.
La modifica al testo originale della legge, che prevedeva una
norma transitoria uguale per tutte le regioni a statuto speciale, è
stata promossa dall'On. Caveri senza una preventiva discussione in
questo Consiglio, direi fatto non positivo, al di là del giudizio
di merito sulla proposta stessa.
Risottolineo, le differenze che pesano sulla discussione sono
limitate però a questa materia.
Gli emendamenti che abbiamo ricevuto, al di là delle
interpretazioni di parte, fanno nascere anche in me il dubbio,
proprio per la formulazione soprattutto di un emendamento che detta
regole praticamente sostitutive di una legge regionale elettorale,
che si configuri una vera interferenza del Parlamento nelle
competenze regionali. E non penso che questo fosse nella volontà
neanche della maggioranza di Governo o dei Parlamentari che hanno
presentato l'emendamento.
L'intenzione era di dare un punto di partenza uguale a tutte le
regioni, nel momento in cui veniva decentrata loro la competenza di
legiferare su una materia complessa e delicata, che riguardava
forme di governo e materia elettorale.
Se però si intravedono rischi di interferenze pericolose in
quegli emendamenti, ci sono a mio avviso spazi perché questo
Consiglio con molta serenità chieda il rispetto del proprio ruolo e
delle proprie competenze. Il Centro-Sinistra non credo che abbia
l'intenzione di incrinare i rapporti positivi creati con le regioni
in questa vicenda, e che dalle stesse ha raccolto consensi.
C'è il modo di far sentire la nostra voce; la bozza di documento
presentata durante la Conferenza dei Capigruppo e che sottolinea
notevolmente la preoccupazione che venga messa in discussione la
natura pattizia del nostro Statuto, mi pare idonea a convincere i
Parlamentari nazionali sui dubbi che abbiamo circa i rischi, in
modo che ne tengano conto durante la loro discussione e tolgano
quegli elementi che noi sottolineiamo essere pericolosi da un punto
di vista del rapporto fra Parlamento e Consiglio regionale.
Ci adopereremo nel senso proprio di promuovere questa iniziativa
e ci attiveremo perché questa iniziativa abbia un risultato
effettivo in Parlamento.
A questo punto però si apre un altro capitolo, che è un capitolo
tutto nostro, ed è la questione della legge che dovrà attuare
quanto previsto dal decentramento delle competenze. Qui timori e
dubbi ne abbiamo, perché sul proporzionale, sull'elezione diretta
del Presidente, eccetera, ci sono posizioni diverse. Noi siamo
l'evoluzione di un gruppo che nella passata legislatura ha votato
contro la legge elettorale che è attualmente vigente, per cui è
chiaro che una norma transitoria che ci conferma questa situazione
e ce la può consolidare nel tempo ci può creare dei problemi
politici!
Per superare questo c'è un passo da fare, che è un passo tutto
interno al Consiglio. Accanto all'impegno e all'ordine del giorno
che mandiamo a Roma per rivendicare, giustamente, che non ci siano
confusioni di ruolo e di competenze, secondo me ci dev'essere un
ordine del giorno che impegna questo Consiglio a promulgare la
legge relativa, conseguente al decentramento delle competenze,
diciamo in tempo utile per le prossime elezioni regionali. Se c'è
questo intento, possiamo riaprire qui un dibattito serio, acceso
finché si vuole, un confronto sulle tematiche che sono sorte qui,
sulla questione del maggioritario sì, del maggioritario no. Credo
che sarà un dibattito acceso, perché non posso sicuramente
condividere la lettura che Nicco ha dato in proposito dell'elezione
diretta del Presidente; uno potrebbe rovesciare le posizioni e fare
altrettante congetture politiche. Ricordo solo una nostra storia.
Abbiamo avuto una legislatura che grazie a meccanismi di elezioni
proporzionali ha visto due "ribaltoni"; ricordo che la passata
legislatura è arrivata a compimento ma con uno scrollone intermedio
che è avvenuto con meccanismi da Prima Repubblica. Non è detto che
anche in questa legislatura non ci siano altri tentativi
d'introdurre analoghi meccanismi politici per modificarne
l'andamento.
Noi dobbiamo anche dare alla gente, al momento delle votazioni,
programmi e indicazioni di governo certi e condizioni legislative
che permettono di portare avanti quei programmi, perché la gente
vota per i programmi che proponiamo, le modificazioni intermedie
non sono elementi di chiarezza politica.
Se ci sarà anche questo secondo ordine del giorno, molto
semplice, che impegni il Consiglio a definire questa legge in tempo
utile per avere effetti per le prossime regionali, credo che
possiamo togliere di mezzo incomprensioni e tensioni, che
rischierebbero di mettere in discussione la portata di quanto sta
avvenendo in questo momento.
Presidente
Sospendiamo i lavori per 15 minuti, per vedere
se sussistono le possibilità di fare una risoluzione.
Si dà atto che la seduta è sospesa dalle ore 12,54 alle ore
13,32.
Presidente
Riprendiamo i lavori. Ricordo che siamo in
discussione generale. Oltretutto in questa sospensione si è avuta
notizia che questa mattina nella riunione dei Capigruppo si è
discusso della definizione di questo punto all'ordine del giorno
entro le ore 16, perché alla Camera riprendono i lavori della
commissione proprio alle ore 16.
Chi chiede la parola per mozione d'ordine? Diversamente si
prosegue con la discussione generale.
La parola alla Consigliera Squarzino Secondina per mozione
d'ordine.
Squarzino (PVA-cU)
Vorrei capire come organizziamo i
lavori oggi. Non è vero che questa mattina in riunione dei
Capigruppo si era deciso di proseguire i lavori fino alle 16. Non
sono stati organizzati i lavori, per cui io chiedo che nella
riunione dei Capigruppo si definisca come procedere nei lavori del
Consiglio, perché è inaccettabile che i lavori proseguano così,
senza che ci sia stata una scelta comune dei Capigruppo. Questo è
un procedimento che non rispetta il Consiglio!
Quindi io chiedo che si riunisca la Conferenza dei Capigruppo,
per decidere come continuare i lavori; io sono d'accordo ad andare
avanti ad oltranza, però bisogna deciderlo insieme, non dev'essere
una persona a deciderlo e ad imporlo agli altri, senza dare le
informazioni necessarie per poter prendere le decisioni.
Presidente
La parola al Consigliere Collé.
Collé (Aut)
Credo che stamani sia stato detto nella
Conferenza dei Capigruppo che la cosa principale era quella di
trasmettere il documento, che il Consiglio regionale avrebbe emesso
nella mattinata, alla commissione, in quanto questa riprendeva i
lavori alle ore 16. Credo che la priorità sia questa, quindi
continuiamo con la discussione generale, vedremo l'ora in cui
chiudiamo i lavori su questo argomento, dopo di che si può
convocare la Conferenza dei Capigruppo e verificare a che ora si
riprende nel pomeriggio. Penso che non vi sia nessun dramma in
questo senso.
Presidente
La parola al Consigliere Curtaz.
Curtaz (PVA-cU)
Ci troviamo di fronte a questa piccola
"impasse", perché non c'è volontà di trasparenza. Se queste cose
fossero state esplicitate chiaramente anche prima della
sospensione, non ci saremmo trovati di fronte a questa "impasse" di
tipo procedurale.
Appoggio la proposta della Consigliera Squarzino, perché stamani
si è parlato di tante cose, si è deciso d'invertire l'ordine del
giorno perché c'era questa urgenza, fra l'altro tutti i Capigruppo
- compresi noi - hanno accettato l'inversione dell'ordine del
giorno, quindi da parte nostra c'era un atteggiamento più che
collaborativo. Quello che mi sembra veramente fastidioso è che
queste cose, invece che essere rese trasparenti fin dall'inizio, ci
devono essere presentate come uno stato di fatto, che poi dobbiamo
prendere o lasciare.
Ribadisco, per quanto mi riguarda, che sono disposto a stare qui
anche fino alle cinque del mattino di domani senza interruzioni,
però lo si dica perché si fanno queste cose. Voglio che non ci
siano delle "tattichette" sotto banco, che mi sembrano
fastidiose!
Se si riunisce la Conferenza dei Capigruppo, si sceglie di
andare avanti e io voto per andare avanti, però chiedo che sia
formalizzato questo percorso. Quella del Consigliere Collé è più
un'impressione, sì, abbiamo parlato di tante cose, ma finora non
abbiamo formalizzato proprio niente, se non d'invertire l'ordine
del giorno.
Presidente
Sospendiamo i lavori per 5 minuti per
permettere ai Capigruppo di riunirsi e decidere come proseguire nei
lavori.
Si dà atto che la seduta è sospesa dalle ore 13,38 alle ore
13,53 e che, alla ripresa dei lavori, riassume la Presidenza il
Presidente Louvin.
Président
Je vous informe des décisions adoptées au sein
de la Conférence des Chefs de groupe pour la suite des travaux.
Nous achèverons l'examen de ce point à l'ordre du jour avec
l'adoption d'une des résolutions qui ont été déposées. Le Conseil
sera ensuite suspendu et reprendra à 17 heures pour poursuivre ses
travaux jusqu'à 21 heures.
Je rappelle que nous prévoyons la discussion de trois
résolutions: une a été présentée par les Conseillers du groupe
Forza Italia, la deuxième par les Conseillers du groupe Valle
d'Aosta per l'Ulivo et la troisième par les Conseillers Cottino,
Collé et Martin, qui vient d'être distribuée. Nous sommes toujours
en discussion générale.
La parole au Conseiller Frassy.
Frassy (FI)
Abbiamo presentato un documento probabilmente
sintetico, rispetto al documento che le forze di maggioranza
allargate - o ristrette, dipende dai punti di vista - o comunque la
compagine di maggioranza, a maggioranza, hanno presentato
all'aula.
Sintetico perché riteniamo di voler ritornare su quello che
dovrebbe essere l'argomento da discutere, sul quale poi
successivamente votare. E vorrei fare una premessa per quanto
riguarda il modo in cui sta andando avanti questa discussione, al
di là di quelle che possono essere le incomprensioni con l'Ufficio
di Presidenza, incomprensioni minimali per certi versi, rispetto
alle grosse, invece, incomprensioni che ci sono state e che hanno
caratterizzato tutto il 1999. Il Consiglio regionale si era
espresso in un certo modo all'inizio dell'anno su questo problema,
perciò non è un problema nuovo che viene portato urgentemente in
Consiglio regionale, perché il Parlamento improvvisamente ha
cessato un lungo letargo sulle riforme istituzionali e in
particolare sulle regioni a statuto speciale, e dunque la Valle
d'Aosta dev'essere pronta a dire qualcosa.
Noi riteniamo che qui ci siano delle grossissime responsabilità
politiche e sono responsabilità politiche che non possono essere
imputate alle forze di opposizione in questo Consiglio regionale, o
comunque alle forze che ricoprono un ruolo di opposizione a livello
nazionale.
Il Parlamentare Caveri e il Senatore Dondeynaz che questa
mattina è venuto a portarci una comunicazione, che più che una
comunicazione era la lettura di una notizia che era già stata
ampiamente diffusa nei giorni scorsi, hanno mancato se non il ruolo
di collegamento con l'istituzione del Consiglio regionale, hanno
sicuramente mancato il ruolo di collegamento con le forze politiche
di appartenenza. Perché è veramente incredibile che dopo tutto ciò
che è accaduto da gennaio, quando il Consiglio regionale si è
pronunciato, a quest'oggi, nessuno si sia sentito in dovere di
portare all'attenzione o delle commissioni o del Consiglio
regionale l'evolversi di quanto stava accadendo a livello di
commissioni parlamentari.
E quanto io dico è anche avvalorato da quello che hanno fatto
altre regioni a statuto speciale. È scritto nella proposta del
disegno di legge, è scritto nelle relazioni parlamentari che la
Regione Sicilia ad esempio si è attivata, non solo, ha anche
concluso un iter legislativo che ha sottoposto all'attenzione della
commissione parlamentare e del cosiddetto "gruppo dei nove".
Perciò non posso preliminarmente all'illustrazione sintetica del
nostro sintetico ordine del giorno non evidenziare che tutta la
tematica del dibattito e del confronto istituzionale sia stata
gestita malissimo a livello regionale da questa maggioranza e da
questo Esecutivo, e forse è stata gestita malissimo sul presupposto
che determinate modifiche sarebbero comunque passate e che dunque
era meglio far passare le modifiche e portare a casa il risultato,
piuttosto che far decollare il confronto e il dibattito
politico.
Questa volta le previsioni non si sono rivelate corrette e
allora ecco che in "area Cesarini", utilizzando un abusato termine
calcistico, la maggioranza viene in Consiglio millantando
un'urgenza. Un'urgenza che è l'urgenza di oggi, ma non è l'urgenza
con cui la Camera ha affrontato il tema particolare di riforma
delle situazioni che andavano a toccare anche le regioni a statuto
speciale!
Noi abbiamo ritenuto di dover presentare un ordine del giorno
che vada direttamente sul tema delle riforme. Non ci sentiamo in
questa situazione di urlare al reato di lesa maestà dell'autonomia
valdostana, anche perché il disegno di legge, che è all'esame delle
Camere, paradossalmente porta delle ulteriori competenze alla
legislazione regionale. Basti solo pensare all'ipotesi originaria
del disegno di legge - ipotesi discutibile, non dico che noi
l'avalliamo - dove vengono stralciate dallo Statuto speciale le
norme inerenti il referendum e l'iniziativa di legge popolare,
facendo sì che queste norme, perdendo il loro rango di tipo
costituzionale, siano demandate alla legislazione regionale, di
modo che l'Amministrazione regionale si riappropri anche di quella
materia.
Per quanto riguarda l'aspetto specifico, che è quello
dell'elezione diretta del Presidente della Giunta, riteniamo che su
certi argomenti debba essere fatta chiarezza. Le riforme
istituzionali hanno e a livello regionale, e a livello nazionale,
un lunghissimo percorso lastricato da grandi insuccessi: la Valle
d'Aosta ha tentato la strada delle riforme istituzionali con la I
Commissione speciale, la "Commissione Louvin", due legislature fa;
il Parlamento con la famosa - perché non concluse molto -
"Commissione Bozzi". Dopo di che c'è stata tutta una serie
d'insuccessi: la bicamerale e la cosiddetta "Commissione
Nicco".
Quello che ha fatto la Regione Sicilia lo poteva fare la Regione
Valle d'Aosta, se la "Commissione Nicco" fosse partita in un modo
diverso. La "Commissione Nicco" è partita nei modi in cui tutti noi
sappiamo; non so quali valutazioni stia facendo il Presidente Nicco
del momento contingente, ma gran parte di quello che doveva essere
lo stimolo e la funzione di quella commissione è stato svuotato da
quanto sta accadendo in queste ore e da quanto accadrà nei prossimi
mesi. Perciò ancora una volta abbiamo dimostrato di non avere la
capacità politica di gestire in casa nostra quelle situazioni che
più da vicino ci dovrebbero vedere interessati ad un confronto e ad
una dialettica fra le varie forze politiche.
Se assistiamo in questa fase ad un tentativo che io definisco di
costituzionalizzazione di un principio, che noi ribadiamo nella
nostra risoluzione è un principio di democrazia e di libertà, non
riteniamo che ci si debba scandalizzare nella
costituzionalizzazione di un principio se questo principio lo si
ritiene condivisibile e soprattutto se è vero che è un principio di
democrazia e di libertà.
Molte volte, e purtroppo questo Consiglio regionale ne è stato
infausto protagonista, non siamo stati in grado d'interpretare le
istanze di democrazia e di libertà che arrivavano dalla piazza.
Voglio solo ricordare cosa è stata all'inizio di questa legislatura
la discussione sulla legge per la nuova maturità; una discussione
che non è finita, c'è un referendum che dovrà essere svolto e
vedremo l'elettorato valdostano come si pronuncerà. In quel caso il
Consiglio regionale non ha sicuramente dato una lezione di
democrazia.
E allora nel momento in cui andiamo a costituzionalizzare,
dicendo ai cittadini: voi avete il diritto di eleggere chi vi andrà
a governare, pensiamo che sia un principio da sottoscrivere e da
condividere, che sia un principio sul quale non vadano fatte le
barricate.
Non c'è nessuna autonomia in questa situazione che venga lesa. E
questo è per certi versi suffragato da quanto non sta accadendo
nelle altre regioni a statuto speciale, perché delle cinque regioni
a statuto speciale soltanto nel Consiglio regionale della Valle
d'Aosta si sta ponendo questo falso problema dell'attacco
all'autonomia. Noi riteniamo che non ci sia un problema di questo
tipo, anche perché ne abbiamo il conforto di quanto hanno detto e
hanno fatto gli altri Consigli regionali.
Se in effetti così è, sarebbe opportuno che questo Consiglio,
seppure tardivamente, ritorni su quello che è il punto nodale di
fondo. Il punto nodale di fondo sono le riforme istituzionali. Le
riforme istituzionali fino ad oggi sono state fatte a chiacchiere;
probabilmente dalle prossime settimane si riuscirà a scrivere e a
praticare in concreto un piccolo passo in avanti sulla strada delle
riforme istituzionali, non riteniamo che il Consiglio regionale
debba rimanere ancora una volta ancorato al passato della
cosiddetta "Prima Repubblica", che nei fatti non è mai passata!
Ed è su questo ragionamento e su questo convincimento, che il
nostro gruppo ritiene di dover presentare una sintetica
risoluzione, che faccia chiarezza nella confusione che ha
contraddistinto il dibattito perlomeno di questa mattina.
Président
Je rappelle que l'ordre d'examen des résolutions
sera le suivant: risoluzione Forza Italia, risoluzione Valle
d'Aosta per l'Ulivo e risoluzione dei Consiglieri Cottino, Martin,
Collé.
Si personne ne souhaite plus intervenir, je ferme la discussion
générale.
Je donne la lecture de la résolution présentée par le groupe de
Forza Italia:
Risoluzione Il Consiglio regionale della Valle
d'Aosta
Considerato il testo unificato dei progetti di legge
costituzionali riguardanti l'elezione diretta dei Presidenti delle
Regioni a Statuto speciale e, in particolare, l'articolo 2
concernente modifiche dello Statuto speciale per la Valle
d'Aosta;
Richiamate le decisioni della I Commissione consiliare
"Istituzioni e Autonomia" assunte nella seduta dell'8 settembre
1999, con cui si è concordato di sottoporre al Consiglio regionale
il testo delle modifiche dello Statuto speciale in discussione al
Parlamento, al fine dell'espressione di un formale parere
dell'Assemblea;
Ritenuto di esprimere il proprio parere al Parlamento, impegnato
nell'esame del testo riguardante l'elezione diretta dei Presidenti
delle regioni, il quale coinvolge inevitabilmente anche la Valle
d'Aosta;
Chiede
al Parlamento il rafforzamento dell'autonomia e della specialità
della Valle d'Aosta, condividendo il principio dell'elezione
diretta del Presidente della Giunta regionale quale più alta
espressione di democrazia e libertà.
F.to: Lattanzi - Frassy - Tibaldi
La parole au Conseiller Curtaz pour déclaration d'intention sur
la résolution présentée par Forza Italia.
Curtaz (PVA-cU)
Per esprimere il voto favorevole del
nostro gruppo rispetto a questa risoluzione. Onestamente su questi
temi non abbiamo coincidenze di vedute con Forza Italia e anche
rispetto a certi accenti che oggi sono stati sottolineati negli
interventi non abbiamo sintonia di vedute.
Crediamo comunque che la risoluzione che sarà in votazione fra
poco, sia sostanzialmente condivisibile. La risoluzione chiede
infatti al Parlamento il rafforzamento dell'autonomia e della
specialità della Valle d'Aosta, condividendo il principio
dell'elezione diretta del Presidente della Giunta regionale quale
più alta espressione di democrazia e libertà.
Al di là del tono magari un po' enfatico della dichiarazione,
visto che intendiamo entrare nel merito di questa questione,
ribadisco la necessità che la Valle d'Aosta abbia, seppure in via
transitoria, una norma che preveda l'elezione diretta del
Presidente della Giunta. Crediamo di poter dare il nostro voto
favorevole alla risoluzione in esame.
Président
Je soumets au vote la résolution présentée par
le groupe de Forza Italia:
Conseillers présents: 33
Votants: 30
Pour: 5
Contre: 25
Abstentions: 3 (Ferraris, Fiou, Nicco)
Le Conseil n'approuve pas.
Je donne la lecture de la résolution présentée par le groupe
Valle d'Aosta per l'Ulivo:
Risoluzione Il Consiglio regionale
Preso atto delle iniziative parlamentari intese a modificare
significativamente lo Statuto speciale della Regione autonoma Valle
d'Aosta, portate avanti senza il necessario coinvolgimento delle
forze politiche locali e dei cittadini valdostani;
Esprime
rammarico per il tardivo coinvolgimento del Consiglio regionale,
che deve esprimersi non su propria iniziativa ma su ipotesi di
riforma formulate da parlamentari;
Chiede
- che in attesa di un pronunciamento definitivo del Consiglio
regionale in materia, venga costituzionalizzata una norma
transitoria che preveda l'elezione diretta del Presidente della
Giunta regionale;
- che venga ampliato e meglio definito l'istituto del
referendum, così da renderlo anche propositivo e consultivo, nonché
applicabile alla materia regolamentare;
- che vengano costituzionalizzati gli indirizzi essenziali in
materia di ineleggibilità dei consiglieri regionali così come già
previsto in tema di incompatibilità.
F.to: Beneforti - Curtaz - Squarzino Secondina
La parole au Conseiller Curtaz pour l'illustration.
Curtaz (PVA-cU)
Brevemente, perché i concetti che vengono
ripresi in questa risoluzione sono stati già da me toccati con
l'intervento di questa mattina.
Con il contenuto della risoluzione noi, nel prendere atto delle
iniziative parlamentari in corso, denunciamo come a nostro giudizio
non sia stato sufficiente il coinvolgimento delle forze politiche
locali e dei cittadini valdostani, esprimiamo rammarico per il
tardivo coinvolgimento di questo Consiglio regionale e chiediamo
che su quei tre punti che abbiamo definito qualificanti ci sia il
voto del Consiglio regionale.
Ricordo brevemente quali sono i tre punti qualificanti.
Il primo è la richiesta di norma transitoria che preveda
l'elezione diretta del Presidente della Giunta, in attesa di un
pronunciamento definitivo del Consiglio regionale in materia,
perché riteniamo che debba essere il Consiglio regionale ad
esprimersi in piena autonomia sulla forma di governo.
Riteniamo che debba essere ampliato e meglio definito l'istituto
del referendum, così da renderlo anche propositivo e consultivo
nonché applicabile alla materia regolamentare.
Riteniamo che debbano essere costituzionalizzati gli indirizzi
essenziali in materia d'ineleggibilità dei consiglieri regionali,
così come previsto in tema d'incompatibilità.
Credo di dover tornare soltanto un minuto su queste questioni,
perché nel suo intervento il Capogruppo dell'Union ha sollevato
delle riserve almeno su due di questi tre punti. Il primo è
relativo alla famosa norma transitoria. Ricordava giustamente
Cottino che la forma di governo attuale è stata decisa dal
Consiglio regionale; però ricordo anche al Consigliere Cottino che
si tratta di una decisione di 51 anni fa, mi sembra inutile
rilevare quante cose in 51 anni possono essere cambiate,
soprattutto a livello istituzionale, quindi ritengo che questa
necessità, che viene da tutte le regioni, possa essere anche una
necessità per la Valle d'Aosta, salvo la possibilità del Consiglio
di dissociarsi dalla norma transitoria che noi auspichiamo.
Tutti gli altri discorsi che ho sentito fare sono, a mio
giudizio, debolissimi; qui ci troviamo di fronte ad un'opzione
politica. Entrambe le opzioni politiche sono legittime, io non
credo di avere la verità in tasca su questo tema come su altri
temi, nessuno deve credere di avere la verità in tasca, però
dev'essere chiaro - altrimenti è mistificatorio - che ci troviamo
di fronte a delle opzioni politiche, perché se siamo per l'elezione
diretta del Presidente della Giunta lo dobbiamo dire e poi spetterà
al Consiglio sovrano, attraverso le maggioranze qualificate,
modificare questa situazione.
Così come, se riteniamo che la situazione attuale, quella
vecchia, quella di elezione da parte del Consiglio del Presidente
della Giunta attraverso il sistema attualmente praticato, sappiamo
che occorrerà una maggioranza qualificata per cambiarla. Ma ripeto
che le due situazioni sono speculari, non è un artificio logico, è
la realtà, perché - e rifaccio l'esempio che ho fatto questa
mattina - se partiamo da una situazione bianca, avrò bisogno dei
voti qualificati per ottenere il nero, se partiamo dalla situazione
nera, avrò bisogno dei voti qualificati per ottenere il bianco. E
quindi si tratta di un'opzione politica, su cui dobbiamo
inevitabilmente pronunciarci; non ha nessun senso dire che oggi
decidiamo sulle procedure e poi un domani decideremo sul merito,
perché se oggi accettiamo quella norma transitoria che lascia le
cose come stanno, oggi abbiamo deciso in merito. È questo il punto!
Quindi è inutile nascondersi dietro a un dito. Sono andato un po'
oltre il previsto, ma mi interessava sottolineare questa cosa,
altrimenti facciamo della cattiva informazione.
Ancora un punto, sempre affrontato da Cottino, sul problema
dell'ineleggibilità. Cottino diceva giustamente che dobbiamo
deciderlo noi, non devono deciderlo altri. Su questo sono
d'accordo, ma io dico che dobbiamo deciderlo subito e
costituzionalizzarlo; i "paletti" dobbiamo fissarli noi, ma
dobbiamo costituzionalizzarli, altrimenti una materia così delicata
e importante può essere modificata a secondo delle maggioranze, a
secondo del volgere dei venti, a secondo delle esigenze di
recuperare o meno certi candidati. A buon intenditore, poche
parole!
Ma allora decidiamolo subito, proponiamolo ai nostri
Parlamentari perché lo propongano al Parlamento, proponiamolo al
Governo, come è stato fatto per l'incompatibilità. Perché per
l'incompatibilità sono stati decisi dei "paletti"? La domanda viene
spontanea, come diceva Lubrano. Chissà perché per una cosa sì, per
l'altra no; magari si fa male a sospettare, però chissà? E quindi è
questo che voglio ribadire. Non c'è nessuna delega a qualcun altro,
si tratta di scegliere di costituzionalizzare questa materia.
Permettetemi di chiudere quasi con una battuta, lo dico quasi
con affetto, però visto che da Cottino ci è venuto giustamente il
suggerimento di proporre delle modifiche che non siano sostanziali
per avere l'unanimità del Consiglio, io dico la stessa cosa anche
sulla nostra risoluzione: a condizione che non ci siano modifiche
sostanziali, siamo disposti ad operare quelle modifiche formali,
non essenziali, in modo da raccogliere l'unanimità del
Consiglio.
Président
La parole au Président du Gouvernement, Viérin
Dino.
Viérin D. (UV)
Notre attention aujourd'hui s'est portée
sur ce projet de réforme statutaire; il s'agit - et beaucoup de
ceux qui sont intervenus l'ont souligné - d'une réforme imposée,
que nous subissons, avec cette volonté d'uniformisation des
dispositions qui ont déjà été votées et approuvées pour les régions
à statut ordinaire et qui paradoxalement reconnaissent davantage de
pouvoirs à ces régions par rapport aux régions à statut spécial.
Pour ces dernières d’ailleurs les raisons qui ont
poussé certains représentants de ces régions à solliciter avec
urgence ces modifications sont différentes.
Il s'agit également d'une réforme partielle; en tant
qu'Assemblée nous avons voté et constitué une commission pour les
réformes institutionnelles. J'ai pris acte qu'aujourd'hui les
fonctions de cette commission ont été réévaluées par beaucoup de
membres de l'Assemblée. J'espère que cette réévaluation pourra
également permettre à la commission de mieux fonctionner avec la
participation de toutes les composantes de cette même
Assemblée.
Par ailleurs nous l'avons déjà exprimé, il n'y avait pas
d'urgence en ce qui nous concerne. C'est la raison pour laquelle au
mois de juillet nous avions demandé une pause de réflexion et un
renvoi. Il y a eu une accélération pour des raisons que nous
comprenons, mais qui nous sont étrangères.
Mais au-delà des considérations sur le fait que souvent l'on
constate que les mots d'autonomie et de fédéralisme ne sont que de
vains mots ou que des engagements qui avaient été pris ne sont pas
ou ne sont plus respectés – un engagement formel
avait été pris par une déclaration solennelle de la Commission des
Affaires institutionnelles de la Chambre, qui avait mis en évidence
la nature de pacte et donc la nécessité de respecter une certaine
procédure, pour qu'on arrive à un consensus - tout le monde ici se
déclare - au moins là encore à paroles - favorable au respect de la
volonté du Conseil et à l'attribution à la Région d'une compétence
pleine et exclusive en la matière. Et là je trouve qu'il y a
contradiction. Je veux donc souligner deux points pour déclarer
notre vote contre la résolution présentée par les représentants de
la Valle d'Aosta per l'Ulivo.
Tout d'abord, je trouve qu'il y a contradiction entre
l'affirmation d’un principe et ensuite le fait de ne
pas avoir confiance dans les institutions. L'on demande que la
compétence soit attribuée à l'Assemblée, que l'on doive respecter
la volonté de cette Assemblée, mais après on a des craintes. Mais
alors c'est une autonomie sous tutelle, parce que quelqu'un doit de
l'extérieur nous imposer critères et principes, parce qu'on ne veut
pas que le pouvoir de décision revienne à cette Assemblée.
Je trouve personnellement qu'il y a contradiction, comme je
trouve que la disposition transitoire qui voudrait imposer - dans
l'attente que le Conseil régional s'exprime - une certaine modalité
d’élection du Président du Gouvernement, représente
aussi une atteinte aux prérogatives et aux compétences de cette
Assemblée. Je veux le souligner en disant à mon sens quelle devrait
ou pourrait être la procédure correcte pour répondre à une attente
que je considère légitime, parce qu'il faut que sur un thème d'une
telle importance il y ait une certaine clarté et que les forces
politiques s'expriment. A cet égard je conseille à quelqu'un un peu
de lecture, afin qu'il puisse prendre bonne note des positions de
l'Union Valdôtaine en matière électorale, vu qu'elle s'est toujours
exprimée à cet égard.
Egalement, je ferai référence aux référendums, parce qu'il est
vrai, il y a eu différents référendums. Mais le premier portait sur
la réduction des préférences à exprimer pour l'élection des
représentants à la Chambre des Députés, et le deuxième portait
modifications quant aux procédures d'élection du Sénat. Et donc le
fait de prendre comme référence les résultats au Val d'Aoste de ces
référendums, quand tout le monde sait que pour nous cela n'a rien
changé, car nous constituons depuis toujours un collège uninominal,
pour affirmer qu'il y avait une prétendue volonté majoritaire ou
encore, oublier que cette Assemblée s'est déjà exprimée pour ce qui
est de la loi électorale, représente une contradiction
flagrante.
Nous avons la loi électorale votée par cette Assemblée, on peut
l'approuver, ou la discuter ou la contester, mais sans doute ses
résultats - et ce n'est pas une opinion personnelle - ont été
meilleurs que non les résultats de ces référendums, vu que le fruit
de ces référendums a été la loi électorale "Mattarellum" et la
Sardaigne est un exemple de instabilité majoritaire. Nous pensons
donc qu'on ne peut prendre ces élections comme référence.
Quant aux dispositions transitoires, c'est vrai, l'on fait
référence à quelque chose qui existe, mais je pense que l'on fait
référence à notre Statut, et donc là encore l'on fait référence à
quelque chose qui pour nous représente un pacte. Nous ne pouvons
pas accepter qu'il y ait une dérogation à ce principe de pacte,
sinon il y a imposition.
Il y a imposition non seulement pour ce qui est de l'élection,
mais également quant aux modalités. Alors comment pouvons-nous
accepter, après que cette Assemblée a voté une loi électorale
concernant son élection, que quelqu'un d'autre nous impose, - parce
que si vous lisez ces amendements, vous vous rendrez compte qu'on
nous impose - non seulement l'élection directe, mais aussi les
modalités d'élection, qui sont les mêmes que celles des régions à
statut ordinaire. C'est pour cela que nous les considérons comme
inacceptables et nous pensons que là encore il faudrait que l'on
réponde à une question: qui doit décider? A notre avis toujours
cette Assemblée!
Alors si le problème est celui posé par M. Curtaz, ce n'est pas
tellement le fait d'accepter une imposition et un dépassement de
compétences, mais plutôt à juste titre de revendiquer que l'on
reconduise à la compétence de cette Assemblée par exemple la
volonté - que nous partageons - que cette Assemblée s'exprime avant
la fin de la législature quant à la forme du gouvernement. Mais
alors c'est une décision qui revient à cette Assemblée et ce n'est
pas, encore une fois, une imposition qui nous vient de l'extérieur
pour ce qui est des modifications statutaires, pour ce qui est des
compétences que nous devons réaffirmer haut et fort.
C'est pour ces raisons que je confirme le vote contre cette
résolution.
Président
La parole au Conseiller Lattanzi.
Lattanzi (FI)
L'intenzione era quella di esprimere
semplicemente il voto favorevole a questa risoluzione presentata
dalla Valle d'Aosta per l'Ulivo, ma non possiamo non intervenire
sulle dichiarazioni fatte ora dal Presidente. Perché se è vero che
almeno personalmente stimo e apprezzo, e sono anche affascinato
dalle capacità dialettiche di chi sa sostenere con tanta efficacia
le proprie argomentazioni, con altrettanta consapevolezza non posso
accettare certe letture politiche delle intenzioni dei cittadini,
perché quando si sostiene che tutta questa riforma va in una
direzione che poi sì? però non si può confondere il referendum del
1993?, ebbene si dà una lettura della Valle d'Aosta che nel 1993
era costituita da Valdostani con l'anello al naso, che vivevano in
un'isola felice attorniata dall'Oceano Atlantico, che si sono
espressi sì su una riforma elettorale, ma che riguardava altri e
non noi, e quindi questo giudizio tocca valori politici esterni
alla Valle d'Aosta, mentre noi siamo chiusi nella nostra isoletta
felice. Tutto questo vuol dire insultare i Valdostani e io credo
che non sia giusto e non sia corretto, perché 64.595 Valdostani
hanno detto che si esprimevano per un concetto di chiarezza di
meccanismo elettorale, di preferenza unica, di maggioritario, di
chiarezza di amministrazione; tutto quello che in questi anni è
stato negato dall'amministrazione, anche valdostana.
Non devo ricordare io i "ribaltoni", non devo ricordare io gli
assessorati fatti nelle "camere caritatis", non devo ricordare io
la "Prima Repubblica" che tutt'oggi vige in questa regione!
E se volete, è preoccupante anche la maggioranza contraria, così
compatta, che si è espressa sulla nostra risoluzione e che
probabilmente si esprimerà anche su questa; questo è un segnale che
dice che c'è bisogno in Valle d'Aosta di una grande riforma, dove
le posizioni chiare ed esplicitate non siano solo qui dentro e
nelle "camere caritatis", ma siano di fronte ai cittadini.
Pertanto ribadisco l'ammirazione per le capacità dialettiche e i
sofismi intellettuali, però noi viviamo un'altra realtà: la realtà
dei cittadini che chiedono le riforme. Questo Consiglio è stato
incapace di dare risposte di riforma; oggi ci arriva il Parlamento,
gridiamo che è un sopruso: cosa abbiamo fatto perché questo non
succedesse? Vogliamo ricordarci la zona franca? Cosa stiamo facendo
perché succeda la zona franca, che è un diritto nostro
costituzionale? Nulla! Se qualcuno un giorno ce la toglierà
definitivamente o ce la darà completamente, non potremo dire che è
un sopruso.
Président
Je soumets au vote la résolution présentée par
le groupe Valle d'Aosta per l'Ulivo:
Conseillers présents: 33
Votants: 30
Pour: 5
Contre: 25
Abstentions: 3 (Ferraris, Fiou, Nicco)
Le Conseil n'approuve pas.
Je donne la lecture de la résolution présentée par les
Conseillers Cottino, Martin, Collé:
Risoluzione Il Consiglio regionale della Valle
d'Aosta
Visto il testo unificato dei progetti di legge costituzionali
riguardanti l'elezione diretta dei Presidenti delle regioni a
statuto speciale e, in particolare, l'articolo 2 concernente
modifiche dello statuto speciale per la Valle d'Aosta;
Considerato che nelle audizioni presso la Commissione Affari
Costituzionali della Camera dei Deputati del 9 aprile 1999 e presso
la Commissione bicamerale per le questioni regionali del 27 luglio
1999 i rappresentanti della Regione Valle d'Aosta e del Consiglio
regionale avevano rivendicato il coinvolgimento della Regione e del
Consiglio regionale nella definizione delle modifiche allo statuto
speciale, precisando gli orientamenti della Regione in questa
materia;
Richiamate le decisioni della prima commissione consiliare
Istituzioni e autonomia assunte nella seduta dell'8 settembre 1999,
con cui si è concordato di sottoporre al Consiglio regionale il
testo delle modifiche dello statuto speciale in discussione al
Parlamento, al fine dell'espressione di un formale parere
dell'assemblea;
Considerato che la posizione della Regione è stata ribadita dai
rappresentanti della Regione nell'audizione presso la Commissione
Affari Costituzionali della Camera dei Deputati che ha avuto luogo
il 9 settembre 1999, in attesa della odierna discussione;
Vista la deliberazione del Consiglio regionale in data 29 luglio
1998, n. 63/XI con cui è stata costituita una Commissione speciale
per le riforme istituzionali, incaricata di elaborare entro il 31
dicembre 2000 una proposta di revisione dello statuto speciale da
sottoporre al Consiglio regionale;
Richiamata la propria precedente risoluzione in data 27 gennaio
1999, n. 389/XI con cui ha rivendicato alla Regione e al Consiglio
regionale la scelta del metodo di elezioni di ogni carica politica
relativa al governo regionale;
Viste le proposte emendative avanzate per l'aula dal Deputato
valdostano;
Ritenuto doveroso esprimersi prima che il Parlamento approvi
modifiche dello statuto speciale, onde rappresentare allo stesso,
in modo inequivocabile, la posizione delle istituzioni regionali in
merito alla riforma della propria carta fondamentale;
Ribadisce
la posizione dell'Assemblea regionale che si riflette
puntualmente nelle proposte emendative avanzate per l'aula dal
deputato della Valle d'Aosta;
Esprime
la propria decisa contrarietà alle proposte avanzate dal
Comitato dei nove rispetto al testo unificato, la cui approvazione
rappresenterebbe una scelta unilaterale da parte del Parlamento e
comporterebbe una rottura della natura pattizia e consensuale che
ha finora caratterizzato lo Statuto Speciale della Regione Autonoma
Valle d'Aosta;
Chiede
al Parlamento il rispetto e la conferma della natura consensuale
e pattizia dello statuto speciale e il riconoscimento di una vera
autonomia statutaria, affinché si iscritto nello statuto che ogni
modifica deve essere adottata d'intesa con la Regione;
Chiede altresì
che il testo in esame sancisca:
1) il trasferimento alla competenza legislativa della Regione,
senza vincoli di contenuto, della forma di governo, come già
previsto per le regioni a statuto ordinario dal nuovo articolo 123
della costituzione;
2) la riserva costituzionale di una circoscrizione elettorale
separata anche per l'elezione del Parlamento europeo;
3) il pieno coinvolgimento della Regione in qualsiasi procedura
di modificazione dello statuto speciale, prevedendo che le proposte
di modificazione dello statuto speciale, di iniziativa governativa
o parlamentare, siano previamente sottoposte ad intesa con la
Regione;
Dà mandato
ai Presidenti della Giunta e del Consiglio regionale, in accordo
con i parlamentari della Regione, di appoggiare in tutte le sedi le
richieste irrinunciabili avanzate dalla Regione.
F.to: Cottino - Martin - Collé
La parole au Conseiller Curtaz.
Curtaz (PVA-cU)
Rispetto alla risoluzione che ci viene
presentata, apprendiamo che non è una proposta presentata dalla
maggioranza ma è una proposta di risoluzione presentata da tre
Capigruppo che non appartengono tutti e tre alla maggioranza, o che
forse appartengono ad un'altra maggioranza. Non so se ci sarà
all'interno delle forze politiche un chiarimento su questa
cosa.
Devo dire anche che se alla firma della proposta conseguiranno
posizioni differenziate da parte dei gruppi che hanno costituito
finora la maggioranza, qualche verifica, qualche ragionamento
politico bisognerà pur farlo. Ma questo lo faremo a votazione
effettuata.
È chiaro che la proposta di risoluzione è ulteriormente
peggiorativa rispetto ai testi che erano circolati questa mattina e
rispetto alle osservazioni che in quest'aula erano state fatte
durante la mattinata, e mi riferisco in particolare all'intervento
del Consigliere Fiou, che per certi versi avevo apprezzato anche
per l'ampiezza di ragionamento e per una soluzione che poteva,
questa sì, avvicinare le forze politiche di maggioranza e di
minoranza all'interno di questo Consiglio. La soluzione era quella
di proporre una seconda risoluzione in cui il Consiglio prendesse
un impegno formale di discutere di forma di governo, e di tutto
quello che consegue, entro una certa data.
Di questa proposta di buon senso, che poteva avvicinare le forze
politiche, non abbiamo più traccia, e la cosa non mi sorprende
assolutamente perché da oltre un anno sulle materie istituzionali
lamentiamo che da parte della maggioranza c'è un atteggiamento
quasi ostruzionistico, arrogante, l'atteggiamento di chi non vuole
che su materie tanto delicate ci sia, come avviene in tutte le
democrazie occidentali e del mondo, un coinvolgimento effettivo e
non formale da parte delle opposizioni.
Ripeto per l'ennesima volta che sulle questioni
politico-amministrative la maggioranza deve fare la sua parte, ha
l'onere di decidere e di prendere delle posizioni, e che
l'opposizione stimola e controlla. Questi sono i ruoli.
Sulle questioni istituzionali, a me hanno sempre insegnato così,
ma vedo che qui la cosa non funziona, si cerca di prendere delle
posizioni comuni. Si cerca quanto meno, invece qui questo sforzo
non è stato fatto.
Ricordo, tanto per chiarire anche le nostre posizioni sulla
"Commissione Nicco", che quando la maggioranza vota il documento
che ha votato a luglio sulla relazione Nicco e quindi fa un
ulteriore atto di chiusura nei confronti dell'opposizione, non ci
si può chiedere di avere un atteggiamento collaborativo.
La "Commissione Nicco", pur con tutto l'apprezzamento anche
personale nei confronti del suo Presidente, non sappiamo se a
questo punto ha un qualche significato, perché già osservavo questa
mattina che dopo un anno di studi, di consulenze, di incontri, di
pomeriggi di venerdì passati a studiarci la materia costituzionale
e le riforme istituzionali, in quattro e quattr'otto ci sono
iniziative parlamentari, legittime, che se ne infischiano delle
commissioni speciali istituite in Valle d'Aosta e le riforme,
quelle vere, quelle che si fanno, non quelle che si discutono nella
commissione speciale, vengono mandate avanti fra l'altro in maniera
molto parziale e difficilmente coordinabile con un discorso
complessivo di riforma dello Statuto.
Può darsi pure che la commissione speciale abbia un futuro,
francamente mi sembra in questo momento che se prima aveva il fiato
corto, adesso abbia il fiato cortissimo, perché ci troveremo sempre
di fronte a qualche altra iniziativa che scavalca questo progetto
complessivo.
Non a caso, rispetto alla prima proposta di risoluzione, dove
veniva richiamato il lavoro della "Commissione Nicco", in quella
definitiva è cancellato quasi ogni riferimento al lavoro della
Commissione e invece si fa riferimento alle proposte emendative
avanzate dal Deputato valdostano. Scopriamo oggi che la commissione
speciale non è quella che si riuniva qui, ma c'è una sorta di
supercommissione speciale che è composta da un unico soggetto,
l'On. Caveri, perché di questo si tratta: diamo mandato ai nostri
Parlamentari di fare le riforme dello Statuto! Questa mi sembra,
dura e cruda, la realtà!
Deputato valdostano che ha certamente tutti i diritti di
proporre quello che vuole, sebbene, e mi sia consentita una breve
battuta al Consigliere Ottoz che stamani diceva che rappresenta
tutti i Valdostani, io pur avendo stima e rispetto nei confronti
dell'On. Caveri, non mi sento rappresentato dall'On. Caveri. Anche
perché forse non sono aggiornato, ma ero rimasto al fatto che il
partito dell'On. Caveri avesse il 40 percento circa dei voti e non
il 100 percento dei voti, anche se egli viene sempre presentato
anche a livello romano come il rappresentante dell'intera Valle
d'Aosta. Questo, da un certo punto di vista elettorale, con un
sistema uninominale, è anche vero, ma dal punto di vista politico
per fortuna c'è ancora qualcuno in questa regione che osa alzare il
ditino e dire qualcosa di diverso, magari sbagliando completamente,
ma osa dire qualcosa di diverso. E io francamente spero che ci sia
sempre qualcuno che in ogni sede abbia il coraggio di staccarsi dal
coro e di dire delle cose che non piacciono alla maggioranza,
perché questo è il sale della democrazia!
Detto questo, ribadisco la nostra preoccupazione sul fatto che
ancora una volta ci si preoccupi molto delle procedure e non ci si
preoccupi del merito. Qui si dice ogni volta che dobbiamo
preoccuparci di difendere le nostre prerogative e le nostre
competenze, ma poi non si dice come si utilizzeranno queste
competenze. Abbiamo sempre una grossa preoccupazione di avere la
pentola bella capace, con cui si cucina bene, eccetera, ma nessuno
ci dice mai qual è la pietanza che viene messa dentro la pentola. È
questo che mi sarebbe interessato sapere oggi!
Il Presidente ha giocato un po' sulla differenza fra prese di
posizioni dell'Union Valdôtaine in tema di leggi elettorali e sulla
forma di governo, magari giocando sull'equivoco; io francamente -
può darsi che mi sia distratto - proposte lineari, definite,
dell'Union Valdôtaine sulla forma di governo, sì, di singoli
soggetti tutti i giorni, ma sulla forma di governo non le ho mai
sentite.
È per questo che ci preoccupiamo di fissare i "paletti", perché
non vogliamo che una materia così importante sia in mano alla
maggioranza del momento.
Ma attenzione, Presidente, non c'è nessuna contraddizione perché
oggi abbiamo proposto un ordine del giorno in cui chiedevamo a
quest'Assemblea di esprimersi. Non c'è nessuna contraddizione,
perché volevamo che quest'Assemblea facesse proprio questo
orientamento e poi lo portasse nelle sedi competenti. Del resto la
stessa accusa potrebbe essere ribaltata perché su altri temi ci
sono delle proposte che esulano dal contesto della discussione e
che vengono portate avanti approfittando dell'occasione; mi
riferisco in particolare alla questione della riserva
costituzionale di una circoscrizione elettorale separata anche per
l'elezione del Parlamento europeo. Questione su cui dico solo una
parola, perché a differenza di tante persone che hanno tante
certezze, io ho anche qualche dubbio!
La questione dell'elezione nel Parlamento del rappresentante
valdostano va correttamente inquadrata in questo modo: o si decide
che i Parlamentari europei rappresentano le comunità, cosa del
tutto legittima, e allora ha senso che la Valle d'Aosta rivendichi
un particolare rappresentante europeo; oppure si ritiene che il
rappresentante del Parlamento europeo rappresenta i cittadini, cioè
è un rappresentante del popolo, allora mi si consenta di dire che
questa proposta è assai meno ragionevole.
Non dimentichiamoci che c'è un principio sacrosanto, stabilito
da tutte le costituzioni del mondo, ed è quello che il voto è
uguale. Voto uguale non significa soltanto che ciascuna persona
vale uno, ma che ci vuole un uguale numero di voti per eleggere un
rappresentante; questo vuol dire che il voto è uguale. Quindi non è
che sia una questione facilmente risolvibile, prevale un principio
o prevale l'altro. Non voglio qui esprimere la mia opinione, è un
po' fuori tema mi pare, anche se si cerca di farla rientrare
dicendo che sono i soliti treni che passano una volta, però è una
questione sulla quale qui c'è una superficialità incredibile. Si
tratta di decidere se vale più il cittadino o vale più la comunità?
È una scelta, ma non è una scelta facile!
Concludo questo ulteriore intervento in questa materia che oggi
ci ha fatto discutere finalmente in maniera approfondita,
dichiarando per tutte le ragioni che in maniera un po' disordinata
ho cercato di riassumere, il voto contrario del nostro gruppo alla
proposta di risoluzione presentata dai tre Capigruppo
sottoscrittori.
Président
Je soumets au vote la résolution présentée par
les Conseillers Cottino, Martin et Collé:
Conseillers présents et votants: 33
Pour: 28
Contre: 5
Le Conseil approuve.
Après l'adoption de cette résolution nous pouvons considérer
terminé l'examen du point n° 30.
Je rappelle que la réunion de la Conférence des Chefs de groupe
n'aura pas lieu à 15 heures; elle est reportée demain matin à 9
heures.
Les travaux du Conseil reprennent dans l'après-midi à 17 heures
pour se terminer ce soir à 21 heures.
La séance est levée.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK