Consiglio Regionale della Valle d'Aosta - Oggetto del Consiglio n. 1449 del 27 aprile 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1449 del 27 aprile 2022 - Resoconto
OGGETTO N. 1449/XVI - Discussione generale sul D.L. n. 50 e
sulla P.L. n. 45: "Approvazione dell'aggiornamento del Piano
regionale di gestione dei rifiuti per il quinquennio
2022/2026".
Bertin (Presidente) -
Riprendiamo i lavori dopo la pausa
per arieggiare i locali. I punti n. 6 e 8 dell'ordine del giorno
sono, come detto, affrontati congiuntamente. Si affronta il disegno
di legge n. 50 e la proposta di legge n. 45 sui rifiuti. Si esamina
il nuovo testo della III Commissione, risultante dal coordinamento
del disegno di legge n. 50 e della proposta di legge n. 45, con un
nuovo allegato con l'aggiornamento del piano rifiuti. Sono stati
depositati un emendamento da parte di PCP al nuovo testo di legge e
sette emendamenti all'allegato riguardante il piano rifiuti. Il
relatore per il disegno di legge n. 50 è il presidente della
Commissione Chatrian, per la proposta di legge n. 45 la consigliera
Minelli. Si è prenotato il consigliere Chatrian per la relazione,
ne ha facoltà.
Chatrian (AV-VDA UNIE) -
Innanzitutto penso sia
importante che oggi il Consiglio si confronti su questo testo e
soprattutto che ci sia la possibilità di approvare questo
aggiornamento del piano regionale di gestione dei rifiuti per il
quinquennio 2022-2026. Oggi siamo chiamati a pronunciarsi sul
progetto di legge relativo all'approvazione dell'aggiornamento del
piano regionale di gestione dei rifiuti per il quinquennio
2022-2026, che è il risultato del coordinamento del disegno di
legge n. 50, scaricato dalla Giunta regionale a fine dicembre, e
della proposta di legge n. 45 e sul suo allegato.
La natura strategica del piano regionale di gestione dei rifiuti
e la rilevanza delle disposizioni normative approvate a livello
europeo, consistenti nella progressiva implementazione del
pacchetto di economia circolare, alla cui concretizzazione in
ambito regionale il piano è stato chiamato a dare sostanziale
contributo, hanno richiesto sia da un punto di vista amministrativo
che politico un impegno e una sinergia importante. L'approvazione
del piano è ancor più rilevante e necessaria, in quanto costituisce
una condizione necessaria per l'accesso ai fondi europei della
nuova programmazione ai bandi PNRR, quindi questo penso sia un
altro elemento dirimente e fondamentale.
L'iter amministrativo di revisione del piano è stato avviato a
febbraio 2020, quasi due anni fa, con la deliberazione della Giunta
regionale di autorizzazione dell'acquisizione del servizio di
predisposizione della proposta di aggiornamento del piano regionale
di gestione dei rifiuti. A giugno 2020 è stato affidato l'incarico
del suddetto servizio, ma la fase di costruzione vera e propria del
documento è iniziata nei primi mesi del 2021.
Nel 2020 si è confezionato quello che è l'iter amministrativo,
perché l'amministrazione regionale si è avvalsa di professionisti,
di un
pool
praticamente chiamato proprio a riscrivere la
pianificazione e l'aggiornamento del piano, con tanto di obiettivi,
come raggiungerli, facendo lo stato dell'arte, cercando di mettere
in evidenza quali sono state le criticità e quali sono stati i
punti di forza; nel contempo, le modifiche legislative a livello
nazionale sono state integrate e modificate. In tutto questo
indubbiamente, all'interno della Commissione, soprattutto in questi
quattro mesi, abbiamo avuto modo di poter entrare veramente non
solo nel dettaglio, ma di audire quelle che sono le nostre
comunità, i sindaci, gli addetti ai lavori, i comitati nati negli
anni 2019/2020, proprio per non solo ascoltare tutti, ma avere
quella capacità di ascolto da una parte ma dall'altra, insieme ai
nostri dirigenti, funzionari e professionisti, di trovare le
soluzioni per contemperare quello che è il come raggiungere
l'obiettivo e dall'altra parte, da un punto di vista ambientale e
sociale, come poter accompagnare le soluzioni e le scelte da
mettere in campo.
A settembre del 2021 il Governo regionale, come dicevo, ha
approvato la proposta di aggiornamento del piano e ha avviato la
procedura di valutazione ambientale strategica, diretta ad
accertare la compatibilità ambientale del piano in oggetto. La VAS
ha costituito parte integrante del procedimento di aggiornamento e
di approvazione del piano, inserendo necessarie considerazioni
ambientali nel processo decisionale amministrativo e poi nella
procedura legislativa di approvazione del documento.
Nel periodo settembre-novembre del 2021 il piano e il rapporto
ambientale elaborato di VAS sono stati messi a disposizione dei
soggetti aventi competenze territoriali e ambientali coinvolti dal
piano stesso e, più in generale, della popolazione, al fine di
potersi esprimere con osservazioni sul documento. È stato un
documento molto partecipato e questo noi pensiamo sia molto
positivo. La struttura regionale competente ha esaminato le
prescrizioni adottate in sede di VAS e le osservazioni pervenute,
provvedendo a integrare e aggiornare il piano con le indicazioni
tecniche a più ampio spettro ricevute, che sono state valutate e
recepite favorevolmente al fine di migliorare l'impianto tecnico
del piano.
L'approvazione del piano da parte della Giunta è avvenuta a fine
dicembre. È iniziato così un serio e proficuo confronto e dialogo
all'interno della III Commissione consiliare. Vorrei ringraziare
veramente i colleghi della III Commissione, di maggioranza e di
opposizione, e tutti quei consiglieri che hanno voluto partecipare
ai numerosi incontri che abbiamo fatto in questi quattro mesi.
Grazie alle audizioni di tecnici del settore, dei funzionari
regionali esperti in materia, dei sindaci dei Comuni, dei referenti
dei comitati territoriali e di Confindustria. Le esposizioni dei
soggetti auditi, la loro sensibilità, la tematica, sono state un
valido supporto per un approccio ancora più tecnico al piano
stesso. Numerose sono state infatti le domande e le richieste di
approfondimento da parte dei commissari presenti alle audizioni.
Tutte le osservazioni e le proposte degli auditi sono state
valutate e, laddove ritenute coerenti con le finalità di piano,
recepite nel piano stesso.
Devo dire che su questo è stato fatto un lavoro veramente
certosino. Ringrazierei anche il presidente che ha questa delega,
in quanto in Commissione a documenti scritti e depositati da tutti
quelli che sono stati auditi, in maniera puntuale e quasi viscerale
sono state comunque date risposte a tutti i quesiti posti con modi
e tempi, ma soprattutto si è cercato di trovare delle soluzioni. Io
penso che questa sia stata veramente una partita anche un po'
ardita perché, ci ricordiamo tutti, nel gennaio 2020 questo
Consiglio cercò - dico cercò - di legiferare in materia per andare
in una determinata direzione, viste anche le grandi sollecitazioni
che arrivavano dai territori della bassa Valle e dai territori
attorno ad Aymavilles. Devo dire che il lavoro che è stato fatto in
Commissione, è stato quello proprio di dividere - penso che sia
quella la partita forse più delicata e importante - gli aspetti
tecnici, quindi qual è il perimetro, qual è la possibilità di poter
modificare e integrare quelli che sono i percorsi a questo punto
delle linee guida europee e dall'altra parte qual è l'indirizzo di
natura più politica.
Contemperare questi due elementi non è stato assolutamente
facile, ma non è stato neanche impossibile.
Gli obiettivi del piano regionale di gestione dei rifiuti per il
quinquennio 2022-2026 sono conformi a quelli stabiliti dal
pacchetto europeo di misure sull'economia circolare, che ha
modificato sei direttive europee in materia di rifiuti e discariche
e recepito dall'Italia con una serie di decreti legislativi. Tra
gli obiettivi particolarmente sfidanti contenuti nel pacchetto
europeo è previsto: il primo, il riciclo entro il 2025 per almeno
il 55 percento dei rifiuti urbani, il 60 percento entro il 2030, 65
percento entro il 2035, e parallelamente si vincola lo smaltimento
in discarica fino a un massimo del 10 percento entro il 2035. Il 65
percento degli imballaggi dovrà essere riciclato entro il 2025 e il
70 perento entro il 2030; i rifiuti tessili e rifiuti pericolosi
delle famiglie, come vernici, pesticidi, oli e solventi, dovranno
essere raccolti separatamente dal 2025 e, sempre a partire dal
2025, i rifiuti biodegradabili dovranno essere obbligatoriamente
raccolti separatamente o riciclati a casa attraverso il
compostaggio.
Il recepimento, questo è un altro passaggio comunque capitale
all'interno di questo documento, di questa
programmazione/pianificazione, è quello di aver recepito la
direttiva europea da parte dell'Italia che ha introdotto, con il
disegno di legge 116 del 2020, delle accelerazioni su alcuni
obiettivi di recupero fissati dal legislatore europeo. Mi
riferisco, ad esempio, all'introduzione dell'obbligo della raccolta
differenziata dei rifiuti tessili e dell'umido già a partire dal
2022, imponendo, come previsto dal piano, un'immediata revisione
degli attuali flussi di raccolta della differenziata.
Le principali modifiche. Il pacchetto europeo di economia
circolare supera praticamente il concetto di differenziazione del
rifiuto e spinge sulle politiche di riduzione della produzione dei
rifiuti e del miglioramento della capacità di recupero.
Indubbiamente su questo il nostro margine di manovra è molto
limitato. Su questo sicuramente potremmo dedicare ore e ore di
dibattito, ma per quanto riguarda la riduzione della produzione,
questa deve partire alla base, quindi dalle industrie, deve partire
da chi comunque elabora e confeziona; potremmo, come dicevo prima,
stare delle ore, ma diciamo che non abbiamo noi la capacità di
poter incidere.
La capacità che abbiamo è quella indubbiamente di produrre meno
rifiuti. Si passa da un'impostazione quantitativa, collegata alla
percentuale di raccolta differenziata, a una qualitativa, collegata
principalmente al circuito di raccolta e al recupero certo del
rifiuto. Il piano regionale di gestione rifiuti per il passato
quinquennio 2015-2020 infatti basava i propri obiettivi sulla
normativa vigente, indirizzata principalmente al raggiungimento di
determinate percentuali di raccolta differenziata, di riduzione
della produzione pro-capite dei rifiuti e della riduzione del
conferimento in discarica dei rifiuti biodegradabili.
La transizione verso un'economia circolare sposta l'attenzione
sul riutilizzare, rinnovare e riciclare i materiali esistenti;
quello che normalmente si considerava come rifiuto, può essere
trasformato in una risorsa. Non voglio assolutamente risultare
ripetitivo, ma ritengo che sia fondamentale che il modello
dell'economia circolare sia compreso, sia recepito. Un modello di
produzione e consumo che implica condivisione - questo è un
vocabolo molto importante - un prestito, un riutilizzo, una
riparazione, un ricondizionamento e riciclo dei materiali e dei
prodotti esistenti il più a lungo possibile, in modo da estendere
il ciclo di vita dei prodotti contribuendo a ridurre i rifiuti al
minimo. Una volta che il prodotto ha terminato la sua funzione dei
materiali di cui è composto, vengono infatti reintrodotti laddove è
possibile nel ciclo economico, in modo che si possano continuamente
riutilizzare all'interno del ciclo produttivo generando ulteriore
valore.
La transizione verso un'economia circolare richiede però la
partecipazione e l'impegno di tutta la comunità, dalle imprese ai
consumatori, alla buona politica. I prodotti a vita breve sono
stati in passato un'impostazione chiave per molte aziende che
promuovevano aggiornamenti frequenti e tecnologie all'avanguardia.
Oggi il mondo industriale può cogliere l'opportunità di prolungare
la vita dei prodotti e di crearne di concorrenziali a lunga durata;
compiere scelte sostenibili dovrebbe diventare così più facile per
noi tutti consumatori. La promozione dell'economia circolare
richiede altresì un ampio sostegno politico sul piano europeo, come
dicevo poc'anzi, nazionale, regionale e locale, quindi a tutti i
livelli. É fuor di dubbio che in questo momento noi dobbiamo
concentrarci su dove possiamo fare la differenza, su dove noi
possiamo incidere e auspicare che anche a livelli medi, quindi
statale ed europeo, si vada assolutamente in questa direzione.
Fondamentale è intervenire con una campagna di comunicazione
ambientale che promuova tra i cittadini una maggiore consapevolezza
sull'eccessiva quantità di rifiuti prodotti e sulla necessità di
ridurli drasticamente. Altrettanto importante è provvedere
celermente all'attivazione di tavoli di confronto con gli operatori
economici presenti sul territorio. Penso che questo sia
fondamentale nel momento in cui questo piano, speriamo oggi venga
approvato da questo Consiglio regionale, in modo che ci si attivi
da subito, dalla prossima settimana, a dare corso a quanto oggi
sarà approvato da questa assemblea.
L'aggiornamento del piano regionale di gestione dei rifiuti si
articola: nella gestione dei rifiuti urbani, fondamentale; nella
gestione dei rifiuti speciali, dicevo poc'anzi le difficoltà che
nella passata legislatura abbiamo avuto nel cercare e reperire
delle soluzioni per dare delle risposte ai territori; nella
bonifica delle aree inquinate e nei criteri per l'individuazione
delle aree non idonee alla localizzazione degli impianti di
trattamento dei rifiuti e delle aree idonee. In sintesi, è un piano
regolatore che pianifica, programma, si è messo in pancia degli
obiettivi, ma ha anche gli strumenti per raggiungere determinati
obiettivi nel rispetto dell'ambiente.
Nell'ambito della gestione dei rifiuti urbani, nella fase
iniziale di elaborazione del piano, i tecnici ipotizzavano quattro
diversi scenari per i quali si prevedeva la messa in atto di azioni
via via più incisive. Lo scenario più ambizioso, a seguito delle
analisi contenute nel piano e nelle osservazioni pervenute nel
corso del procedimento di VAS e nel corso delle audizioni in
Commissione consiliari, è quello assunto a riferimento e mira a
raggiungere entro il 2026 un tasso netto di riciclo per i rifiuti
urbani del 65 percento. Come possiamo percepire e notare, ci si
posiziona di più sul riciclo dei rifiuti urbani, obiettivo più
avanzato rispetto agli obiettivi europei nazionali per tale anno e
un tasso di raccolta differenziata che vada almeno vicino all'80
percento. In tale scenario la produzione dei rifiuti si riduce
circa del 5 percento, grazie alla diffusa introduzione della
tariffazione puntuale, che potrà produrre comportamenti virtuosi
anche dei soggetti privati, come delle grandi distribuzioni, per
soddisfare le esigenze e le richieste dei cittadini che vorranno
produrre un minor quantitativo di rifiuto soprattutto
indifferenziato.
Anche su questo apro una piccola parentesi. I grandi numeri
saranno quelli ai quali nei prossimi mesi dovremo dedicare più
energie e più tempo, perché è da lì che si riesce indubbiamente a
intercettare, da un punto di vista proprio numerico e di ordini di
grandezza, quelli che sono i grandi numeri: i centri commerciali, i
grandi hotel, le grandi attività, le mense, le industrie. Cercare
di ridisegnare quello che è il processo, l'accompagnamento per
raggiungere determinati obiettivi: lo fai nel momento in cui
aggredisci - passatemi il termine, in una maniera anche un po'
forte - quelli che sono i grandi centri di consumo. L'obiettivo
generale è quello di ridurre l'attuale tendenza di aumento della
produzione pro-capite di rifiuti, di ridurre il conferimento in
discarica, al fine di raggiungere l'obiettivo del 10 percento dei
rifiuti conferiti in discarica al 2035. Questo è un obiettivo
sicuramente, alto ma è tecnicamente possibile. All'interno dei
quattro volumi si trovano gli obiettivi prefissati, ma
l'elaborazione di come raggiungere insieme, tra i vari attori,
quelli che sono gli obiettivi che sono stati inseriti nel piano.
Obiettivo particolarmente sfidante, ma raggiungibile per una
regione come la nostra che ha deciso di perseguire una politica
basata sul trattamento a freddo dei rifiuti.
Lo scenario preso a riferimento colloca la regione a livello di
eccellenza nazionale ed europea. Io penso che anche questo sia
comunque importante: mettere in evidenza qual è lo stato dell'arte,
qual è la nostra fotografia. Ci saranno e ci sono sicuramente delle
criticità, sono state analizzate dai professionisti, dal
pool
, dai tecnici, dai sindaci, dagli utenti, dai
consumatori e anche dai comitati, ma la nostra posizione è in un
certo livello, rispetto alle altre regioni nazionali e anche
europee. La revisione dei flussi di raccolta discende dunque da
obblighi normativi e dalla necessità di aumentare la qualità della
raccolta differenziata.
Il conseguimento degli obiettivi di piano sarà perseguito anche
attraverso l'estensione della raccolta porta a porta e
l'attivazione della tariffazione puntuale. È delicato, ma
sicuramente anche lì si tratta di un combinato che deve stare
comunque su una certa linea: fino a dove spingere eventualmente il
porta a porta e fino a dove comunque contemperare quello che poi è
il costo del servizio. Penso che quella sia la sfida più difficile
e più, se volete, anche interessante.
Sempre in materia di rifiuti urbani si prevede il rafforzamento
delle attività di controllo e di vigilanza in materia di tutela
ambientale, il miglioramento della dotazione impiantistica
regionale, il monitoraggio costante della gestione dei rifiuti e
l'analisi di fattibilità di adottare un modello di gestione
incentrato su un unico ATO.
Anche su questo vorrei aprire una piccola parentesi che per noi
è importante. Tutti questi obiettivi, queste sfide, si possono
raggiungere nel momento in cui tutti gli attori concorrono nella
stessa direzione e soprattutto tutti mettono del loro per
raggiungere insieme quelli che sono gli obiettivi da raggiungere,
sapendo perfettamente, vista la conformazione territoriale, visti i
piccoli numeri, visti gli afflussi turistici che abbiamo, vista la
differenza morfologica all'interno della nostra regione, che queste
condizioni ci obbligheranno sicuramente a trovare le migliori
soluzioni.
Sotto il profilo impiantistico, la previsione è quella di
integrare l'attuale impiantistica recentemente entrata in esercizio
- abbiamo avuto modo come Commissione di fare un sopralluogo a fine
dicembre - al fine di chiudere all'interno della regione il ciclo
di recupero dell'umido, del verde e dei fanghi di depurazione,
trasformandoli in prodotti quali compost di qualità da riutilizzare
nel settore agricolo e nei recuperi ambientali. Anche su questo
indubbiamente non da soli, visti i nostri piccoli numeri, ma -
perché no - con una collaborazione con l'alto Canavese. Oltretutto
i contatti ci sono, le possibilità comunque di poter mettere
insieme le forze con il vicino Piemonte, per contemperare quelli
che sono i costi da una parte e dall'altra un'efficienza di
riutilizzo.
Nell'ambito dei rifiuti speciali il piano analizza la quantità e
le tipologie dei rifiuti speciali non pericolosi e pericolosi e
prevede l'insieme delle attività e dei fabbisogni degli impianti
necessari ad assicurare lo smaltimento e il recupero dei rifiuti
speciali in luoghi prossimi a quelli di produzione, al fine di
favorire la riduzione della movimentazione dei rifiuti, laddove
questo sia tecnicamente ed economicamente possibile. L'analisi
effettuata evidenzia infatti che i quantitativi di rifiuti speciali
prodotti all'interno della regione sono così modesti da non
giustificare, per la maggior parte delle tipologie prodotte, la
realizzazione di un'impiantistica dedicata; quello che dicevo
poc'anzi. Gli obiettivi principali che il piano intende porsi
consistono nel favorire la riduzione della produzione e della
pericolosità dei rifiuti, nel limitare la realizzazione di nuove
discariche e nell'incrementare il tasso di riciclo. Anche nel
settore dei rifiuti speciali, il piano è proteso nello sviluppare,
in sinergia con il mondo produttivo, azioni volte al recupero e al
riuso, anche attraverso la definizione di un piano regionale di
azione sul
green public procurement
. Sottolineo che, oltre
che avviare azioni di recupero del materiale, è necessario comunque
promuovere un mercato locale per l'impiego di tali prodotti. Questa
è un'altra sfida comunque non banale, non semplice, ma non
impossibile.
Un altro elemento qualificante del piano è che, fatta salva la
previsione di una riorganizzazione delle discariche comunali in
rifiuti inerti, non è prevista la realizzazione di nuove
discariche. Anche su questo penso sia importante che le Unités, i
Comuni e gli incontri che abbiamo avuto modo di fare in
Commissione, portino, quasi obblighino le nostre comunità, i nostri
Comuni, non solo a trovare delle soluzioni all'interno delle
Unités, ma che possano comunque, anche da un punto di vista
economico, essere sostenibili e soprattutto contemperare quelli che
sono i costi al cittadino, ai produttori, agli artigiani o al
semplice conferitore.
Meritevole di nota è altresì il fatto che il piano regionale di
gestione dei rifiuti, oltre a essere ogni cinque anni, potrà -
penso che questa sia un'altra novità molto interessante - comunque
essere oggetto di revisione qualora, per rapporto di monitoraggio
intermedio predisposto dalla struttura regionale competente in
materia di rifiuti, si evidenziasse che i risultati raggiunti non
sono in linea con gli obiettivi o con le ricadute ambientali
fissate dal piano medesimo, anche con riferimento ai singoli
settori, come quello della gestione rifiuti urbani o speciali. Cosa
vuol dire? Significa la possibilità comunque di intervenire, anche
a gamba tesa, durante il quinquennio nel momento in cui i dati
fossero non soddisfacenti; bisogna comunque intervenire e
modificare quelle che sono - chiamiamole così - le regole del
gioco. Il piano in oggetto deve infatti essere considerato uno
strumento flessibile nella gestione dello specifico argomento, alle
eventuali nuove esigenze operative o alle variazioni della
normativa vigente. Il piano prevede inoltre la definizione di
numerosi documenti attuativi, tra i quali una norma tecnica di
attuazione, che vada a definire nel dettaglio le modalità
autorizzative dei procedimenti.
La III Commissione consiliare ha dedicato, come dicevo in
premessa, diversi mesi per lo studio, per l'analisi, per il
perfezionamento. Si è arrivati così all'adozione di un
provvedimento rielaborato, reintegrato, rivisto, risultato del
recepimento di un numero rilevante di osservazioni avanzate dai
soggetti auditi e del prezioso contributo di integrazione e di
coordinamento delle osservazioni stesse all'interno del piano da
parte dei suoi redattori. Un
mix
che ha portato e che ci ha
dato la possibilità di rielaborare sia il disegno di legge, che
accompagna indubbiamente, sia modificando ed emendando i quattro
volumi.
Concludo il mio intervento con una breve disamina degli articoli
del progetto. L'articolo 1 dispone che, in attuazione dell'articolo
199, è approvato l'aggiornamento del piano regionale di gestione
dei rifiuti per il quinquennio 2022-2026 e che l'aggiornamento del
piano è conforme alle direttive europee in materia di rifiuti, in
particolare al pacchetto europeo di economia circolare e ai recenti
aggiornamenti normativi nazionali.
L'articolo 2 individua gli obiettivi dell'aggiornamento del
piano con riferimento alla gestione dei rifiuti urbani, alla
gestione dei rifiuti speciali, alla bonifica delle aree inquinate
nonché alla definizione dei criteri per l'individuazione delle aree
non idonee e delle aree idonee alla localizzazione degli impianti
di trattamento dei rifiuti.
L'articolo 3 disciplina le modalità per l'aggiornamento del
piano precisando che, oltre all'aggiornamento con cadenza almeno
quinquennale, è previsto l'aggiornamento del piano ogni qualvolta,
a seguito del monitoraggio intermedio, i risultati raggiunti a
livello prestazionale o ambientale non risultino in linea con le
previsioni del piano stesso.
L'articolo 4 disciplina il tributo speciale per il conferimento
dei rifiuti in discarica. La tabella presente è stata aggiornata
tenendo conto della sentenza della Corte costituzionale n. 82 del
2021, secondo cui non è legittimo differenziare l'importo del
tributo speciale per i rifiuti speciali non pericolosi ammessi allo
smaltimento in discarica per rifiuti non pericolosi, a seconda che
siano prodotti in regione o fuori regione. Sono state riformulate
le voci delle tipologie di rifiuto e aggiornati alcuni importi di
tributi, al fine di disincentivarne il conferimento in
discarica.
L'articolo 5 reca le disposizioni transitorie; un articolo
estremamente importante. L'articolo prevede che le disposizioni del
piano si applichino alle istanze di autorizzazione, rinnovo e
modifica sostanziale presentate a decorrere dall'entrata in vigore
della legge, ai procedimenti avviati e non ancora conclusi, nonché
alle autorizzazioni in essere alla data di entrata in vigore della
legge: si applicano le previgenti disposizioni del piano regionale
dei rifiuti. Restano ferme, anche se sopravvenute all'avvio dei
procedimenti e al rilascio delle autorizzazioni, le disposizioni
normative di settore cogenti. Entro sessanta giorni dall'entrata in
vigore della legge, la Giunta regionale approva, con propria
deliberazione, le norme tecniche di attuazione per la definizione
delle modalità autorizzative dei procedimenti, compresi quelli
pendenti alla medesima data.
Quest'articolo indubbiamente è capitale, è fondamentale, anche a
seguito non solo delle audizioni che abbiamo avuto modo di fare in
Commissione, ma dal percorso che penso è stato fatto dal
legislatore in questi mesi, in modo da dare una risposta veramente
puntuale al territorio, sapendo che oggi stiamo discutendo un atto
di programmazione e quindi non è un atto puntuale, ma che dà quella
visione, quell'impostazione per trovare le migliori soluzioni a
delle criticità sollevate da migliaia di persone negli ultimi
anni.
Non vorrei soffermarmi solo ed esclusivamente su questa parte,
ma dopo il lavoro che è stato fatto noi pensiamo che, per il fatto
di avere integrato e rielaborato sia i volumi che il disegno di
legge, possiamo noi oggi dare una buona risposta al nostro
territorio, che è sì ambientale da una parte, ma che deve avere
anche la natura di opportunità per i nostri artigiani, imprese,
società che operano all'interno del nostro territorio.
L'ultima piccola parentesi. Anche a seguito del 110, dei vari
bonus che comunque sono stati messi in campo in questi mesi e in
questi anni, da un punto di vista edilizio sappiamo che l'edilizia
è in fermento, quindi
à plus
forte raison
penso che
questo piano possa dare una risposta importante anche a chi opera
in quel settore.
Presidente -
Si è prenotata la consigliera Minelli
per la relazione, ne ha facoltà.
Minelli (PCP) -
Il testo di legge che siamo chiamati a
discutere, come dice anche il suo stesso titolo, è il frutto del
lavoro affrontato dalla III Commissione consiliare negli ultimi tre
mesi, e deriva dal coordinamento tra la proposta di legge n. 45,
"Disposizioni in materia di gestione di rifiuti speciali.
Modificazioni alla legge regionale 3 dicembre 2007, n. 31",
presentata dal Progetto Civico Progressista il 18 novembre 2021 e
il disegno di legge n. 50 "Approvazione dell'aggiornamento del
piano regionale di gestione dei rifiuti per il quinquennio
2022-2026", approvato dalla Giunta regionale il 31 dicembre
2021.
Un lavoro che ha portato ad un risultato abbastanza raro quale è
un testo di Commissione che utilizza e rielabora degli elementi che
provengono da un disegno di legge, cioè da un provvedimento di
Giunta, e da una proposta di legge invece di iniziativa consiliare.
Spiace quindi che nella relazione appena presentata dal consigliere
Chatrian questo aspetto raro e prezioso sia stato ignorato. Infatti
non viene citato l'apporto della proposta di legge 45 nel
determinare i contenuti del testo di legge che oggi andiamo a
discutere e a votare. Non ci pare un atteggiamento così corretto,
soprattutto da parte di un presidente di Commissione che dovrebbe
essere garante e valorizzare tutti gli apporti e contributi che
vengono dati al lavoro di Commissione, non solo quelli esterni ma
anche quelli specifici, ed è il caso appunto di una proposta di
legge. L'apporto di PCP alla discussione del piano e alla legge che
lo accompagna non è di certo stato marginale. Comunque, sono degli
elementi che ho inserito nella relazione tecnica che avevo
predisposto e che sto illustrando; mi riservo poi di intervenire
sugli aspetti riguardanti le scelte politiche negli interventi in
sede di discussione generale, quindi nel prossimo intervento.
Da gennaio ad aprile la III Commissione consiliare ha analizzato
e ha approfondito i contenuti dei due progetti di legge citati e
del piano rifiuti, con il supporto dei dirigenti del dipartimento
ambiente, dei tecnici estensori del piano rifiuti, ma va detto che
un contributo particolarmente rilevante è venuto dalle puntuali
osservazioni pervenute dagli enti locali, in particolare dai Comuni
sedi delle due discariche di Pompiod e di Chalamy, dai comitati di
cittadini e dalle organizzazioni di categoria. Il lavoro di analisi
e di documentazione e il confronto che è avvenuto nelle audizioni
effettuate hanno portato a delle modifiche, a delle correzioni e
integrazioni in varie parti del piano e, come si è detto, anche in
maniera sostanziosa nel testo di legge che lo accompagna.
Il testo che arriva oggi in aula recepisce nella sostanza molti
elementi della proposta di legge 45, che è nata dalla necessità di
colmare un vuoto normativo sugli aspetti della gestione dei
rifiuti, in particolare su quella dei rifiuti speciali, che nella
legge 31 del 2007, "Nuove disposizioni in materia di gestione dei
rifiuti", risulta del tutto carente. La legge del 2007, che era
considerata la legge quadro regionale in materia di gestione dei
rifiuti, è nel suo complesso uno strumento ormai obsoleto e in
parte anche inadeguato. Con il testo che si discute oggi, si
introducono delle necessarie integrazioni, ma sono delle modifiche
parziali. L'auspicio è quello che l'intera legge 31 del 2007 venga
riformata e adeguata in tempi rapidi, al fine di disporre di una
normativa regionale aggiornata e allineata a quella nazionale e
eurounitaria.
La proposta di legge 45 che avevamo presentato aveva l'obiettivo
di introdurre dei principi e dei criteri innovativi per la
pianificazione, coerentemente con quanto affermato dalla Corte
costituzionale con la sentenza 76 del 2021 e analogamente anche a
quanto fatto da altre Regioni attraverso degli interventi
legislativi che sono stati ritenuti legittimi dalla Corte
costituzionale.
Lo scopo di quella proposta di legge, costituita da sette
articoli e da undici commi, era di introdurre nella normativa
regionale alcuni principi generali sulla gestione dei rifiuti,
sulla base delle normative nazionali ed europee varate negli anni,
e inoltre di regolare con chiarezza la materia dei rifiuti
speciali, nel rispetto di quanto precisato dalla Corte
costituzionale nel 2021. Quindi, quella proposta di legge non
verteva esclusivamente sui rifiuti speciali. Il disegno di legge
50, invece, così come era stato varato dalla Giunta il 31 dicembre
del 2021, era un testo molto scarno e privo di contenuti, in quanto
prevedeva unicamente l'approvazione del piano regionale di gestione
dei rifiuti per il quinquennio 2022-2026. Quindi, un testo di pochi
articoli che era sostanzialmente la copertina del piano
rifiuti.
Con il nuovo testo si è passati da un provvedimento legislativo
licenziato dalla Giunta e costituito da tre articoli e sei commi a
una norma sicuramente più articolata e completa, che è di sei
articoli e sedici commi; anche semplicemente la sua articolazione è
cambiata ed è significativo. Si capisce che l'impostazione è
cambiata nel lavoro che è stato effettuato in questi mesi.
I commi degli articoli 1 e 2 riprendono in sostanza gli articoli
1, 2, 3 e 4 della proposta di legge 45; sono stati leggermente
trasformati, ma la sostanza è quella.
L'articolo 2 declina in modo più preciso gli obiettivi
dell'aggiornamento dei piani rifiuti.
L'articolo 4 inserisce la tabella dei rifiuti speciali per il
conferimento dei rifiuti in discarica. Una tabella che non era
presente nel disegno di legge 50, mentre lo era, con una diversa
articolazione, con delle diverse voci e tariffe, nella proposta di
legge 45.
L'articolo più significativo del nuovo testo, come è stato
sottolineato anche dal collega Chatrian, è sicuramente l'articolo
5, che è relativo alle disposizioni transitorie. Un articolo che
recepisce parte dell'articolo 6 della proposta di legge 45, un
articolo il cui nocciolo è costituito dal comma 2 che sottolinea
come le disposizioni di settore recanti norme imperative siano da
applicare anche ai procedimenti e alle autorizzazioni in essere
alla data di entrata in vigore della nuova legge. Una formulazione
che però, a nostro avviso, è ancora da affinare e da migliorare e,
come già detto, speriamo che lo si possa fare in questa discussione
consiliare.
Si tratta comunque di un testo che è un indubbio passo avanti
rispetto a un disegno di legge che non diceva nulla su un tema
cruciale come quello delle discariche dei rifiuti speciali già
autorizzate nella nostra regione.
In conclusione, il testo di legge coordinato di Commissione
evidenzia quel lavoro prezioso che ho detto all'inizio, fatto
attraverso un confronto durato tre mesi. Noi lo consideriamo ancora
al momento un testo aperto, nel senso che il lavoro, secondo noi,
non si è concluso del tutto: ci sono alcuni nodi da sciogliere,
dovremo farlo oggi in aula con l'analisi dell'articolato e degli
emendamenti che abbiamo presentato.
Desidero ringraziare in modo particolare i dirigenti e i
funzionari del dipartimento ambiente che ci hanno accompagnati nel
lavoro di questi mesi, il dipartimento legislativo e aiuti di
Stato, i tecnici estensori del piano per il lavoro svolto, i
sindaci e gli amministratori dei Comuni, in particolare di
Aymavilles, Jovençan, Issogne, Champdepraz, il CPEL, i comitati di
Pompiod e di Chalamy e le organizzazioni che hanno fattivamente
collaborato all'analisi del piano rifiuti e si sono confrontati con
i commissari e con i consiglieri che hanno preso parte ai
lavori.
Presidente -
A questo punto si apre la discussione
generale dopo le due relazioni. Consigliere Marquis ne ha
facoltà.
Marquis (FI) -
Ho ascoltato con attenzione la relazione
che è stata illustrata dal collega Chatrian, che ha dato conto di
tutti i lavori che sono stati fatti anche all'interno della
Commissione competente, in relazione all'analisi dell'aggiornamento
del piano rifiuti 2022-2025, che sostituisce il precedente
2015-2020 e, come è stato ben detto, sostanzialmente recepisce
quelli che sono gli indirizzi delle direttive comunitarie e sarà
anche uno strumento utile per accedere poi alle risorse del Piano
nazionale di ripresa e resilienza. Evidentemente è un tema questo
che ci accomuna a tutti i territori sovraordinati ai nostri, cioè
su scala europea. Evidentemente le norme sono le stesse, le
direttive che partono dall'Europa, poi noi in Italia siamo sempre
più bravi degli altri, abbiamo più sensibilità e quindi da lì in
avanti iniziano i nostri problemi.
Leggevo poc'anzi un articolo che è uscito ieri su
Il Sole 24
Ore
sull'argomento e sostanzialmente viene detto: pochi
progetti nuovi, diffidenza da parte della collettività verso i
termovalorizzatori e un
gap
enorme con i paesi più virtuosi
in Europa. Questa è la situazione della gestione dei rifiuti in
Italia, dove in tutto si contano 37 impianti di termovalorizzazione
contro i 96 in Germania e ben 126 in Francia. Questo per dire che
sono problematiche complesse che vengono trattate diversamente da
stato a stato. Gli altri sottostanno alle stesse norme nostre, solo
che poi noi, con tutta una serie di politiche sinistre, andiamo
alla fine a creare dei danni ambientali, piuttosto che
salvaguardare l'ambiente.
Voglio riprendere un altro elemento che viene riportato
dall'articolo, dove viene evidenziato che il problema in Italia su
questo settore sono i costi del trasporto, Vengono fatti 108 mila
viaggi all'anno in più di quelli che sarebbero necessari, se ci
fosse un'organizzazione razionale della gestione, e tutto questo
incide 75 milioni di euro in più sulla Tari che poi pagano i nostri
cittadini. Il ricorso alle discariche è del 21 percento contro il
10 che chiede la normativa europea. Quindi, tutta questa
sensibilizzazione che è stata fatta negli anni a favore del
trattamento delle discariche, piuttosto che al trattamento a caldo
di termovalorizzazione, ha portato non alla salvaguardia della
salute dei cittadini, ma all'aumento delle bollette dei cittadini,
e noi ne sappiamo qualcosa anche in Valle d'Aosta, perché qualche
anno fa c'è stato un referendum che ha di fatto condizionato il
sistema di raccolta, di gestione e di trattamento dei rifiuti
prodotti sul nostro territorio. Tutto questo oggi comincia a dare i
suoi frutti negativi, perché tutti si rendono conto di qual è stato
il risultato, tutti possono fare un'analisi nella propria famiglia,
di quanto ammontavano le bollette dieci anni fa, quanto costano
oggi e, perché no, si potrebbe cominciare a fare anche una
riflessione di quello che costeranno domani, alla luce del
recepimento di questi principi che noi oggi andiamo a
esaminare.
La nostra realtà è diversa rispetto a quella dei territori più
ampi, perché il nostro modello insediativo, l'essere una regione di
montagna, dà delle difficoltà aggiuntive, così come le dà la nostra
vocazione stagionale; sono problemi molto complessi. È del tutto
evidente che all'interno di questi piani si trattano dei principi
generali, il problema diventa poi l'attuazione di questi modelli,
che poi da qui in avanti sfugge sempre qualcosa di mano a tutti, si
arriva in fondo e l'ultimo che applica il piano dice che è colpa di
chi ha definito i principi; ma il risultato è che tutto si riversa
nelle bollette che la gente deve pagare.
Basta leggere alcuni dei contenuti di questo piano dove si dice
che aumenterà la raccolta differenziata, ci sarà una maggiore
differenziazione nei prossimi anni da mettere in atto. Maggiore
differenziazione significa maggiori mezzi che gireranno sul
territorio. Il costo di questo servizio, per la maggior parte, la
componente più grossa è la raccolta e il trasporto, tenuto conto
dell'articolazione del nostro territorio. Questo significa che, se
questa materia non viene gestita con estrema attenzione, sfuggirà
di mano e porterà un aumento indiscriminato delle bollette che la
gente dovrà pagare. Al di là della sostenibilità ambientale, quello
che avrei apprezzato è che fossero dedicate alcune parole anche
alla sostenibilità economica di questo piano. Purtroppo si dirà che
è una questione che bisognerà affrontare nei successivi momenti,
però a livello di principio, secondo me, andrebbe evidenziato
questo tema, perché è un problema che è più grande. La
sostenibilità ambientale siamo tutti d'accordo di perseguirla, così
come bisogna rendersi conto poi di quella che è l'analisi dei
numeri, perché qui dentro quest'aula sono state fatte delle
battaglie per elettrificare la ferrovia, per togliere l'equivalente
delle emissioni di una ventina di camion al giorno che girano sul
territorio. Se fossero state fatte le battaglie per elettrificare i
camion che girano per raccogliere i rifiuti, avremmo ottenuto
maggiori benefici ambientali.
Credo che occorra fare un'analisi su questo argomento a 360
gradi. Pertanto, va tutto bene il recepimento dei principi, ma
quello che viene un pochettino meno, anche se qualcuno potrà dire
"siamo a livello di definizione dei principi", è che tra i principi
non viene citato a sufficienza, a mio avviso, l'aspetto del
riverbero economico delle scelte che andranno fatte. Molto
probabilmente, se non è stato fatto in questa fase dovrà essere
fatto a questo punto nella successiva, di entrare nel merito con
grande attenzione, per non lasciare poi il tutto in balia di quelli
che saranno gli applicatori di questi principi, che saranno i sub
ATO o l'ATO eventualmente, se si provvederà a una riorganizzazione
di carattere generale della gestione.
Questo, a mio avviso, sia per quanto riguarda i cittadini e sia
per quanto riguarda poi le aziende, perché abbiamo vissuto anche
tutta la questione dei rifiuti speciali e dei rifiuti non
pericolosi che ha interessato i lavori di quest'aula e sappiamo
bene quanto siano temi, così come la giustizia, che sono cavalcati
politicamente da forze politiche che, alla fine, al di là di
incidere sulla sostenibilità e il raggiungimento di quelli che sono
obiettivi sani che ci si prefigge e che ci sono a monte, portano
poi a delle deformazioni e a degli effetti che sono pesantissimi
per la comunità che noi siamo chiamati a rappresentare in
quest'aula.
Presidente
- Il consigliere Testolin si è prenotato, ne
ha facoltà.
Testolin (UV) -
Intervengo volentieri in questa seduta
del Consiglio dedicata a questa norma e a questo nuovo piano che è
stato, a mio avviso, illustrato in maniera puntuale e completa dal
relatore Chatrian nella sua completezza, esplicitando quella che è
stata un'analisi sviluppata all'interno dell'aula consiliare e
nella dovuta Commissione negli scorsi quattro mesi, con una presa
in carico da parte dei commissari di una problematica molto
complessa, molto articolata, che ha subito nel tempo anche delle
modifiche importanti. Ne sono stati illustrati le finalità, gli
obiettivi, i parametri da raggiungere, le regole che sono state
imposte a monte dall'ordinamento europeo così come da quello
nazionale, la necessità di avere quindi una coerenza e un
allineamento con queste indicazioni. Sono stati anche indicati i
percorsi stringenti di avvicinamento a quelli che sono dei
parametri da raggiungere nel prossimo periodo, indicando anche
alcuni interventi persino più virtuosi rispetto alle richieste del
panorama internazionale.
Credo che questo percorso abbia permesso a chi ha voluto
approfondire, a chi ha voluto lavorare per analizzare tutte le
dinamiche, le criticità e anche le opportunità, io direi, che
possono trovarsi in un piano di questo tipo, abbia dato la
possibilità di verificare con mano e di poter approfondire
determinati concetti e determinate situazioni che, a mio avviso,
debbono poi portare a una successiva operatività. E su questo mi
focalizzerei, cioè su quello che è stato fatto all'interno della
Commissione e su quelle che invece saranno le attività da mettere
in campo dopo l'approvazione di questo primo
step
di una
nuova gestione dei rifiuti.
Ho ascoltato con attenzione sia la relazione della collega
Minelli, sia l'intervento del collega Marquis. Ho apprezzato alcune
considerazioni che sono state sviluppate sull'analisi dei costi, è
una riflessione che ho fatto anch'io durante il percorso e ho
cercato di approfondirlo. Credo che però non sia sufficiente
analizzarlo solo ed esclusivamente all'interno di quest'aula, ma
bisogna cercare di dare un contributo nella fase di allestimento
dei processi normativi, che sono frutto di un confronto di esigenze
tecniche, di esigenze economiche, di esigenze anche operative, che
sono state messe in evidenza, che sono state prese in
considerazione e che sono state espresse in quest'aula da parte
delle amministrazioni comunali
in primis
, che si trovano
attraverso le Unités des Communes a gestire in maniera non semplice
un'incombenza che richiede molte energie per poter essere
sviluppata, molta attenzione e anche un coinvolgimento che magari
non sempre c'è da parte di chi non gestisce direttamente questo
tipo di problematica o questo tipo di attività. Credo che
all'interno del processo di analisi di questo disegno di legge ci
sarebbe stata la possibilità di accogliere ulteriori eventuali
indicazioni che avessero potuto migliorare, anche sotto questo
aspetto, questa norma.
Alcune valutazioni vanno a riprendere un po' quello che è già
stato sottolineato dal collega relatore, vale a dire l'attenzione
che c'è stata nell'analisi di questo documento in merito
principalmente a delle criticità che sono emerse in questi ultimi
anni, in funzione di timori che giustamente la popolazione di
alcuni territori hanno palesato. Sono timori che sono stati presi
in carico e sono stati presi in considerazione, andando a inserire
tutta una serie di meccanismi all'interno della norma e
dell'allegato, che possano tracciare un percorso di ancora maggiore
sicurezza, rispetto a quelle che erano le attenzioni che
necessitavano e necessitano nel trattamento dei rifiuti, in
particolare modo di alcune tipologie. Penso che siano stati presi
in considerazione tutti quegli accorgimenti necessari alle
amministrazioni comunali e alle Unités des Communes, che possono
permettere uno sviluppo ordinato e che possano portare un impatto
il meno pesante possibile su quello che sarà il riversamento dei
costi di questi servizi, che ricadranno per un 50 percento in
funzione di quelle che sono delle scelte strategiche e generali
macro, che sono state indicate e che vengono analizzate nel
dettaglio da questo piano, ma che per l'altro 50 percento saranno
la conseguenza di iniziative, di atteggiamenti, di scelte anche
sulla tipologia di raccolta e quant'altro, che dovranno essere
messe in campo a seconda di quelle che sono le caratteristiche dei
vari territori interessati da questo tipo di gestione. Quindi,
anche la riduzione dei sub ATO a un unico ATO dovrà essere un
percorso da metabolizzare e da elaborare all'interno delle varie
amministrazioni sotto, io direi, il coordinamento e comunque il
confronto con l'amministrazione regionale, che dovrà essere un
punto sempre di riferimento per tirare un po' le fila di quelle che
sono le iniziative che dovranno essere il più omogenee possibili
sul territorio, proprio per non discriminare alcuni territori
rispetto ad altri.
È chiaro che l'aspetto costi è indubbiamente una conseguenza di
un meccanismo che nel tempo ci ha portato ad appesantire tutta una
serie di situazioni di servizi che dobbiamo andare a fornire, ma è
anche frutto di scelte politiche del passato, ahimè, ed è stato già
sottolineato, che oggi ci portano a dover forzatamente perseguire
una sola tipologia di scelta, un solo percorso per portare avanti
questo tipo di gestione.
Credo che l'attenzione che è stata rivolta nelle fasi di
approfondimento alle osservazioni, non solo a quelle istituzionali
che sono state raccolte, nel periodo se non sbaglio da settembre a
dicembre dello scorso anno, ma anche nella fase di valutazione del
documento all'interno della Commissione, dimostri un'attenzione e
un interesse della politica a quelle che sono state le istanze dei
portatori di interesse, siano questi comitati territoriali,
piuttosto che amministrazioni comunali, piuttosto che associazioni
di categoria o Confindustria, che hanno portato il loro contributo
per migliorare e far sì che dopo tre mesi di lavoro sia uscita una
proposta ampiamente modificata, molto modificata rispetto a quella
che era la proposta inizialmente arrivata all'attenzione della
Commissione consiliare competente. Da qua però parte un percorso
più complesso, a mio avviso, perché il libro dei sogni si può
sempre scrivere, è semplice trovare sulla carta quelle che possono
essere delle soluzioni, ma la difficoltà poi rimane nella gestione
puntuale e quotidiana delle attività. Le attività che, lo ripeto e
lo ribadisco, saranno in capo ai Comuni, molte volte anche da un
punto di vista amministrativo e di personale, per affrontare in
maniera adeguata questo tipo di problematiche.
L'attenzione dell'Amministrazione regionale dovrà essere, così
come richiesto dagli stessi enti locali, quella di dare la
possibilità di implementare gli organici di riferimento a questa
tipologia di servizio, per permettere un'adeguata informazione, da
una parte, una corretta analisi di quelle che possono essere le
soluzioni tecniche da applicarsi, delle tipologie di servizio da
svolgere sul proprio territorio, ma anche di controllo e di
informazione alla popolazione. Una popolazione che non potrà più
chiamarsi fuori dallo sforzo che dovrà svolgere per contribuire a
rendere più virtuoso questo meccanismo di economia circolare e per
cercare di contribuire in maniera fattiva, non tanto per pensare di
poter avere un risparmio da un punto di vista economico, ma per
pensare di avere una gestione più corretta, più ordinata e più
utile alla salvaguardia del proprio territorio da qua al futuro
prossimo, che toccherà la nostra generazione senz'altro, ma le
generazioni a venire.
Ci vorrebbe anche un po' meno ambiguità da parte della politica
nel ribadire sempre che la raccolta differenziata, piuttosto che
certi atteggiamenti virtuosi, possano essere economicamente
vantaggiosi per la popolazione. Purtroppo questa tipologia di
sistema e anche il riutilizzo e il riciclo del materiale non sarà
indolore da un punto di vista finanziario per le tasche dei
contribuenti; bisogna essere abbastanza chiari. Quello che è vero
però è che possono uscire delle opportunità interessanti. Mi viene
da dire che anche l'Amministrazione regionale dovrà farsi carico di
introdurre, ad esempio, all'interno di determinati appalti, di
determinati servizi, l'utilizzo di materiale di riciclo, quindi
materie prime seconde che dovranno essere valorizzate, dovranno
avere un loro prezziario, dovranno essere convenienti nel loro
utilizzo per chi le produce, per chi segue dei percorsi di analisi,
di recupero e di rimessa in circolo di questi materiali, che possa
effettivamente dare lo sbocco anche da un punto di vista
occupazionale e operativo a chi da qualche anno si è preso carico
di fare tutta una serie di servizi in maniera attenta all'ambiente,
attenta alle regole, attenta a quelle che sono le necessarie
modalità operative, che però devono essere giustamente remunerate,
devono essere introdotte all'interno dei processi di acquisizione
dei servizi da parte della pubblica amministrazione
in
primis
, per poi essere abbracciati, se possibile, in qualche
modo anche dalle attività private che potranno, in determinati
ambiti, utilizzare questo tipo di percorso.
Per concludere, mi permetto ancora di fare due valutazioni. Una
è quella relativa alla condizionalità. L'approvazione di questi
percorsi per l'allineamento con le richieste da parte
dell'assegnazione dei fondi del PNRR è sicuramente un'azione di
stimolo: lo è per la nostra Regione ma non soltanto, perché altre
Regioni sono non puntuali nell'approvazione dei piani rifiuti, ma
il vincolo e la condizionalità del PNRR è solo uno degli aspetti.
Io credo che la spendibilità di un territorio, che possa fregiarsi
di un virtuosismo all'interno di quello che è il percorso di
valorizzazione dei rifiuti e di una valorizzazione delle attività
propedeutiche a un'economia circolare vera, possa essere anche
attrattiva di nuovi capitali e di nuovi investimenti, sia in ambito
turistico che di altre attività produttive, che sono sempre più
attente alla localizzazione dei loro centri di sviluppo, centri di
crescita e di ricerca all'interno di territori che possono
fregiarsi di questo tipo di situazioni. Così come la nostra Regione
è all'avanguardia nella produzione di energia verde, penso che
momenti dove possa trasparire anche un'attenzione verso questi
ambiti ecologici e di recupero dei propri materiali, possa essere
un percorso spendibile a livello locale, nazionale ed
internazionale, per ridare slancio anche all'economia che deve
trovare non soltanto dei costi aggiuntivi in questo tipo di
dinamiche, ma anche delle nuove opportunità di lavoro, di crescita
e di proporsi in maniera positiva sui vari mercati.
Presidente -
Il collega segretario Jordan si è prenotato,
ne ha facoltà.
Jordan (AV-VDA UNIE) -
Come anticipato dal collega
Chatrian e da chi mi ha preceduto, con la proposta di approvazione
di quest'importante documento di programmazione, seguendo
l'impostazione del Governo, della maggioranza, ma soprattutto
grazie al lavoro della Commissione consiliare e infine il confronto
odierno, oggi si definisce un quadro di principi, un quadro
metodologico, che costituisce il riferimento futuro per la gestione
di un complesso tema come quello della raccolta, della gestione,
del recupero e dello smaltimento dei rifiuti.
Come ricordato, il piano nasce come conseguenza di adeguamenti a
norme e a principi che discendono dalle direttive comunitarie in
tema ambientale, ma soprattutto, e questo ritengo che sia
importante, il piano nasce per indicare e definire l'impostazione
metodologica e di gestione del tema dei rifiuti, anche modificando,
integrando e soprattutto attualizzando quanto è stato fatto in
questi anni, grazie al fattivo contributo delle strutture regionali
competenti ma anche, come è già stato evidenziato precedentemente,
dal sistema degli enti locali che è protagonista in una parte del
servizio.
Il piano, come dicevo, definisce obiettivi, ma soprattutto
fornisce un'impostazione metodologica. Un'impostazione che è nel
rispetto delle norme e dei vincoli in tema ambientale, però è
un'impostazione che deve permetterci di raggiungere obiettivi
virtuosi, dal punto di vista del rispetto dell'ambiente, ma anche
soprattutto migliorando il sistema gestionale di raccolta, di
selezione e di smaltimento. Tutto questo va fatto ponendo
fortemente al centro il tema dell'economia circolare, la riduzione
della produzione dei rifiuti e il loro riutilizzo, e questo nel
rispetto dell'ambiente e delle risorse naturali, così come diceva
il collega Testolin. Questa è la logica consequenziale del
passaggio tra differenziare e smaltire, che era alla base dei
precedenti piani, e il ridurre la produzione, selezionare e
recuperare, così come è indicato in questo piano.
Il piano definisce obiettivi programmatori e di indirizzo,
pertanto - lo si diceva adesso - è necessario e occorre dare
attuazione a queste indicazioni, in modo che tutti gli attori
coinvolti agiscano in modo coordinato e ciascuno per le proprie
competenze. Anche attraverso le integrazioni che sono state
formulate dalla e attraverso la Commissione consiliare competente,
si potranno definire gli aspetti gestionali e più pratici di un
sistema di raccolta e di gestione dei rifiuti. Questo con una
modalità più attuale e più efficace rispetto a quanto è stato fatto
nel passato, valutando attentamente, uniformando le decisioni su
tutto il territorio regionale, quando sarà opportuno farlo, ma
anche sapendo in maniera intelligente salvaguardare le
particolarità del nostro territorio, quindi adattando - mi
riferisco soprattutto al sistema di raccolta - le migliori e più
efficaci modalità di gestione del servizio in termini di obiettivi
da raggiungere, di efficacia del servizio e di impatto economico ai
cittadini, che va giustamente, come è stato detto, controllato.
Il piano dedica molta attenzione, come è giusto che sia, al
contenuto del volume secondo e quarto, quelli relativi alla
gestione dei rifiuti speciali e all'individuazione delle aree
idonee per il trattamento di tali rifiuti. Una grande attenzione a
questo tema che è stata dedicata da parte dei gruppi politici e
consiliari della maggioranza, e non solo da un gruppo di
opposizione per il quale do atto, anche se non condivido totalmente
le idee politiche, del lavoro e del grande studio della collega
Minelli; un lavoro - lo ha detto prima - che ha permesso di
integrare il disegno di legge di approvazione che è in discussione
oggi con alcuni elementi, che sono presenti nella proposta di legge
45, da loro proposti. Ritengo doveroso aggiungere anche che una
grande attenzione a questo tema dei rifiuti speciali è stata data
dalle strutture tecniche regionali, che hanno dato un grosso
supporto nell'elaborazione del piano e nella discussione in
Commissione.
Un'attenzione, quella che dicevo, che si concretizza con
previsioni normative che devono essere legittime, e non solamente
ipotetiche, come qualcuno vorrebbe. Devono essere previsioni
normative pragmatiche e devono essere in grado di gestire e
codificare una problematica che oggettivamente è molto complessa.
Vi assicuro, colleghi, che noi autonomisti ci riconosciamo nei
valori di un sano, reale e pragmatico ambientalismo e nel rispetto
del nostro territorio. Questi elementi fanno parte dei nostri
ideali politici, così come sono convinto che questi valori siano
presenti in tutte le formazioni politiche della maggioranza e
dell'opposizione. Il rispetto dell'ambiente non è, pertanto,
primato di qualcuno, come si vorrebbe far credere. Non ci si
divide, come qualcuno continua a rappresentare, e lo fa ai fini di
propaganda politica poco seria, non ci si divide tra buoni e
cattivi su questo tema, non ci si divide tra chi sostiene di essere
il solo difensore del territorio valdostano e gli altri, noi, siamo
additati come poco rispettosi del nostro territorio. Non ci sto,
non ci stiamo!
Vedo invece, ed è un mio giudizio personale, una divisione
concettuale sui rifiuti speciali, divisione evidente tra chi si
arroga sui grandi "No", sui grandi "No nel mio giardino", così come
è indicato nella sindrome NIMBY, o su dei "No, non qui in Valle".
Interessante che si dica "Non qui in Valle" e non si dica nulla sul
fatto che molti rifiuti speciali devono andare fuori Valle, perché
qui non siamo attrezzati per gestirli; questo non è rispetto
dell'ambiente, mi sembra di no. Ci si divide, e non è corretto, tra
chi dice no e chi invece deve responsabilmente gestire una
problematica e trovare soluzioni che non sono facili, come dicevo
prima.
Quest'attività la stiamo facendo e stiamo facendo in modo che
quanto fatto nel passato, rispetto ad alcuni siti di smaltimento di
rifiuti che su tanti codici CER autorizzati, non si ripeta, e
questo piano va proprio in questa direzione. Il piano definisce
vincoli autorizzativi forti, impedendo possibili speculazioni sul
tema dei rifiuti. Vincoli che però, in modo responsabile, tengono
conto, come è giusto che sia, che sono necessarie le discariche
presenti sul territorio regionale e sono necessarie per raccogliere
rifiuti speciali o meno che il nostro territorio produce, che la
nostra economia produce.
Con il piano, e mi avvio alla conclusione, si affronta e si
codifica un tema complesso come quello delle discariche di Pompiod
e Chalamy, che oggettivamente hanno creato legittime preoccupazioni
e sulle quali sono state messe giustamente tutte le attenzioni del
caso, non solo da parte dei cittadini e dei Comuni in cui insistono
le discariche e dai diversi comitati, ma anche da noi e da tutta la
politica. Con questo piano si definiscono le basi normative che
permetteranno nei prossimi mesi di definire positivamente questa
vicenda, questo con tutto il rispetto per il territorio e per
l'ambiente.
Presidente -
Consigliere segretario Distort ne ha
facoltà.
Distort (LEGA VDA) -
Dobbiamo esprimere un giudizio sul
tema dei rifiuti, sia in ambito dei rifiuti urbani che in ambito
dei rifiuti da attività produttive e correlato al tema delle
discariche. L'argomento è di una complessità estrema, fondamentale,
a forte impatto, articolato e soprattutto urgente. Non vorrei
essere lapalissiano, ma è una premessa fondamentale, perché questo
giudizio va espresso dopo che abbiamo alle spalle quattro mesi di
lavoro in Commissione, ma che sommano solamente da trenta, al
massimo quaranta ore di approfondimento. Questo è soltanto un dato
e non vuole minimamente essere una critica al lavoro di
Commissione; lo sto dicendo guardando e indirizzandomi al
presidente di Commissione. È un dato che ci evidenzia l'importanza
di con quali armi noi, soprattutto noi forza di opposizione, ci
troviamo a formulare un giudizio di idee, di visione, su di uno tra
i temi più imponenti della vita della nostra regione.
Ma in definitiva è un po' il destino che caratterizza il tema
dei rifiuti, se pensiamo che nel 2012 la stragrande maggioranza
degli elettori ha partecipato al voto referendario contro il
pirogassificatore, sulla base fondamentalmente delle informazioni
diffuse dai populismi pseudo ambientalisti, per decidere su di una
scelta che incide profondamente sul piano che discutiamo oggi.
Sed sicut est
e, come diceva Huxley nel suo romanzo "Il
mondo nuovo", l'esperienza non è quello che accade a un uomo, ma è
ciò che un uomo fa con quello che accade. Così noi, come gruppo
Lega, con le armi conoscitive che abbiamo e gli approfondimenti che
chiaramente ci siamo autofinanziati, con la nostra visione di
amministrazione, di ambiente, di paesaggio, con la nostra
sensibilità per la terra in cui viviamo e verso la comunità che in
essa cresce, vive e lavora, esprimiamo le seguenti
considerazioni.
Volume primo, rifiuti urbani: fondamentalmente alcune
riflessioni. Il concepimento della visione del trattamento dei
rifiuti urbani è basato sulla differenziazione, che è a carico dei
singoli utenti, e noi ci affidiamo - di conseguenza - a due
elementi fondamentali: la buona volontà del singolo utente e la
capacità di ben differenziare. Già qui noi capiamo che abbiamo un
tema così delicato, così importante ed è un tema che noi mettiamo
"ostaggio" della buona volontà, ma non solo, anche della capacità
di saper fare della differenziazione corretta; questo è già un
punto debole. Un punto debole è il sistema di raccolta dei rifiuti,
come ha detto il collega Marquis lo ribadisco anch'io, abbiamo un
impatto ambientale e un impatto economico che si evidenzia con
l'impiego dei mezzi di trasporto, il personale che si deve pagare,
l'utilizzo del carburante, la manutenzione dei mezzi.
Un altro punto debole: Enval ha espresso chiaramente una bassa
qualità della differenziazione prodotta dai singoli cittadini e,
malgrado l'attività dei cittadini a monte e malgrado l'attività di
trattamento in impianto, la qualità del prodotto che emerge a fine
di tutto questo ciclo tendenzialmente è bassa. Questo fa sì che
Enval è costretta al ricompattamento nell'indifferenziato e alla
destinazione nella sezione di discarica, oppure al trasporto fuori
Valle presso le strutture di pirogassificazione esistenti. Questo,
oltre ad essere un paradosso ideologico, è un ulteriore costo che
si trasferisce sui cittadini. Tutto questo fa supporre un molto
probabile aumento degli importi di TARI a carico dei cittadini.
Tutto questo, in un contesto in cui i costi energetici sono
elevatissimi, viene da chiederci: quanto possiamo permetterci
questa soluzione?
L'ambiente, se lo si ama, lo si difende. Per difenderlo bisogna
dargli le armi e, c'è poco da fare, le armi per difendere
l'ambiente sono fondamentalmente basate su leggi di mercato, su
leva economica. Che ci piaccia o non ci piaccia noi dobbiamo saper
costruire un'economia basata sulla redditività delle attività,
compresa l'attività di smaltimento di utilizzo e trattamento dei
rifiuti.
Per quanto riguarda il secondo volume, i rifiuti speciali, si
tratta in grandi capitoli dei rifiuti inerti da demolizione e
scavo, rifiuti speciali suddivisi in pericolosi e non pericolosi.
Per i rifiuti inerti da demolizione, sempre nell'ambito di
osservazioni che noi vogliamo dare a titolo di contributo, abbiamo
fondamentalmente la presenza di strutture di discarica a livello
comunale, che raccolgono gli inerti da demolizione e da scavo. Sono
quei tipi di rifiuti che generano meno impatto ambientale,
soprattutto generano meno antipatia da parte dei comitati
antidiscarica; quindi potremmo dire tutto bene? Non è proprio così,
perché osserviamo che per quanto riguarda la disposizione e la
dislocazione degli impianti di discarica sul territorio regionale,
noi abbiamo una distribuzione poco equilibrata e poco strategica
rispetto al territorio: ci sono zone scoperte dai servizi; ci sono
dimensionamenti poco equilibrati e poco strategici rispetto alla
previsione di saturazione delle discariche; c'è una tendenza alla
limitazione e all'accettazione esclusiva dei materiali provenienti
da attività svolte all'interno dei comuni competenti alla discarica
stessa. Questi sono dei limiti e noi nel piano non troviamo una
risposta.
Rifiuti speciali, le due grandi famiglie: i non pericolosi
provengono da attività produttive, non sono assimilabili a semplici
rifiuti inerti, ma non posseggono al loro interno in assemblaggio
sostanze ritenute pericolose per l'ambiente. Il problema si pone
quando arriviamo ai rifiuti speciali pericolosi, sono quelli che
contengono al loro interno sostanze ritenute inquinanti e questi
rifiuti devono essere trattati per ridurne la pericolosità e
renderli innocui. Non sono mostri, sono rifiuti che vanno trattati.
Esistono tecnologie di trattamento: bisogna lavorare, continuare a
lavorare sotto questa linea, sulla linea dell'approfondimento
tecnologico.
Alcuni rifiuti speciali pericolosi sono amianto È del tutto
evidente, penso che asbestosi e tumore ai polmoni non siano fatti
assolutamente irrilevanti, e pensate che esiste un sistema di
trattamento che è stato concepito, è stato codificato, rientra
nelle prassi edilizie, per minimizzare l'impatto sulla salute di
tutte le strutture e degli elementi d'amianto che abbiamo nel
nostro territorio. Abbiamo anche la lana di roccia, abbiamo il
cartongesso, guaine impermeabilizzanti, vernici, materiale che non
ha superato l'esame di caratterizzazione, traversine ferroviarie,
materiali da brucio, barattoli, stracci, medicinali, sostanze
grasse. Capiamo che sono materiali provenienti dall'attività
quotidiana delle attività imprenditoriali.
Proprio in questo ambito si genera quello che ha definito il
collega Jordan, il NIMBY Factor: nessuno li vuole nel proprio
territorio, benché esistano - ripeto - tecniche e tecnologie di
trattamento perfettamente omologate dagli organi di monitoraggio
più accreditati. Quindi, alle tensioni prodotte dalle iniziative
popolari in questo settore che non giudico, di cui prendo atto,
prendo atto anche però che, a fronte di queste tensioni, il piano
non fornisce risposte o soluzioni alternative capaci di dirimere le
questioni. I comitati rimarranno scontenti, i cittadini rimarranno
preoccupati, i gestori degli impianti rimarranno con la spada di
Damocle di restrizioni o chiusure, preparando i loro avvocati alla
difesa e all'eventuale rivalsa verso la pubblica amministrazione
che tra l'altro, in caso di loro vittoria, dovrà sostenere dei
costi proveniente dai soldi pubblici. I conferitori dovranno
destreggiarsi per il conferimento di alcuni rifiuti, soprattutto
nell'ambito dell'edilizia, che prevede il trasporto di alcuni
materiali fuori Valle, in Piemonte, Lombardia e Liguria, con costi
che graveranno di conseguenza sui loro committenti.
All'assenza di queste risposte si aggiunge l'assenza di
indicazioni di misure efficaci, di mitigazione degli impatti
ambientali e paesaggistici delle discariche in genere, mentre
esiste una letteratura in ambito dell'ingegneria naturalistica,
della bioingegneria, dell'architettura paesaggistica, che tanto
avrebbe da suggerire, neutralizzando buona parte delle interferenze
tra le discariche e la popolazione e disinnescherebbe l'attività
dei comitati; tanto più in un territorio come il nostro a vocazione
turistica dove l'elemento bellezza non è un fatto e un vezzo
marginale, ma è un elemento sostanziale della nostra sostenibilità
economica.
Noi rimaniamo sconcertati da alcune prassi amministrative, e qui
dobbiamo fare una riflessione a livello amministrativo, perché c'è
una tendenza ostinata da parte di alcuni uffici, alcune strutture,
a chiedere ricorso al VIA per parti e operatività o per varianti
assolutamente non sostanziali. Io vi cito, a titolo
esemplificativo, il caso di una discarica in cui si è voluto
procedere con una modifica della viabilità interna per gestire
meglio, in maniera più razionale, la dislocazione dei differenti
materiali stoccati in discarica; una modifica alla viabilità
interna. La risposta dell'ufficio competente è stata
l'assoggettamento a valutazione di impatto ambientale. Allora ecco
che probabilmente l'ufficio teme di erogare pareri senza i dovuti
approfondimenti, probabilmente c'è un atteggiamento di accanimento;
io non voglio minimamente additare la questione a qualcuno, nella
maniera più assoluta, voglio semplicemente far emergere il tema.
Questo vuol dire che non c'è chiarezza, e se non c'è chiarezza,
vuol dire che questa chiarezza io non l'ho ritrovata sul piano.
Il volume terzo è dedicato alla bonifica delle aree inquinate e,
in sintesi, è un'evocazione del decreto legislativo 152 del 2006;
non lo sminuiscono, ma è solo per far breve questo intervento.
Il volume 4: aree idonee e non idonee. È chiaro che, per quanto
riguarda la localizzazione degli impianti, è del tutto evidente che
si definiscano regole per l'individuazione di aree idonee e non
idonee, con specifica dei fattori escludenti, fattori di
attenzione, tanto per le caratteristiche geomorfologiche quanto per
le diverse categorie di rischio idrogeologico e per le fasce di
rispetto riguardo alle attività antropiche, agricole paesaggistiche
e culturali. Un elemento che non compare, per quanto sia stato
ribadito che il piano abbia un carattere generale pianificatore,
però a un certo punto nella genericità si finisce poi per lasciare
una responsabilità enorme a chi segue: responsabilità enorme alla
Giunta che dovrà poi deliberare in approfondimento, responsabilità
agli enti competenti.
Un suggerimento potrebbe essere il fatto che certi rischi
idrogeologici esistenti, che collocano la parte di territorio in
zone ad alto rischio piuttosto che basso rischio, possano essere
risolti attraverso la messa in atto di misure di mitigazione del
rischio. Tra l'altro sono elencate, sono specificate facendo
ricorso sin dalla deliberazione della Giunta regionale 2939 del
2008: la possibilità di poter mettere in atto delle opere e degli
interventi di mitigazione; questo potrebbe permettere a certe aree
di passare da una zona, da una categoria di rischio alto a un
rischio più basso. Potrebbe essere un suggerimento, perché noi
quando facciamo critica, la nostra è sempre costruttiva. Potrebbe
essere messo in atto uno strumento leva, cioè far sì che si
consenta l'attività di impianto, di installazione di una struttura
di discarica, a fronte dell'attuazione di misure di contenimento di
questo rischio. È chiaro che l'azienda che impianterà la discarica
dovrà fare una valutazione di costi/benefici, ma è comunque una
possibilità che non è stata presa in considerazione.
Vorrei aggiungere altri due elementi di riflessione di carattere
propositivo. Nel disegno di legge 50 e più volte nel piano si fa
espressamente riferimento a un'attività di monitoraggio. L'articolo
4, come ha ben spiegato e introdotto il presidente Chatrian,
evidenzia un rapporto di monitoraggio intermedio predisposto dalla
struttura regionale competente in materia di rifiuti, in base al
quale il piano potrà essere aggiornato. Ma a nostro avviso è
necessario che tale attività di monitoraggio non si limiti agli
obiettivi e alle ricadute ambientali, ma anche un monitoraggio
sull'andamento dei costi dell'attività di gestione dei rifiuti
urbani e non, che ricadono direttamente o indirettamente sui
cittadini. Questo vuol dire mettere in atto una politica
imprenditoriale, sia a livello regionale, sia anche stimolare una
politica imprenditoriale a livello comunale. Per noi gruppo Lega il
contenimento del costo a carico del cittadino sulla filiera dei
rifiuti rimane un requisito imprescindibile! Così come rimane un
requisito imprescindibile la possibilità che le attività
imprenditoriali possano svolgere il loro lavoro sapendo dove andare
a conferire, come conferire, semplificare il più possibile
l'attività di conferimento dei materiali di risulta, perché per
amare l'ambiente bisogna difenderlo e per difenderlo bisogna dargli
le armi, e le armi continuano a essere leva economica.
Ultimo elemento di riflessione propositivo è che all'attività di
monitoraggio, e questo per noi è estremamente importante, sia
affiancata un'attività costante di ricerca e di sperimentazione dei
più recenti sistemi di gestione dei rifiuti, delle buone pratiche,
dell'aggiornamento delle tecniche e delle tecnologie prodotte dal
mercato. Accenno soltanto che esiste il sistema ArrowBio, di
concezione israeliana, per il trattamento altamente efficiente
della differenziazione dei rifiuti: arrivano i rifiuti
indifferenziati nell'ambito delle strutture di accoglienza e questi
rifiuti vengono trattati con dei sistemi con un costo estremamente
basso ed un livello di qualità del rifiuto differenziato in fase
finale estremamente alto. Esiste la tecnologia basata sulla
cogenerazione, che non è né più né meno che la tecnologia in
qualche modo parente della pirogassificazione; ha fatto passi
avanti enormi. Noi abbiamo impianti che possono essere utilizzati a
livello domestico paradossalmente e dobbiamo pensare ad avere una
visione. Come ha detto il collega Marquis, avere una visione in
questo senso, avere la capacità e il coraggio di mettere in
discussione delle posizioni prese nel passato, semplicemente per il
fatto che la tecnologia si è evoluta e questa deve essere, come
appunto deve essere la tecnologia, al servizio dell'uomo e di una
società. Questo approfondimento, attività di ricerca e
sperimentazione, deve essere in sinergia con altre attività
territoriali, nazionali ed extra nazionali, atenei, istituti di
ricerca, associazioni di categoria, aziende di settore.
Si tratta di proposte generali che non abbiamo voluto ridurre
alla dimensione di emendamenti, perché queste nostre idee non
costituiscono dei semplici correttivi, ma esprimono i caratteri
della nostra visione. È proprio con questa visione che continuerà
il nostro impegno nello sforzo continuo di approfondimento e di
miglioramento del funzionamento dei processi descritti,
nell'interesse del nostro territorio e della sua comunità. Questo
ci fa dire che forse è il caso di cambiare passo, forse questo
cambiamento di passo potrebbe essere l'unica efficace misura per il
futuro.
Per tutte queste riflessioni, anticipo già la dichiarazione di
voto: noi come gruppo Lega ci asterremo dall'approvazione del
disegno di legge 50 e del piano ad esso collegato, così come per la
proposta di legge 45, che non esaurisce le nostre perplessità sopra
elencate.
Presidente -
Vista l'ora, mancano dieci minuti alle una,
per non comprimere gli interventi, vi propongo di sospendere e
riprendere alle ore 15:00. Non vedo obiezioni, chiudiamo i lavori
della mattinata.
---
La seduta termina alle ore 12:49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK