Consiglio Regionale della Valle d'Aosta - Oggetto del Consiglio n. 3339 del 22 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SANITÀ VETERINARIA E ZOOTECNIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3339 del 22 febbraio 2024 - Resoconto
OGGETTO N. 3339/XVI - Interpellanza: "Verifica sull'idoneità
del canile/gattile regionale per il ricovero di diverse tipologie
di animali".
Marguerettaz (Presidente) -
Possiamo ricominciare i
lavori. Punto n. 48 all'ordine del giorno. Per la presentazione, la
parola al vicepresidente Sammaritani.
Sammaritani (LEGA VDA) -
Oggi torniamo sul tema degli
animali da affezione, in particolare su alcuni passaggi e alcune
disposizioni della legge 37/2010, che appunto regolamenta nella
nostra regione la tutela e il corretto trattamento degli animali di
affezione. Per questo nel corpo dell'interpellanza che adesso andrò
un pochino a leggere ho fatto alcuni richiami e alcuni passaggi
agli articoli testuali della legge che magari sono un piccolo
ripasso per tutti, anche per chi sta fuori di qua e a volte propone
anche delle domande sulla custodia e la tutela di questi
animali.
L'articolo 1, che parla delle finalità di questa normativa,
dice: "La Regione Valle d'Aosta con questa norma promuove la tutela
e la presenza nel proprio territorio degli animali di affezione..."
ed elenca poi tutta una serie di principi e di scopi precisi che
sono: "favorire il rispetto verso gli animali e la corretta
convivenza tra uomo e animali di affezione domestici; promuovere il
valore educativo e culturale di un corretto rapporto con gli
animali di affezione e poi ancora - ce ne sono altri ma li
tralascio naturalmente - la tutela della salute pubblica e
l'ambiente attraverso la prevenzione del randagismo e la promozione
di un corretto trattamento degli animali di affezione
domestici".
Nell'articolo 2 si danno le definizioni, cioè cosa sono questi
animali domestici: "Gli animali di affezione domestici sono gli
animali che stabilmente o occasionalmente convivono con l'uomo
nella o presso la sua abitazione, appartenenti a specie mantenute
per compagnia o per diporto...".
Ancora l'articolo 3 parla delle limitazioni alla detenzione di
animali, cioè dice: "È vietato detenere animali di affezione
domestici in numero e condizioni tali da pregiudicare la loro
salute e il loro benessere...".
Poi ancora l'articolo 10 si concentra proprio sul mantenimento
degli animali e dice espressamente e prevede che "Chiunque possegga
o detenga animali di affezione domestici, in caso di sopravvenuta
impossibilità al mantenimento, possa richiedere ai servizi
veterinari e all'Azienda USL, indicando i motivi che ne impediscono
la detenzione, l'autorizzazione a consegnare gli animali al
canile/gattile regionale o altre strutture in grado di accoglierli,
oppure rivolgersi a enti o ad associazioni zoofile, animaliste e
protezioniste per la ricerca di un nuovo proprietario. Le spese per
il mantenimento e i trattamenti sanitari in questi casi, compresa
l'eventuale sterilizzazione, sono a carico del proprietario o del
detentore fino al momento dell'eventuale adozione". Poi ancora che
"I cuccioli nati da cucciolate indesiderate, terminato il normale
periodo di allattamento e svezzamento, possono essere ceduti al
canile/gattile regionale o ad altre strutture in grado di
accoglierli, oppure enti o associazioni zoofile, animaliste e
protezioniste - come dicevamo già prima - che provvedono alla loro
successiva sistemazione...". Il comma 3, sempre di quest'articolo
10, prevede: "In caso di mancanza di posti disponibili nel canile
regionale, il servizio veterinario provvede alla diversa
sistemazione dell'animale in strutture che ne garantiscano comunque
un'adeguata condizione di vita".
Queste regole prevedono come si debbano mantenere, curare questi
animali e quali accorgimenti occorre tenere nei casi in cui ci
siano delle cucciolate indesiderate oppure sopravvengano delle
condizioni per cui il proprietario o il detentore non possa più
garantire adeguate condizioni a questi animali. Ci si deve appunto
attenere a queste regole, nel senso che ci si deve appoggiare al
canile/gattile oppure ad altre associazioni e poi ancora prevedono
che sia l'Azienda USL e il servizio veterinario dell'Azienda USL a
cercare la sistemazione dell'animale laddove esso possa essere
adeguatamente seguito. In considerazione di queste regole... credo
che tutti noi sappiamo che gli animali di affezione sono sempre più
numerosi, ma non soltanto cani e gatti, che sono le specie più
classicamente detenute dalle famiglie e ancora adesso in stragrande
maggioranza, ma ci sono anche animali di altro tipo: per esempio,
pesci, piccoli volatili che anche questi già erano abbastanza
diffusi, addirittura poi conigli da compagnia, furetti, cincillà,
animali anche di diverse dimensioni e con caratteristiche
particolari molto meno diffuse e anche con meno mercato, nel senso
che se c'è criticità nell'affidare questi animali, si fa un pochino
più fatica a sistemarli.
Prendendo atto del fatto che alcune segnalazioni che ci sono
pervenute dicono che il canile/gattile non sarebbe dotato di
adeguate strutture alla cura di animali da compagnia diversi da
quelli classici, cioè dai cani e gatti, interpelliamo il Governo
per conoscere: "se le strutture e i servizi del canile/gattile
regionale siano adeguati al ricovero e alla cura di animali di
affezione diversi da cani e gatti; in caso di risposta negativa, se
sia intendimento del Governo regionale di adeguare le predette
strutture e la loro organizzazione al fine di consentire di
estendere i servizi di cura e ricovero degli animali di affezione
anche a specie diverse da cani e gatti".
Presidente -
Per la risposta, la parola all'assessore
Marzi.
Marzi (SA) -
Come facilmente poteva immaginare, le
strutture e i servizi del canile/gattile regionali non sono
adeguate al ricovero di animali diversi da cani e gatti.
L'Amministrazione regionale da anni infatti è impegnata nel
migliorare le condizioni di benessere dei cani e dei gatti ospitati
presso il canile ma, come vedremo dopo, per motivi di natura più
che altro sanitaria. Dal 2015 ad oggi significativi investimenti
dedicati alla struttura ammontano a circa 680 mila euro. Tra lavori
realizzati e in corso di realizzazione vi sono una nuova struttura
prefabbricata con area di sgambamento dedicata all'area di
accoglienza, nuovi spogliatoi e servizi per il personale dipendente
e volontario, riqualificazione edile, impiantistica e adeguamento
della pavimentazione esterna.
Il canile/gattile regionale è previsto e disciplinato dalla
legge 281/1991, cioè la legge quadro in materia di animali di
affezione e prevenzione del randagismo. Tale legge, oltre a
promuovere e disciplinare la tutela degli animali di affezione e la
lotta al randagismo, favorendo la corretta convivenza tra uomo e
animale, ha la finalità di tutelare la salute pubblica e
l'ambiente, con il controllo di cani e gatti per questioni
sanitarie. A livello regionale inoltre la materia è disciplinata
anche, come da lei richiamato, dalla legge regionale 37/2010 che
nasce con l'intento di fornire indirizzi chiari sulla tutela degli
animali di affezione. La legge è incentrata sulla responsabilità in
capo ai detentori di animali di affezione, incentivandone il
possesso consapevole e contrastando l'abbandono degli stessi.
All'articolo 24, canile regionale, sono descritte le competenze
della struttura pubblica, evidenziando che tra le varie funzioni
svolte dal canile/gattile regionale vi è quella relativa
all'assistenza a cani e gatti ritrovati vaganti sul territorio,
quindi senza proprietario. In questi casi gli animali di affezione
sono sottoposti a vigilanza per la prevenzione della zoonosi, cioè
delle malattie trasmissibili tra uomo e animale e viceversa e per
la profilassi delle malattie infettive e parassitarie. Vengono
quindi ricoverati nel canile/gattile sanitario e sono trasferiti
nel canile/gattile rifugio solo dopo che è stato completato il
protocollo sanitario di cui sopra. Il canile/gattile regionale
comprende quindi la struttura sanitaria e la struttura di rifugio.
Queste strutture, come previsto dalla normativa nazionale e
regionale, devono garantire le buone condizioni di vita per gli
animali e il rispetto delle norme igienico-sanitarie; sono quindi
sottoposti al controllo sanitario del servizio veterinario
dell'Azienda USL. Il canile/gattile inoltre ha la funzione di
detenere temporaneamente i cani e i gatti sottoposti a sequestro
dall'Autorità giudiziaria o di proprietà di persone che versano in
situazioni di disagio, certificati ovviamente dalle politiche
sociali, che sono quindi impossibilitati a occuparsene.
Nonostante dai primi anni Novanta la concezione di animale da
compagnia si sia evoluta ad altre specie, oltre a cani e gatti,
come da lei richiamato, non si ritiene che la finalità del
canile/gattile regionale, come struttura pubblica, sia quella di
ricovero e cura di animale oltre alle specie già previste.
Evidenziamo che nei casi di necessità, pur non ospitando il
canile/gattile altre specie di animali, il Corpo forestale, gli
Enti e le Istituzioni si sono sempre impegnati per dare le risposte
necessarie, anche mettendo a disposizione spazi per il ricovero
temporaneo, qualora necessario. È possibile da parte di
associazioni animaliste private realizzare rifugi per animali,
previo parere autorizzativo dell'Azienda USL che valuterà i
requisiti strutturali e le capacità gestionale dei detentori degli
animali da compagnia che saranno ospitati nei rifugi stessi.
Presidente -
Per la replica, la parola al vicepresidente
Sammaritani.
Sammaritani (LEGA VDA) -
Grazie Assessore per la
risposta, devo dire non soddisfacente naturalmente sotto il profilo
di una certa visione del rapporto uomo-animale, soprattutto animale
domestico o di affezione, perché davvero è una risposta molto
burocratica, e questo me lo potevo anche aspettare, però è un po'
quella classica risposta per cui la burocrazia ci dice: "Ci sono le
norme, ci sono le cose, abbiamo fatto questo, ma poi arrangiati".
Non può essere così perché è vero che l'atteggiamento e la
mentalità passata, peraltro anche nella risposta c'è qualche
traccia di evoluzione del pensiero, però una volta era la tutela
delle persone, la tutela della salute, evitare il randagismo, cioè
evitare quindi che i cani e i gatti randagi potessero diffondere
malattie ed epidemie. Questo va bene, chiaramente c'è stata una
grande evoluzione da allora ad oggi su questo campo e sappiamo
benissimo peraltro che la legge 37/2010 di cui parlavamo prima dà
atto e ha dei principi molto importanti a proposito della
promozione della tutela in presenza degli animali domestici e quale
sia la funzione degli animali domestici. Peraltro vi è un
passaggio, per esempio, che non ho fatto per brevità prima,
l'articolo 1 sulle finalità alla lettera b), ci dice - e questo
l'ho citato -: "promuove a valore educativo e culturale di un
corretto rapporto con gli animali di affezione - ho tralasciato
l'aspetto però adesso mi corre l'obbligo di sottolinearlo - anche
in relazione alle potenzialità assistenziali e terapeutiche dello
stesso". L'abbiamo capito da tempo ormai che l'animale di affezione
ha una funzione anche terapeutica, ha una funzione di aiuto e di
guarigione addirittura a volte, soprattutto per certe fasce deboli,
tant'è che ci sono progetti relativi agli animali che possono
essere portati in ospedale, fatti entrare anche in strutture
sanitarie come le RSA, eccetera , cosa su cui devo dire per adesso
- mi riserverò poi di farlo magari con altre iniziative - siamo
molto indietro in Valle d'Aosta e questo non è sicuramente un bel
segnale, un bel indicatore.
Passare dalla mentalità del prevenire il randagismo, gli aspetti
sanitari, la profilassi, eccetera, benissimo, questo è importante,
ma ormai l'evoluzione è andata molto più avanti, gli animali di
affezione hanno una funzione diversa e una diffusione particolare,
quindi non si può pensare di avere le leggi ma poi di non dare
adeguate strutture, non realizzare adeguate strutture che possano
dare esecuzione ai principi di queste leggi, perché la legge è
nostra, la legge 281/1991 è nazionale, la legge 37/2010 ne coglie i
principi e li enuclea in modo molto evoluto e anche molto
interessante, ma poi non abbiamo gli strumenti per dare attuazione
a questi principi, che rimangono quindi delle dichiarazioni di
principio. Se uno invece che un cane o un gatto ha un coniglio, per
esempio, non si può rivolgere al canile/gattile perché gli
rispondono che non abbiamo le strutture adeguate. Questo non è un
segnale buono per una società evoluta, perché se le disposizioni di
legge, i riconoscimenti legislativi ci sono, bisogna poi avere
anche gli strumenti attuativi per dare risposte ai cittadini e in
questi casi è evidente che le segnalazioni che ci sono pervenute
sono corrette, perché se c'è un cane abbandonato o maltrattato o un
gatto maltrattato e abbandonato, meno male che ci sono delle
strutture come il canile e gattile; se c'è un coniglio che è nelle
stesse condizioni, ed è già successo, o piuttosto un ermellino o un
cincillà, qualsiasi altro animale che possa essere in qualche modo
detenuto da famiglie e da persone, questa soluzione non c'è e si
deve far ricorso al volontariato o alla buona volontà di qualche
cittadino che si sostituisce alla Pubblica Amministrazione. Questo
non va bene perché in una società evoluta, in una società come
quella che noi pretendiamo di rappresentare questo fatto non è un
fatto positivo. Nella risposta non mi è sembrato di cogliere un
atteggiamento costruttivo, quindi credo che questo capitolo,
purtroppo, dovrà essere nuovamente trattato in quest'aula in
futuro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK