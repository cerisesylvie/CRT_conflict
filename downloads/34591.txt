Consiglio Regionale della Valle d'Aosta - Oggetto del Consiglio n. 2343 del 4 aprile 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2343 del 4 aprile 2012 - Resoconto
OGGETTO N. 2343/XIII - Interpellanza: "Destinazione del
patrimonio in dotazione alla struttura regionale che gestiva i
cantieri idraulico-forestali".
Interpellanza
Preso atto della scelta di accantonare l'esperienza della
Società dei Servizi S.p.a. per quanto riguarda la gestione dei
cantieri idraulico-forestali;
Considerato che attraverso la legge finanziaria regionale
2011 si è stabilito di esternalizzare la gestione di buona parte
dei lavori eseguiti attraverso tali cantieri;
Appreso che le strutture regionali competenti stanno
procedendo ad affidare i relativi lavori ed i servizi ad imprese
private;
Tenuto conto che negli anni l'Amministrazione ha investito
notevoli risorse economiche per l'acquisto di mezzi meccanici e
attrezzatura di vario genere data in dotazione alla competente
struttura regionale;
tutto ciò premesso, i sottoscritti Consiglieri
regionali
Interpellano
l'Assessore competente per conoscere:
1) se esiste un inventario dei mezzi e delle attrezzature
citati nelle premesse, qual è il loro valore globale;
2) quali sono le intenzioni del Governo regionale in merito
alla destinazione di tale patrimonio.
F.to: Chatrian - Louvin
Presidente
- La parola al Vicepresidente Chatrian.
Chatrian (ALPE)
- Grazie Presidente.
Nell'ottobre 2011 il Governo ha deciso di accantonare
l'esperienza della Società dei Servizi tramite una società di
scopo; successivamente, in fase di finanziaria regionale nel 2011,
si è stabilito di esternalizzare la gestione di buona parte dei
lavori eseguiti attraverso tali cantieri. In questo momento le
strutture regionali stanno procedendo all'affidamento dei relativi
lavori e servizi ad imprese private. Avevo presentato un'altra
iniziativa (poi trasformata in richiesta dati dall'articolo 116)
per avere, in primo luogo, il quadro della situazione operativa di
inizio lavori e soprattutto delle procedure che sono state messe in
campo in questi mesi; secondariamente, per conoscere gli
intendimenti del Governo regionale in merito alla destinazione di
tutto il patrimonio legato all'attrezzatura, ai mezzi meccanici di
vario genere che in questo momento sono ancora in dotazione del
sistema pubblico.
L'obiettivo è quindi quello di sapere cosa è stato fatto ad
oggi, cosa intendete fare, in che maniera intendete utilizzare il
materiale di proprietà pubblica, anche perché nel mese di novembre,
in un'altra risposta, ci era stata fornita questa indicazione:
"per quanto riguarda l'utilizzo del parco macchine, delle
attrezzature e dei magazzini in dotazione del settore cantieristico
è previsto un piccolo riutilizzo parziale e molto ridotto dei
medesimi, in quanto legato alle attività che rimangono in
essere"
. Questa era la risposta che l'Assessore aveva dato in
aula, a novembre 2011. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Molto brevemente, per dire che tutti i mezzi e le attrezzature
in dotazione alle varie strutture del Dipartimento risorse naturali
sono regolarmente inventariati. Il valore complessivo, dovendo
valutare una moltitudine di mezzi operativi ed attrezzature
acquistate in periodi diversi, aventi età differenti ed usura non
omogenea, è di difficile determinazione. Una stima presunta può
attestarsi tra i 2.500.000 ed i 3.000.000 di euro, mentre una
precisa potrà essere fatta in caso di alienazione, anche parziale,
di tali beni.
Per quel che riguarda l'attuale forza lavoro ancora in capo
all'Assessorato, consistente in 80 operai forestali a tempo
indeterminato, che costituiscono oltre il 10 percento della forza
lavoro degli operai a tempo determinato, ossia i 660 della
graduatoria, necessita solo in parte delle attrezzature e dei
mezzi, come avevo detto in occasione di un'interrogazione o
interpellanza precedente.
È importante dire che prima di procedere ad un'eventuale
alienazione sulla base dei nuovi indirizzi per quel che riguarda la
gestione del settore, che vede in questi giorni gli affidamenti dei
primi lavori attraverso gli appalti verso l'esternalizzazione,
prima di procedere ad un'eventuale alienazione parziale tramite
aste o lotti omogenei, l'Amministrazione potrebbe destinare una
parte dei mezzi e delle attrezzature ad altre strutture regionali
che ne necessitano, quindi Protezione civile, Lavori pubblici,
Vigili del fuoco: questo evidentemente chiede un'indagine che, in
tal senso, è prevista ed è in parte iniziata.
Presidente
- La parola al Vicepresidente Chatrian.
Chatrian (ALPE)
- Assessore, come lei ha ben capito,
l'obiettivo era di avere notizia. Va benissimo la cifra presunta
che ci ha dato, non volevamo assolutamente entrare nel dettaglio;
registriamo positivamente il fatto che ci sia un inventario di
tutto. Sul valore globale l'obiettivo era solo di conoscere la
cifra in generale.
Devo dire che siamo sbalorditi dalla risposta che ci ha dato su
questo tema! Lei ci ha detto che è iniziata la riorganizzazione
interna per vedere se altre strutture regionali potranno utilizzare
queste attrezzature e questi mezzi meccanici; però, sei mesi fa,
non l'altro ieri, avete deciso di esternalizzare tutti questi
cantieri. Prima forse mi sono sbagliato nella premessa parlando di
società di scopo, mi scuso, parlavo di Società dei Servizi,
Presidente, mi scusi l'errore...
(interruzione del Presidente della Regione, fuori
microfono)
...ho fatto solo una premessa: l'anno scorso avevate deciso di
creare questo contenitore tramite la Società dei Servizi e
quest'anno avete deciso di esternalizzare il tutto!
Assessore, rimango veramente basito dalle sue "non risposte",
nessuna volontà di trovare delle soluzioni alternative, è un
patrimonio di circa 2.500.000/3.000.000 di euro! Cioè la scelta è
stata fatta dal punto di vista politico? Ma per favore! Allora date
gambe anche ad una ristrutturazione per quanto riguarda il
patrimonio esistente pubblico, stiamo parlando di risorse
pubbliche, e di tante risorse pubbliche! Avete deciso una strada,
cercate di dare corso anche al riutilizzo o all'alienazione in
tempi brevi, Presidente! Avete deciso questa esternalizzazione a
settembre-ottobre 2011, poi approvata nei vari atti amministrativi
a dicembre 2011, siamo ad aprile 2012, l'Assessore dice che il 10
percento rimane in capo all'Amministrazione come cantieri, ma cosa
ne fate dell'altro 90 percento? Lei dice che state vedendo di
riorganizzare con le altre strutture, ma è possibile utilizzare
così un patrimonio pubblico di attrezzature ed avere idee più
chiare, e dare corso eventualmente a delle scelte! Avete deciso di
esternalizzare questi cantieri, noi "non eravamo" e "non siamo"
tuttora d'accordo, quanto meno cercate di utilizzare al meglio
tutto quello che è denaro pubblico e proprietà pubblica!
L'obiettivo di questa iniziativa era di sollecitare, di
pungolare per muovere un po' la classifica. Assessore, la risposta
invece è: "vediamo, stiamo rivedendo, stiamo cercando di
organizzare...ma stiamo parlando di centinaia e centinaia di
migliaia di euro, di denaro pubblico, e, come sovente in questi
quattro anni, da lei non solo non abbiamo risposte, ma abbiamo
quella superficialità, non solo dei nostri quesiti, ma neppure
della gestione pubblica in questo momento! Veramente grande
rammarico, siamo sempre più sbalorditi, le assicuro!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK