Consiglio Regionale della Valle d'Aosta - Oggetto del Consiglio n. 1209 del 26 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1209 del 26 gennaio 2022 - Resoconto
OGGETTO N. 1209/XVI - Interpellanze: "Intendimenti in merito
al mantenimento della concessione relativa ad una centrale
idroelettrica a Valgrisenche" e "Intendimenti in ordine ai quesiti
posti da Legambiente Valle d'Aosta sulla realizzazione di una
centrale idroelettrica in Comune di Valgrisenche".
Bertin (Presidente) -
I punti n. 28 e 29 dell'ordine del
giorno sono rinviati al prossimo Consiglio. Ricordo che i punti n.
30 e 31 sono affrontati congiuntamente. Pertanto due illustrazioni,
una risposta e due repliche. Per l'illustrazione la consigliera
Minelli.
Minelli (PCP) -
Abbiamo formulato quest'interpellanza in
seguito alla lettera del circolo di Legambiente Valle d'Aosta in
data 8 gennaio 2022, indirizzata a tutti i consiglieri regionali e
relativa al progetto di realizzazione di una centrale idroelettrica
a Valgrisenche con derivazione dal torrente Grande Alpe e dalla
Dora di Valgrisenche, più nota come torrente Vaudet, con centrale
in località Fornet, con una subconcessione rilasciata alla società
Le Chatelet con decreto del Presidente della Regione n. 254 del 5
giugno 2013.
Si tratta di un impianto della potenza media nominale annua
complessiva di 3351 kW che comporta un notevole impatto ambientale:
sia per le grandi opere di sbancamento dovute alla costruzione
della centrale che sorgerebbe sulle rive del lago Beauregard, sia
per le condotte forzate che dovranno congiungere nella parte alta,
in quota, i due torrenti, che ovviamente più si sale più divergono
e quindi la galleria diventa più importante e sarebbe di grandi
dimensioni, della lunghezza di un chilometro e più, per poi
scendere fino al lago; sia per l'impatto per la sistemazione degli
inerti estratti dalla galleria: si calcolano circa 70 mila metri
cubi. Tutto questo sul fragile territorio dell'alta Valle a monte
del lago, con dei potenziali rischi idrogeologici non indifferenti
e con un impatto paesaggistico pesante. Tra l'altro occorre
rilevare che in quella zona ci sono già altri impianti simili e che
le acque dei torrenti del territorio sono ampiamente sfruttate.
Il progetto è stato valutato con una delibera di Giunta
regionale, la 1394 del 2010, ai sensi della legge regionale di
valutazione di impatto ambientale, la legge 14 del 1999. Poi negli
anni la Regione si è dotata di un'altra legge, che è la 12 del
2009, per la quale però c'è una disposizione secondo cui i progetti
in corso di esame alla data dell'entrata in vigore di quella legge
del 2009 non sono soggetti alle nuove prescrizioni, ma a quelle
precedenti. In sostanza, per quei progetti si andava in deroga alla
legge 12 del 2009. Il provvedimento del 2010 è stato prorogato a
parziale sanatoria, con un'altra delibera di Giunta, la 77 del
2016, ed è a oggi scaduto. Ugualmente risulta scaduta
l'autorizzazione unica rilasciata in base al decreto legislativo
387 del 2003 con un provvedimento dirigenziale; nella mia
interpellanza c'è un errore: non è il 2446 ma il 2445 del giugno
del 2016. L'autorizzazione è scaduta perché ha una durata
quinquennale.
L'impianto, ai sensi delle norme che sono poi intervenute nel
tempo a tutela dei corsi d'acqua, e mi riferisco in particolare ai
decreti ministeriali del 2017, il n. 29 e n. 30, non potrebbe più
essere realizzato in quanto interessa dei corpi idrici iniziali, i
cosiddetti
headwaters
, di elevata qualità ambientale. Più
precisamente, secondo i due decreti nazionali, il 29 e il 30 che
recepiscono la normativa europea, non si può derivare a scopo
idroelettrico le cosiddette teste dei corsi d'acqua, le testate dei
corsi d'acqua allo stato naturale, quelli considerati di
qualità.
La società titolare della concessione, Le Chatelet, che è di
proprietà per l'80 percento del Comune di Valgrisenche e per il
restante 20 percento di una società privata, è oggi in difficoltà
per diversi motivi, tra cui i costi per la realizzazione del
progetto, le posizioni che sono emerse anche in contrasto al
progetto stesso nella popolazione locale. Fino a oggi non si è dato
corso all'opera, perché il Comune, che come ho detto è socio di
maggioranza, non aveva la disponibilità necessaria, però non
intendeva neppure cedere le sue quote e tutto si è bloccato.
Recentemente però, la richiesta generale che è stata fatta a tutti
gli enti da parte della Corte dei conti di razionalizzare la
partecipazione nelle società, l'incertezza dei certificati verdi,
la durata residua di quella concessione e la richiesta poi ai
Comuni di versare i canoni alla Regione e al BIM, ha portato il
Consiglio comunale riunitosi ancora a fine dicembre a pensare di
vendere le sue quote.
Alla luce di quello che è stato esposto, poniamo alcune domande,
in particolare se la Regione intenda riproporre il progetto alla
valutazione di impatto ambientale, considerato che la VIA è già
scaduta due volte e che anche l'autorizzazione unica è scaduta e
l'opera non è ancora iniziata. In secondo luogo, se la Regione
intenda far rispettare le norme di tutela dei corpi idrici che sono
entrate in vigore nel 2017 e se intenda valutare la validità di
quell'opera dal punto di vista dell'interesse pubblico prevalente
ma aggiornato ai tempi attuali. Infine, se è intenzione della
Regione concedere il
nulla osta
nel caso in cui dovesse
esserci, come pare, un cambio di titolarità della concessione.
Presidente -
Per l'illustrazione, la consigliera
Spelgatti a cui passo la parola.
Spelgatti (LEGA VDA) -
Il contenuto della nostra
interpellanza è il medesimo rispetto a quello illustrato dalla
consigliera Minelli e nasce proprio da questa lettera che abbiamo
ricevuto tutti da Legambiente. Io riporto esattamente il testo
della lettera, perché è molto chiaro e soprattutto emergono una
quantità di quesiti estremamente importanti a cui la Giunta deve
dare comunque una risposta, per cercare di capire in quale
direzione voglia andare.
"Egregi amministratori comunali e regionali, abbiamo appreso
della difficile situazione in cui si trova l'amministrazione
comunale di Valgrisenche e deve decidere sull'opportunità di
realizzare un progetto di centrale idroelettrica sul proprio
territorio, che comporta un impatto ambientale ed economico
pesantissimo per la propria comunità. Ricordiamo che il progetto di
realizzazione di una centrale a monte della diga di Beauregard, con
derivazione dai torrenti di Dora di Vaudet e di Grande Alpe,
progetto già autorizzato in capo alla società Le Chatelet di
proprietà del Comune all'80 percento e della ditta Ronc al 20
percento, resta da anni in sospeso per vicende varie legate alle
difficoltà economiche di realizzazione, ma anche per l'opposizione
al progetto da parte dei cittadini preoccupati degli enormi impatti
ambientali e dei costi economici che l'opera comporta.
La centrale di grande potenza, 4000 kW, sottrarrebbe le acque
dei due torrenti che, partendo in quota ai piedi dei ghiacciai
dell'alta Valgrisenche, affluiscono al lago formato dalla diga di
Beauregard. Un terzo torrente, di minore portata, che contribuisce
a formare il lago, il torrente Mont Forciaz, è già stato derivato a
servizio di una centrale di Eaux Valdôtaines.
Con la realizzazione di quest'ulteriore centrale, tutti i
torrenti presenti a monte del lago sarebbero drasticamente ridotti
nelle portate e perderebbero sia la cascata di Surier che lo
spettacolo delle acque spumeggianti che accompagnano i percorsi
escursionistici che risalgono al Col du Mont da una parte e al
rifugio Bezzi dall'altra. I lavori enormi di sbancamento e
cantierizzazione per la realizzazione di una galleria in alta
quota, che dovrebbero congiungere le sorgenti dei due torrenti in
un'unica vasca di carico, per la posa delle condotte forzate fino
al lago, per la costruzione della centrale sulle rive del lago e,
non ultimo, per la sistemazione di una quantità ingente di
materiali inerti estratti della galleria, stimati in circa 70 mila
metri cubi, avrebbero conseguenze devastanti sul fragile territorio
di tutta la vallata a monte del capoluogo di Valgrisenche. Tutta
l'economia turistica della località ne risentirebbe per anni e in
parte per sempre.
Sappiamo che la decisione sulla realizzazione o meno dell'opera
è ora in capo all'amministrazione comunale e crediamo che da questa
decisione dipenderà buona parte del futuro dei
valgriseins
.
Ci sentiamo quindi di dover rivolgere un appello al Sindaco, ma
anche di sollecitare una riflessione da parte dell'Amministrazione
regionale che, sull'uso delle acque, ha competenza primaria e che
sulla realizzazione di questo progetto ha delle responsabilità non
indifferenti. Al Sindaco di Valgrisenche e al Consiglio comunale
chiediamo, visto l'
empasse
in cui si trova l'amministrazione
nel dover decidere se realizzare il progetto o permettere ad altri
di realizzare il progetto o se chiudere la società partecipata, di
voler considerare gli enormi impatti ambientali, i costi economici
che l'opera comporta e di valutare l'interesse pubblico prevalente
per gli abitanti della vallata.
Si tratta di decidere quali siano le priorità, alla luce anche
delle trasformazioni economiche in atto. La necessità di perseguire
uno sviluppo economico sempre più rispettoso dell'ambiente e delle
emergenze climatiche che si prospettano proprio a partire dalla
riduzione e arretramento dei ghiacciai alpini. Di voler considerare
il fatto che in questo momento vendere le proprie quote significa
per l'amministrazione perdere il controllo sul proprio territorio e
consegnare la possibilità di stravolgere il territorio comunale a
una qualche ditta esterna, che avrà l'unico scopo di incrementare
il proprio profitto a danno dell'ambiente e degli interessi della
popolazione locale. Di valutare se la produzione regionale di
energia idroelettrica non sia già più che sufficiente per le
esigenze della nostra regione e soprattutto se la Valgrisenche non
abbia già garantito il suo apporto e il suo sacrificio in questa
direzione. Di voler decidere con lungimiranza sul futuro della
propria località e dei suoi concittadini.
Alla Giunta regionale, invece, vogliamo segnalare certi
disfunzionamenti della macchina amministrativa che hanno pesato su
questo progetto, come su tanti altri. L'iter di approvazione dei
progetti previsti a livello regionale inizia con il rilascio della
concessione come primo atto e prevede che il concessionario sia
tenuto fin da subito a pagare i canoni, anche se l'impianto non è
ancora autorizzato e né tantomeno realizzato, anche se si scoprirà
magari dieci anni dopo che non è realizzabile. Dei tanti progetti
che sono stati concessionati negli anni passati, sessantacinque
solo tra il 2013 e il 2021, molti non sono stati ancora realizzati;
ciò è dovuto in parte al fatto che era sufficiente presentare un
progetto preliminare anche molto approssimativo e in parte il
numero di domande che si sono concentrate negli anni in cui
maggiori erano gli incentivi statali. Ancora oggi si applica la
valutazione ambientale non in fase di autorizzazione unica su un
progetto definito, ma in fase di rilascio della concessione, dove
non viene presentato un progetto preciso ma un'ipotesi di progetto.
Molti progetti hanno incontrato dei problemi in fase di
realizzazione e lo dimostra il fatto che quasi tutti hanno dovuto
presentare integrazioni e varianti a non finire; ciò è dovuto al
fatto che questo tipo di procedura fa sì che tutte le mancanze, i
difetti, le informazioni troppo superficiali, si manifestino
nell'iter successivo, andando a creare delle empasse e allungando
eccessivamente i tempi. Nel frattempo, la valutazione di impatto
ambientale, concesso un preliminare di massima, scade dopo cinque
anni. Quasi sempre viene prorogato di ufficio senza procedere a una
verifica se il progetto resti ancora valido, nonostante il tempo
passato che può essere anche di dodici o sedici anni, nonostante le
nuove norme entrate in vigore.
Sarebbe più razionale se la concessione venisse rilasciata solo
quando il progetto si è dimostrato fattibile e abbia ricevuto
l'autorizzazione alla costruzione, cioè al termine dell'iter
autorizzativo, e che i canoni venissero pagati a partire da quel
momento. La concessione, una volta rilasciata, resta valida per
trent'anni e non è più possibile modificare i progetti in modo
sostanziale, pena la ripartenza da zero. Motivo per cui non succede
quasi mai che la concessione venga dichiarata decaduta, anche se si
dimostri che non è più realizzabile, per non incorrere nel ricorso
del concessionario che si ritiene leso nel suo diritto, avendo
peraltro già pagato i canoni magari per anni.
La maggior parte dei progetti legati alle vecchie concessioni
non sono più a norma, ai sensi delle nuove diposizioni entrate in
vigore, quindi dovrebbero essere rivisti con una rinnovata via, per
verificare se l'opera è ancora realizzabile, se risponde ancora
all'interesse pubblico, se è rispettosa dell'ambiente come previsto
dalle norme entrate nel frattempo in vigore. I passaggi delle
concessioni richiedono il rilascio del
nulla osta
da parte
dell'autorità concessionaria; l'atto del nulla osta deve essere
motivato e quindi dovrebbe verificare se le valutazioni tecniche,
economiche, di compatibilità ambientale siano ancora valide.
Abbiamo notato dei balletti di concessioni che passano da una
società all'altra, talvolta società che fanno riferimento alla
stessa persona, allo stesso nucleo familiare, senza che se ne sia
esplicitato il motivo.
Visto quanto premesso, Legambiente chiede alla Giunta regionale
di voler analizzare il caso dal punto di vista delle responsabilità
e competenze della Regione in relazione ai seguenti punti. Il
progetto oggi non potrebbe più essere utilizzato né la concessione
potrebbe essere rilasciata, essendo intervenute le nuove norme di
cui alle direttive ministeriali" e c'è l'indicazione delle
direttive "nonché la direttiva derivazioni n. 3 del 2017
dell'autorità del bacino del Po. Nessuna opera del progetto è stata
sino a ora avviata. La valutazione di impatto ambientale rilasciata
il 21 maggio 2010 è caduta ed è stata prorogata a parziale
sanatoria il 22 gennaio 2016 solo fino al 20 di maggio 2017.
L'autorizzazione unica rilasciata il 6 giugno 2016 ha durata
quinquennale e risulta pertanto non più attiva. Uno dei componenti
della società che dovrebbe realizzare l'opera intende vendere le
proprie quote; di fatto venderebbe il progetto, sapendo che forse
non è più realizzabile, o la concessione?
In conclusione ci sentiamo di porre le seguenti domande. La
Regione considera ancora realizzabile l'opera dal momento che sia
la VIA, sia l'autorizzazione unica sono scadute? La Regione intende
far rispettare le norme di tutela dei corpi idrici entrate in
vigore? La Regione intende valutare la validità dell'opera dal
punto di vista dell'interesse pubblico prevalente, aggiornato ai
tempi attuali? La Regione intende concedere il nulla osta nel caso
dovesse esserci un cambio di titolarità della concessione? La
Regione intende far pagare i canoni annuali al concessionario,
considerata l'incertezza nella realizzabilità dell'opera e
considerati i tempi lunghi che saranno ancora necessari per
aggiornare il progetto e per definire la questione societaria?"
I quesiti che sono posti, indipendentemente da qualsiasi tipo di
posizione si possa avere nel merito, sono comunque giuridicamente
importanti. É necessario comunque far chiarezza su una situazione
estremamente complicata e questo per dare la possibilità comunque a
tutti i soggetti, Comune
in primis
, concessionari, comunità
e territori interessati, di fare tutte le scelte dovute. Però ci
sono delle problematiche, soprattutto di tipo giuridico oltre che
economico, che sono assolutamente importanti. È importante capire
che cosa la Regione intenda fare, soprattutto per dar modo poi agli
attori in campo di poter prendere delle decisioni il più possibile
oculate rispetto a tutte queste situazioni.
Presidente -
Risponde l'assessore Marzi.
Marzi (SA) -
Le interpellanze sono delle colleghe
consigliere Minelli e Guichardaz e della consigliera Spelgatti,
quindi anche se muovono, come chiaramente esplicitato, entrambe da
una lettera inviata dal circolo Legambiente della Valle d'Aosta a
tutti i consiglieri regionali, ricevuta in data 8 gennaio 2022,
spetta al sottoscritto rispondere alle colleghe e non di fatto al
circolo Legambiente della Valle d'Aosta.
I riferimenti alla presunta decadenza del provvedimento di VIA
non sono corretti e portano a conclusioni erronee e distanti dalla
realtà dei fatti, perché i quesiti posti fondano su presupposti che
contengono informazioni incomplete. Per espressa indicazione
dell'autorità di bacino, non è prevista l'applicazione delle
disposizioni della citata direttiva a provvedimenti concessori già
rilasciati al momento dell'entrata in vigore della direttiva
stessa, come nel caso dell'impianto idroelettrico nel Comune di
Valgrisenche. Siccome il provvedimento di cui stiamo parlando è
antecedente alla direttiva, è la direttiva stessa a ribadirne
nuovamente la validità.
In secondo luogo, non è corretto affermare che nessuna opera
afferente l'impianto idroelettrico di cui stiamo parlando è stata
ancora realizzata. I lavori di costruzione degli impianti infatti
sono stati avviati in data 19 maggio 2017 e vedono realizzato un
tratto di linea elettrica di connessione alla rete di trasmissione
dell'energia. A tale proposito è opportuno evidenziare, solo a
titolo di chiarezza, che tale posizione è stata ribadita dalla
struttura valutazioni, autorizzazioni ambientali e qualità
dell'aria in capo al dipartimento in seno all'Assessorato
all'ambiente nel periodo in cui la consigliera Minelli presiedeva
l'Assessorato all'ambiente, trasporti, mobilità sostenibile,
competente per le problematiche legate all'avviabilità della
valutazione di compatibilità ambientale. La stessa struttura, in
capo all'Assessorato all'ambiente, non ha evidenziato dubbi in
merito alla validità di tale inizio lavori e sul fatto che l'inizio
lavori di cui alla predetta comunicazione costituisce il
presupposto giuridico affinché la valutazione di impatto ambientale
o VIA già rilasciata non debba assolutamente essere reiterata. Non
è corretto pertanto affermare, né che i lavori non siano mai stati
iniziati, né che la VIA sia decaduta, in quanto quest'ultima
risulta ancora valida, efficace e in grado di produrre tutti i suoi
effetti giuridici.
In merito all'analoga questione sulla presunta decadenza
dell'autorizzazione unica, alla data odierna l'autorizzazione unica
alla costruzione e all'esercizio dell'impianto idroelettrico di cui
trattasi, risulta ben lungi dall'essere decaduta, producendo i suoi
effetti per un arco temporale di oltre due anni dalla data odierna,
perché in base a norme dello Stato, cioè il decreto legge 18 del
2020, e ad apposite leggi regionali, ad esempio la 8 del 2020, a
far data dal 31 gennaio 2020 i titoli abilitativi edilizi in essere
sono stati prorogati,
ex lege
, quali misura per fronteggiare
l'emergenza epidemiologica da Covid-19 e pertanto il loro termine
di decadenza e di scadenza sono stati traslati in misura pari al
periodo di vigenza dello stato emergenziale.
Pertanto, in relazione ai quesiti del circolo Legambiente Valle
d'Aosta si ritiene quanto di seguito. Uno, dal punto di vista dei
titoli abilitativi l'impianto idroelettrico è senz'altro
realizzabile, in considerazione del fatto che tutti i provvedimenti
necessari per la sua costruzione, cioè la valutazione dell'impatto
ambientale, la concessione di derivazione d'acqua, l'autorizzazione
unica alla costruzione e gestione, sono tutt'ora vigenti, validi ed
efficaci. Due, la Regione intende senz'altro far rispettare le
norme di tutela dei corpi idrici e fra queste anche le disposizioni
di cui alla direttiva derivazioni. L'autorità di bacino
distrettuale ha stabilito e circoscritto il suo ambito di
applicazione e non contempla la rivalutazione delle concessioni già
sentite, anzi! Tre, l'ufficio demanio idrico provvede anche a
valutare l'ammissibilità delle richieste di variazione della
titolarità delle concessioni. Le suddette valutazioni si limitano
esclusivamente alla verifica del possesso dei requisiti in capo al
concessionario subentrante e dell'insussistenza di eventuali cause
interdittive, perché le valutazioni discrezionali di carattere
politico esulano dalle prerogative gestionali. Quattro, la Regione
è tenuta a richiedere il pagamento dei canoni relativi alle
derivazioni idroelettriche, sulla base di precise norme statutarie
e nazionali. Queste ultime definiscono precisamente il termine da
cui decorre l'esigibilità dei relativi canoni. Malgrado quanto
osservi il circolo Legambiente Valle d'Aosta, la decorrenza dei
pagamenti è stabilita per legge e il mancato introito dei canoni,
rinviato al momento dell'attivazione dell'impianto, esporrebbe i
funzionari regionali a profili di responsabilità
amministrativo-contabile censurabili da parte della Corte dei
conti.
Per quanto attiene ai quesiti formulati dalle consigliere
Minelli e Guichardaz sulla base di quanto sopra premesso, si
ribadisce quanto di seguito. Uno, i provvedimenti di valutazione
dell'impatto ambientale, di autorizzazione unica riguardante la
costruzione e l'esercizio dell'impianto di cui trattasi sono
tutt'ora validi ed efficaci. I lavori di realizzazione delle opere
sono stati intrapresi, pertanto non sussistono alla data odierna
valide ragioni giuridiche sostenibili in un eventuale contenzioso
per riproporre la VIA.
Due, la Regione osserva scrupolosamente i limiti e gli ambiti di
applicazione delle norme che il legislatore stesso ha definito e
che non prevedono la sua applicazione ai casi come quello in esame,
riguardanti derivazioni assentite in data antecedente l'entrata in
vigore della direttiva stessa. Tre, la Regione concederà il
nulla osta
a un eventuale subentro nella titolarità della
concessione qualora sussistano, in capo al concessionario
subentrante, i requisiti giuridici per poter contrarre con la
pubblica amministrazione, non potendo rigettare una siffatta
istanza per altre motivazioni di carattere prettamente
discrezionale.
Parallelamente, per quanto concerne l'interpellanza della
consigliera Spelgatti, si ritiene di aver risposto puntualmente ai
quesiti formulati dal circolo Legambiente Valle d'Aosta. Per quanto
attiene al pagamento dei canoni annuali, la vigente normativa
prevede che per le grandi derivazioni d'acqua, quale quella a
servizio dell'impianto della società Le Chatelet S.r.l., il
pagamento del canone concessorio decorre improrogabilmente dal
termine originariamente assegnato per l'ultimazione dei lavori, al
netto di eventuali proroghe del titolo abilitativo edilizio.
L'originaria scadenza dell'autorizzazione unica per la costruzione
e l'esercizio dell'impianto, al netto delle proroghe stabilite
dalle norme per l'emergenza sanitaria, era fissata al 6 giugno
2021. Pertanto, da tale data, la società Le Chatelet S.r.l. deve
corrispondere i canoni relativi alla concessione di derivazione
d'acqua in argomento. In base ai vigenti valori dei canoni e dei
sovracanoni per la frazione di anno computata, quindi dal 6 giugno
2021 al 31 dicembre 2021, la società deve corrispondere 75.440,21
euro a titolo di canone alla Regione, 3.714,71 euro a titolo di
sovracanoni enti rivieraschi alla Regione, 11.144,14 euro a titolo
di sovracanoni enti rivieraschi in favore del Comune di
Valgrisenche, 59.454,53 euro a titolo di sovracanone al BIM Valle
d'Aosta. Con lettera protocollo del 16 settembre 2021 gli importi
dovuti all'Amministrazione regionale a titolo di canone e
sovracanone per l'annualità 2021 sono stati comunicati alla
società; con provvedimento dirigenziale n. 300 del 24 gennaio 2022
tali importi sono stati accertati nella parte contabile del
bilancio della Regione. Per l'intera annualità 2022 il canone che
dovrà essere corrisposto alla Regione ammonta a euro 134.360,43.
Alla data odierna non risulta ancora possibile calcolare le quote
del sovracanone enti rivieraschi e del sovracanone BIM, in quanto
non sono stati ancora pubblicati i decreti di aggiornamento dei
relativi valori unitari euro/kW.
Presidente -
Per la replica consigliera Minelli, ne ha
facoltà.
Minelli (PCP) -
Grazie assessore Marzi. Le chiederò poi,
se è possibile, copia della sua articolata risposta, soprattutto
per quello che riguarda la citazione di tutta la parte normativa e
dei vari documenti. Quello che mi preme sottolineare, anche perché
è stata una risposta molto tecnica redatta dagli uffici, è che al
mio primo quesito, cioè se la Regione intenda riproporre il
progetto alla valutazione impatto ambientale, la risposta è stata
"no, perché sono in vigore tutte le disposizioni che permettono di
andare avanti e parte delle opere sono state anche realizzate". Si
decide di non rinviare il progetto all'esame della valutazione di
impatto ambientale, nonostante siano comunque cambiate negli anni
tutta una serie di cose, perché lei ci ha detto che, come ci
aspettavamo, il progetto e l'autorizzazione si riferiscono a
un'opera progettata e richiesta prima dell'entrata in vigore della
normativa del 2009, ma il problema è proprio questo. Così come
nella seconda risposta lei dice che si stanno applicando le norme
di tutela, perché si fa riferimento ai decreti del 2017 e alla
direttiva.
Tutte queste disposizioni si dovrebbero applicare non soltanto
ai nuovi impianti, ma anche per quelli che sono già stati
autorizzati perché, a nostro avviso, non ha senso applicare la
vecchia normativa se non per un lasso di tempo che sia ragionevole.
Questa è una riflessione che deve essere fatta ovviamente anche a
livello politico, perché non è possibile pensare che si deroghi per
anni e anni, addirittura in certe situazioni per decenni, a
progetti che sono stati presentati quanto le norme erano diverse.
Su questo va fatta una riflessione, perché ci sono in piedi delle
autorizzazioni che riguardano dei progetti presentati quattordici o
quindici anni fa, ma che seguono una legge approvata ventitré anni
fa, quella del 1999, quando nel 2009 sono cambiate delle cose.
E poi ci sono le disposizioni nazionali. Quello che si fa è
continuare ad andare avanti senza considerare che la normativa
nazionale è cambiata, la stragrande maggioranza dei nostri torrenti
è sfruttata, spesso senza neppure il rispetto di regole che sono
previste per legge e per cui sono anche state comminate delle
sanzioni dalle strutture stesse, per centinaia di migliaia di euro,
che non vengono in alcun modo recuperate.
È sicuramente tempo di affrontare questa situazione che è
diventata insostenibile, anche con una riflessione riguardo
all'applicazione della normativa. Le strutture seguono quello che è
stato previsto, ma bisogna pensare che certe situazioni, anche la
questione dei canoni che lei ci ha detto, sono applicate secondo le
normative, ma anche nel momento in cui adesso il Comune dovesse
cedere al socio che detiene la quota minore del progetto di
centrale, chi ci assicura che in presenza di una situazione di
incertezza, che riguarda anche tutta la questione dei certificati,
eccetera, dovendo pagare dei canoni su qualche opera che non si sa
neppure se va avanti, questi direbbero di sì? Io credo che il
Comune di Valgrisenche si trovi in una situazione di estrema
difficoltà e non so se il potenziale acquirente, di fronte a una
situazione di incertezza, confermerebbe le intenzioni che ha
manifestato in passato.
Presidente -
Sempre per la replica consigliera Spelgatti,
ne ha facoltà.
Spelgatti (LEGA VDA) -
In questa fase sono soddisfatta
della risposta, perché è stata tecnica ed è una risposta che
ritengo essenziale. Era quella che volevo sentire, di fronte ai
quesiti posti da Legambiente.
Nel merito poi della risposta tecnica, è chiaro che è una
situazione talmente complessa e con mille sfaccettature che vanno
elaborate, studiate e valutate, perché comunque i risvolti sono
tantissimi e riguardano tantissimi aspetti; questi si vedranno poi.
Però serve come punto di partenza per chiarezza di tutti sapere non
solo che cosa dice Legambiente su questo, ma sapere e avere in mano
la risposta ufficiale della Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK