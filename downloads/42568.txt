Consiglio Regionale della Valle d'Aosta - Oggetto del Consiglio n. 115 del 2 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ASSISTENZA SOCIALE
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 115 del 2 dicembre 2020 - Resoconto
OGGETTO N. 115/XVI - P.L. n. 1: "Misure di contenimento della
diffusione del virus SARS-COV-2 nelle attività sociali ed
economiche della Regione autonoma Valle d'Aosta in relazione allo
stato di emergenza".
Bertin (Presidente) -
Alla presenza di 34 Consiglieri
riprendiamo i lavori pomeridiani del Consiglio regionale. Stiamo
esaminando il testo della P.L. n. 1. La discussione generale si è
conclusa. Ci sono interventi in fase di replica? Non vedo
richieste. Esaminiamo il nuovo testo predisposto dalle Commissioni
IV e V, le dichiarazioni di voto verranno fatte in seguito pertanto
iniziamo con la fase di votazione. Articolo 1: oggetto e finalità.
La votazione è aperta.
Appello nominale dei Consiglieri presenti in remoto sulla
piattaforma zoom.
Guichardaz J. (PCP) -
Mi astengo.
Testolin (UV) -
À faveur.
La votazione è chiusa.
Presenti: 35
Votanti: 28
Favorevoli: 28
Astenuti: 7 (Bertin, Crétier, Erika Guichardaz, Jean-Pierre
Guichardaz, Malacrinò, Minelli, Padovani)
Il Consiglio approva.
Articolo n. 2. Stesso risultato. Articolo 3. Stesso risultato.
Articolo 4. Stesso risultato. Il consigliere Marguerettaz ha
chiesto la parola, ne ha facoltà.
Marguerettaz (UV) -
Solo una precisazione. Essendo che
non possiamo più rappresentare degli emendamenti, torno indietro
sull'articolo 3 non perché bisogna cambiare la votazione, è
giustissima, ma in un prossimo provvedimento chiederemo di porre
all'Aula l'introduzione del Responsabile Covid all'interno
dell'unità di supporto, il Responsabile dell'emergenza, perché
nella stesura e nella riproposizione è stato... quindi d'intesa con
l'assessore Barmasse andremo a introdurre questo. Chiaramente
questo d'intesa con tutti coloro che hanno proposto la legge,
pertanto anche con il gruppo della Lega e di Pour l'Autonomie.
Presidente -
Metto in votazione l'articolo 5. La
votazione è aperta.
Appello nominale dei Consiglieri presenti in remoto sulla
piattaforma zoom.
Guichardaz J. (PCP) -
A favore.
Testolin (UV) -
À faveur.
La votazione è chiusa.
Presenti, votanti e favorevoli: 35
Il Consiglio approva all'unanimità.
Metto in votazione l'articolo n. 6. La votazione è aperta.
Appello nominale dei Consiglieri presenti in remoto sulla
piattaforma zoom.
Guichardaz J. (PCP) -
Astensione.
Testolin (UV) -
A favore.
La votazione è chiusa.
Presenti: 35
Votanti           
: 28
Favorevoli: 28
Astenuti: 7 (Bertin, Crétier, Erika Guichardaz, Jean-Pierre
Guichardaz, Malacrinò, Minelli, Padovani)
Il Consiglio approva.
Metto in votazione l'articolo n. 7. Stesso risultato. Adesso
passiamo al voto della legge nel suo insieme. Vi sono dichiarazioni
di voto? Ha chiesto la parola la consigliera Erika Guichardaz, ne
ha facoltà.
Guichardaz E. (PCP) -
La proposta che oggi è in
votazione, come avrete capito, non verrà votata dal nostro gruppo.
È una proposta di legge riguardante in buona parte la materia di
tutela della salute, che è ovviamente una competenza ripartita tra
Stato e Regioni, ed è in gran parte copiata dalla Provincia di
Bolzano, che naturalmente aveva fatto questa proposta in un momento
molto diverso rispetto al nostro, un momento di rilancio e ripresa
e non nello stato di emergenza in cui invece viviamo oggi. In
questo momento, secondo noi, bisognerebbe essere più cauti e dare
risposte, mentre questo testo non solo non darà delle risposte ai
cittadini ma purtroppo contiene dei limiti, creerà confusione e
alimenterà un inutile scontro.
Un testo dicevo che contiene tantissimi limiti e si pone in
contrasto con molti passaggi del decreto-legge n. 19/2020 e che
molto probabilmente rischia anche l'impugnazione dello Stato,
soprattutto nell'articolo riferito alle misure per l'esercizio
delle attività, com'è emerso peraltro durante le audizioni.
Riguardo alle attività economiche, non reca novità rispetto alla
normativa statale e prevede un chiaro rinvio all'applicazione dei
protocolli di sicurezza vigenti sino alla cessazione dello stato di
emergenza. I commi 22 e 24, come dicevo prima, si pongono, secondo
noi e secondo quanto abbiamo sentito in audizione, in contrasto con
quel decreto-legge.
Dicevo poi che creerà confusione perché, leggendo l'articolato,
uno potrebbe pensare: "domani andiamo a sciare, visitiamo una
mostra", e via dicendo, ma non sarà così, illuderemo solo le
persone e continueremo ad alimentare uno scontro tra salute ed
economia che non ci porterebbe da nessuna parte. Abbiamo gente
stremata che lavora in Ospedale, persone che in questi mesi hanno
dovuto rinviare le cure, moltissimi morti e allo stesso tempo
abbiamo lavoratori disperati, negozi che hanno chiuso e tutto
questo non possiamo non vederlo.
Come ho detto prima, però la salute e l'economia non possono
essere assolutamente contrapposte in una guerra di potere, non
possiamo illudere le persone ma dobbiamo mettere in atto proposte
concrete che tengano conto delle nostre peculiarità e questo
abbiamo fatto sostenendo con forza l'ordinanza fatta dal Presidente
della Regione e cercando di lavorare per riaprire le scuole appena
diventeremo zona arancione. Chiederemo anche con forza ristori e,
come avrete notato, abbiamo votato quell'articolo 5 perché crediamo
che una Commissione in questa legge possa essere l'unica cosa
utile. Lo scontro politico fine a sé stesso e i proclami privi di
sostanza non ci appartengono. Per questo, come dicevo, annuncio la
nostra astensione.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Innanzitutto sono assolutamente
lieto che qualcuno abbia recuperato l'utilizzo della favella
all'interno di quest'Aula, sono lieto che lo abbia fatto
ricordandosi dove si trova il pulsante, che è proprio davanti a
noi, dove c'è scritto: "microfono" e che invece non abbia scelto,
come ha già fatto in passato, di affidare ai
social
le
proprie riflessioni sostenendo di non aver potuto intervenire
perché non sapeva bene come prenotarsi. Siamo felici che d'ora in
poi non ci sarà il problema di sapere come prenotarsi, lo ha capito
e lo hanno capito anche i loro colleghi.
Parto da una, quella più assurda delle sue affermazioni, collega
Guichardaz: quella del fatto che questa legge non è immediatamente
applicativa, allora io le prendo un comma a caso in modo da
spiegare a lei, soprattutto ai Valdostani e a tutta quest'Aula qual
è l'immediatezza di questo articolato. Articolo 2, comma 11: "A
decorrere dalla data di entrata in vigore della presente legge, le
attività commerciali al dettaglio possono svolgere regolare
attività a condizione che sia possibile garantire il rispetto delle
misure di sicurezza di cui al comma 10", quindi possono svolgerla
se rispettano le disposizioni di cui al comma 10. Allora andiamo a
leggere questo famoso comma 10: "Tutte le attività economiche
devono assicurare un adeguato rapporto tra superficie e persone al
fine di garantire il rispetto delle distanze interpersonali di
sicurezza e deve essere altresì assicurato che gli ingressi
avvengano in modo dilazionato. Trovano applicazione i protocolli di
sicurezza vigenti sino alla cessazione dello stato di emergenza
dichiarato a livello statale". Questo significa che ad oggi questa
legge è immediatamente applicabile, i protocolli di sicurezza
esistono e ovviamente basta rispettare queste disposizioni per
poter aprire le attività.
Mi auguro che abbiamo fugato i suoi dubbi in questa maniera e
quindi proseguiamo con l'esame e con la valutazione di questo
progetto di legge che sono orgoglioso possa arrivare a compimento e
all'approvazione in quest'aula. Lei ci ha detto, collega, che i
lavoratori sono disperati per la condizione attuale; ebbene,
collega, sono lieto di poterle ricordare che i lavoratori sono
disperati perché il vostro Governo li ha messi in condizione di
essere disperati e ha continuato a fare propaganda dicendo che
andare in montagna a sciare e fare tutte quelle attività che sono
proprie della nostra Regione è più pericoloso che invece andare al
mare, com'è successo quest'estate, quando sempre lo stesso vostro
Governo ha concesso di poter andare, e questo è quello che i
Valdostani devono sapere e devono ricordare. Lei ha appena detto
che avete sostenuto con forza l'ordinanza che è stata emanata dal
Presidente della Regione, ne sono felice perché pare - e queste
sono le informazioni che ci arrivano - che lo stesso ministro del
Partito Democratico Boccia chieda di revocare l'ordinanza che
questo Governo regionale ha deciso di emanare. C'è quindi una certa
discrasia fra quello che voi volete, fra quello che voi pensate e
quello che poi viene applicato nella realtà; per fortuna, c'è
questa proposta di legge che porta delle concretezze in questo
dibattito.
Voglio quindi ovviamente fare la dichiarazione di voto a nome
del gruppo con l'orgoglio di aver portato questo percorso fino a
qui ricordando soltanto un paio di cose: con questa legge si dà un
mandato molto forte al Presidente della Regione, è ovviamente
l'invito di emanare i protocolli, di verificare sull'applicazione
di questa legge e di fare in modo che il nostro tessuto sociale ed
economico possa ripartire vedendo un'applicazione di quelle follie
introdotte dai decreti del Presidente del Consiglio dei ministri,
follie mitigate invece dalla nostra specificità, adattate al nostro
territorio, alla sua realtà e ai dati, che non sono i dati di due
settimane fa ma sono i dati di oggi, quindi riaprire in
sicurezza.
Se c'è una pecca che possiamo trovare in questa proposta di
legge, è quella forse di arrivare un po' tardi ovviamente, se fosse
arrivata prima, avremmo avuto prima gli strumenti per poter
intervenire a tempo e luogo. Non importa, quello che conta è che
questa proposta di legge oggi arrivi e quello che conta è che
questa proposta di legge oggi venga messa a disposizione dei
Valdostani, delle attività sociali e delle attività economiche.
Presidente, lei da oggi avrà uno strumento potente in mano, sarà
sua facoltà e facoltà della Giunta utilizzarlo, sarà facoltà del
Consiglio osservarne e verificarne l'applicazione ma se non lo
farà, l'intera comunità valdostana gliene chiederà conto.
Ovviamente il voto della Lega sarà un voto favorevole.
Presidente -
Si è prenotato il consigliere Padovani, ne
ha facoltà per dichiarazione di voto.
Padovani (PCP) -
Per ribadire alcuni concetti già
espressi dalla mia Capogruppo. Io qualche tempo fa avevo detto che
in questa situazione ci voleva chiarezza. Io penso che questa legge
non faccia chiarezza, anzi, possa aumentare la confusione tra le
persone. Io penso che questa legge della quale abbiamo dibattuto
anche proficuamente e lungamente in Commissione avesse bisogno di
un ulteriore passaggio, magari in un ulteriore turno di audizioni e
magari anche di una relazione sui profili di costituzionalità,
perché, come diceva la collega Guichardaz prima, il rischio di
impugnazione, secondo noi, è davvero forte. E poi l'utilità, e qui
vengo in parte all'intervento del collega che mi ha preceduto, che
forse passa un po' troppo tempo sui
social
a vedere quello
che scriviamo noi, piuttosto di vedere quello che succede nella
società perché se il collega guardasse qua fuori, vedrebbe che con
l'ordinanza che il nostro Governo regionale ha emanato i negozi
hanno riaperto e che quindi non è questa legge che li farà riaprire
ma i negozi fuori sono già riaperti grazie all'ordinanza. Questa
legge non aggiunge e non toglie niente in questo senso al lavoro
che il Governo ha fatto.
Penso invece, come diceva la nostra Capogruppo, che l'articolo 5
al quale abbiamo lavorato possa aggiungere uno strumento fortemente
utile alle esigenze delle Valdostane e dei Valdostani e, in
particolare, alle esigenze - ora si chiamano ristori economici - di
sostegno, di ripresa dell'economia. Quello strumento - quello della
commissione speciale - io penso che sarà per questo Consiglio
prezioso per elaborare, spero tutti insieme, delle misure, quelle
sì davvero utili per la ripresa dell'economia della Valle
d'Aosta.
Presidente -
Ci sono altri che vogliono intervenire in
fase di dichiarazione di voto? Ha chiesto la parola il presidente
Lavevaz, ne ha facoltà.
Lavevaz (UV) -
Io credo che questa legge vada in una
direzione giusta perché va nella direzione che abbiamo in parte
iniziato già in questo mese per quanto era possibile fare con le
competenze attribuite dal Governo al Presidente della Regione, però
va soprattutto a dare un po' di ordine nella fase di attuazione
della gestione dell'emergenza in una maniera un po' più
coerentemente calata nella nostra realtà territoriale. Questo è uno
degli aspetti che ha mosso un pochettino anche le due ordinanze che
abbiamo fatto relativamente ai due DPCM che sono stati emanati da
quando siamo al Governo.
Come qualcuno ha detto stamattina, è anche una cornice un
pochettino più generica nella gestione dell'emergenza, ovviamente
nella gestione dell'emergenza in questo caso specifica
dell'emergenza Covid-19, quindi ha un orizzonte di competenza
limitata, però è una legge che è importante non solo per la
competenza specifica ma io ritengo, com'è stato detto stamattina a
più riprese, è importante perché ha un respiro e un peso rilevante
proprio dal punto di vista politico rispetto al Governo di Roma:
questo lo dico perché in questo mese ho vissuto in prima persona i
contatti giornalieri con i vari Ministri e credo sia il momento di
esprimere questa volontà di determinazione in maniera molto chiara.
Questo passaggio quindi credo che arrivi nel momento giusto.
Dal punto di vista dei passaggi che abbiamo visto in questo
mese, non so se per una mancanza di conoscenza della montagna o più
semplicemente per delle sensibilità un pochettino diverse dei
componenti del Governo, devo dire che una cosa che ho visto molto
chiaramente è una difficoltà a capire le esigenze legittime della
montagna. Questo, ad esempio, è stato molto evidente quando si è
parlato di impianti di sci, quando si è parlato di riaperture dei
comprensori sciistici, delle stazioni di sci in questo periodo in
particolare, perché l'impressione è che si veda la montagna
veramente come quasi un parco giochi per le grandi città, cosa che
ovviamente sappiamo bene non essere così. Il fatto quindi di poter
dire in maniera chiara quelle che per noi sono le problematiche da
affrontare e cercare di normarle... poi io non lo so se questa
legge sarà impugnata ma alla fine poco importa, perché credo che
quello che importa sia soprattutto il segnale che diamo, e spero
che questa legge sia la prima di una serie di atti coraggiosi che
questo Consiglio regionale possa fare in questa legislatura senza
aver paura di eventuali impugnative, perché credo che abbiamo la
necessità in questo momento storico in particolare di far capire
che la Valle d'Aosta ha ancora uno Statuto e questo Statuto
vogliamo ancora difenderlo con tutte le forze che possiamo mettere
in campo.
Presidente -
Ha chiesto la parola il consigliere Baccega,
ne ha facoltà.
Baccega (PA) -
Molto brevemente in dichiarazione di voto
intanto per ringraziare subito i proponenti che hanno
immediatamente messo la funzione del Consiglio in questa legge e
poi per dire che il lavoro che si è fatto e al quale abbiamo
contribuito come Pour l'Autonomie è stato un lavoro importante che
porta al risultato che probabilmente avremo tra poco. Ritorno a
dire, Presidente, che è un po' il frutto di quello che volevo dire
stamattina e che forse è stato male interpretato: il confronto, la
condivisione, la partecipazione e la proposizione; tutto questo
messo insieme ha generato una legge che, secondo noi - e quindi
anche secondo lei e questo mi fa piacere -, è una legge importante
per il futuro della nostra Regione ma soprattutto è importante per
il futuro della nostra autonomia.
Devo ringraziare i due relatori che sono stati impeccabili nella
presentazione della legge e sono certo che questa norma, questa
legge darà delle risposte significative anche e soprattutto al
comparto... non solo sanitario bensì anche economico della nostra
Regione.
Presidente -
Il vicepresidente Sammaritani ha chiesto la
parola, ne ha facoltà.
Sammaritani (LEGA VDA) -
In dichiarazione di voto anch'io
molto brevemente, oltre a essere felice di quello che spero sarà
l'esito positivo di questo iter legislativo, vorrei fare soltanto
due piccole osservazioni, che sono una sorta di replica a chi qui
dice che questa legge, di fatto, è una legge inutile, che
probabilmente non avrà lunga vita perché impugnata.
Allora, come già è stato detto, a parte una valutazione tecnica,
nel senso che questa legge non è altro per noi della Regione Valle
d'Aosta quel sostegno normativo che sono i decreti-legge per i DPCM
a livello nazionale. Questa legge sta alle ordinanze che emetterà
il Presidente della Regione così come i decreti legislativi stanno
ai DPCM che ci regolano costantemente in questa pandemia. Questo
quindi è il sostegno normativo che noi volevamo dare e che, quando
ci siamo messi a scrivere questa legge, avevamo in animo di
realizzare. Credo che il risultato sia ottimo, il fatto che poi ci
possa essere un'impugnazione, come già è stato detto anche dal
Presidente della Regione correttamente, non ci importa perché
esercitare l'autonomia significa esercitare un qualcosa che
richiede responsabilità. Allora noi crediamo che il Governo
probabilmente attualmente non veda di buon occhio le autonomie,
così come non veda di gran buon occhio la montagna e le sue
esplicazioni. Non ci interessa quello che farà lui, a noi interessa
esercitare la nostra autonomia con responsabilità e con coraggio,
quindi quello che sarà l'effetto poco importa perché non ci
interessa questo esito.
Io ho visto tante sentenze della Corte costituzionale molte
volte difficili da leggere perché molto politiche più che fondate
sul diritto vero e proprio. Da quel punto di vista, quindi non
dobbiamo avere nessun tipo di timore, dobbiamo soltanto quindi
esercitare con coraggio e con sicurezza la nostra autonomia e poi
vedremo quello che succederà.
Io credo che noi non dobbiamo assolutamente pensare che qualcuno
ci debba tutelare, io credo che in quest'aula tutti abbiamo a cuore
la salute dei nostri cittadini ma anche l'economia della nostra
realtà, quindi non dobbiamo farci dire da Roma quello che dobbiamo
fare per tutelare i nostri cittadini, sappiamo farlo da soli.
Questa quindi è la vera autonomia e questa votazione oggi sarà
l'espressione massima dell'esercizio dell'autonomia che lo Statuto
ci ha concesso.
Presidente -
L'assessore Bertschy ha chiesto la parola,
ne ha facoltà.
Bertschy (AV-SA) -
Con la convinzione che tutti qui siamo
nell'esercizio delle nostre funzioni, nella difesa dei nostri
cittadini, della Valle d'Aosta e della popolazione valdostana, io
credo sia opportuno che oggi il Consiglio regionale, seppur con le
difficoltà che tutti noi viviamo in termini politici rispetto a una
situazione come questa, supporti l'azione che il nostro Presidente
ha fatto anche in questi ultimi giorni. Niente ci sarebbe di più
debole che non essere a sostegno di un Presidente che ha avuto la
capacità e il coraggio di assumere una decisione importante come
quella di formulare un'ordinanza, forte del fatto che i dati
sanitari sostengono che nella nostra comunità oggi non esiste la
situazione di pericolo che viene identificata da un'interpretazione
tardiva dei nostri dati. Io quindi credo che la prima azione di
responsabilità che il Consiglio deve fare sia essere a supporto
della nostra massima figura istituzionale, senza avere e senza
porsi il problema sotto il profilo giuridico di quanto sia oggi
legittima o non legittima la legge.
Noi, quando abbiamo votato la legge n. 8, eravamo convintamente
politicamente convinti di aver fatto la legge giusta per i nostri
sanitari, per le nostre OSS, per le nostre infermiere, per i nostri
medici. Il Governo ha impugnato quella legge, oggi le nostre OSS, i
nostri infermieri, i nostri medici hanno il premio che noi avevamo
stabilito in legge bloccato e siamo in una fase di contenzioso
importante, una legge che non aveva niente di autonomia.
Allora se da questo Consiglio, al di là del colore politico del
Governo che c'è a Roma - io mi ricordo che qui abbiamo sempre
sostenuto che dobbiamo essere prima di tutto a difesa della nostra
popolazione -, non c'è la convinzione che le leggi che facciamo qua
hanno una radice forte con i nostri cittadini e con il nostro
territorio, ovviamente siamo tutti più deboli. Politicamente non
possiamo essere sempre tutti d'accordo ma non vorrei che ci
dividessimo sul fatto di chi vuole fare le azioni a sostegno dei
nostri commercianti, dei nostri professionisti, dei nostri
lavoratori, di coloro che sono in cassa integrazione tra chi vota e
non vota questa legge. Tutti abbiamo approvato, non più tardi di
questa mattina, provvedimenti che vanno a sostenere ancora le leggi
e gli articoli che abbiamo previsto nella legge n. 8 e altri ne
faremo. Lavoreremo spero insieme per l'applicazione dell'avanzo di
amministrazione, che sarà la prima azione politica, amministrativa
e finanziaria che potrà fare questo Consiglio a sostegno della
crisi, però in alcuni momenti bisogna ritrovarsi e anche lasciare
qualche cosa da parte forse ma essere convinti che di qui si
difendono i Valdostani anche attraverso leggi come queste.
Io quindi spero che, al di là del risultato di questo voto,
continueremo convintamente a dire che non ci possiamo permettere di
essere trattati, come ha ben ricordato questa mattina il Capogruppo
dell'Union Valdôtaine, come coloro che hanno degli alberghi
pericolosi in montagna, perché in montagna l'assembramento è
tel
quel
quello che c'è in città, nelle grandi città e in altri
luoghi: il problema è l'assembramento dei luoghi, non dove si
verifica l'assembramento; per questo Governo il problema è dove si
verifica l'assembramento, in montagna. Noi questo non lo possiamo
accettare e c'è bisogno che ci sia una sensibilità nuova da parte
del Governo nei confronti della Valle d'Aosta, del Piemonte, del
Trentino, dell'Alto Adige, del Veneto, di tutte quelle Regioni con
le quali ho avuto anche l'onore in questo periodo di collaborare:
con tanti Assessori, con i Vicepresidenti, con persone che hanno
voluto difendere semplicemente la particolarità dei loro territori
inascoltati.
Allora io credo che non sia tanto il suggello della legge ma sia
un'interpretazione, un atteggiamento politico che debba partire con
l'approvazione di questa legge in maniera differente. La montagna
ha una sua particolarità, abbiamo bisogno di norme che lo facciano
capire in maniera chiara e mi stupirei se l'atteggiamento fosse
quello di impugnare in maniera pesante anche quest'azione
politica.
Presidente -
Non vedo altre richieste di intervento... ha
chiesto la parola il consigliere Malacrinò, ne ha facoltà.
Malacrinò (PCP) -
Questa mattina ho ascoltato con
attenzione tutti gli interventi, credo che la nostra posizione
fosse già chiara già nei lavori della Commissione, è vero che si è
lavorato a più mani in questo documento, che ha recepito anche un
nostro emendamento, ma è anche vero che se si voleva portare una
soluzione condivisa, così com'è stato ricordato dal consigliere
Marguerettaz, un testo di Commissione, andava forse presentata in
maniera diversa dai relatori e avrebbe dovuto vedere stravolta
anche l'impostazione della legge che è stata recepita nella quasi
totalità, con tutti i dubbi che erano emersi in occasione della
presentazione e sollevati soprattutto da chi oggi si accinge a
votare favorevolmente.
Negli interventi di questa mattina è stato detto che c'è molta
frenesia, molta confusione nell'opinione pubblica ed è anche stato
detto a più riprese e da tutti che questa legge porta con sé
diversi rischi. Generalmente, quando si parla di legge, si parla di
quadro normativo - mi si passi il gioco di parole -: un quadro è
composto dalla cornice, dalla tela e dal disegno, mentre questa
mattina si è parlato - e anche in questo caso in diverse volte -
esclusivamente di cornice. Insomma, si è consapevoli che si voterà
soltanto una cornice, una norma vuota che rimanda a norme nazionali
o, nel caso del comma 24, che obbligherà il presidente Lavevaz a
effettuare diverse ordinanze di chiusura. Il comma 24 ci è stato
chiaramente spiegato dal consigliere Manfrin prima, per cui se
adesso il presidente della Regione Lavevaz faceva delle ordinanze
di apertura, da domani farà soltanto delle ordinanze di chiusura.
Credo che in questo momento così delicato non sia il caso di
illudere i nostri cittadini e questa norma non fa altro che
aumentare la confusione.
Oggi non è in ballo il tema di essere Valdostani oppure no: si
tratta esclusivamente di prendere delle decisioni che si spera
scongiureranno una possibile terza ondata. Auspico perciò una vera
collaborazione nell'ambito della Commissione speciale che, anche
grazie a noi, con questo atto abbiamo contribuito a mettere in
piedi.
Presidente -
Ha chiesto la parola il consigliere Aggravi,
ne ha facoltà.
Aggravi (LEGA VDA) -
Ribadendo il voto favorevole a
questo testo credo sia opportuno fare alcune piccole
considerazioni, prima di natura artistica, nel senso che è vero,
questa è una legge cornice come ci ha ricordato qualcuno, in
particolare il collega che ha preso la parola precedentemente.
Vede, collega, non è che noi potevamo inserire... e penso che se
avesse ascoltato attentamente la relazione fatta dai due
relatori... si è per l'appunto citato quanto ha detto il
Responsabile del Dipartimento legislativo in sede di audizione e
qual è tipicamente lo strumento che viene definito. Le leggi sono
di norma delle cornici a cui si possono e possono essere derivati
ovviamente degli strumenti più agevoli, più immediati, più pratici
che possono evolvere anche in base alla situazione perché
ricordiamo che non esiste una soluzione definitiva, come non esiste
una certezza che l'applicazione totale di determinate misure, anche
se ci chiudessimo totalmente in casa, la terza ondata non
arriverebbe, perché, vedete, negli interventi che ho sentito dalla
vostra parte politica fino adesso si dà per scontato che la terza
ondata possa essere evitata sulla base di tutta una serie di
misure, ma come si può definire questo? Ci sono Paesi che la terza
ondata la stanno già vivendo: parlo soprattutto della parte
orientale del mondo e determinate misure le hanno attuate; perché?
Perché, purtroppo, non si può governare in legge la situazione
attuale, l'emergenza, possiamo limitarla, possiamo governarla ma
non si può escludere.
Giustamente qualche collega ha ricordato che non è che oggi
dividiamo il mondo tra quelli cattivi che non pensano alla salute e
quelli buoni che invece pensano alla salute di tutti. Io penso che
qua tutti pensino alla salute e all'importanza della salute di
ciascun cittadino, come tutti pensino a quello che è un altro
elemento di salute, sociale ed economico, perché i provvedimenti
che sono stati votati questa mattina, come i provvedimenti votati
in legge n. 8, come giustamente ha ricordato l'assessore Bertschy,
sono stati votati anche da parti che non erano membri di quel
Governo o del Governo attuale, perché c'era una volontà di dare una
risposta. Come, con tutto il rispetto, ci può essere volontà al di
là di una Commissione speciale... sono ben contento, e lo abbiamo
votato, che avete proposto l'inserimento di questa Commissione ma
nelle Commissioni di cui una, lei, tra l'altro, fa parte... e
quella Commissione ha tanto lavorato nella parte del Covid anche
senza essere considerata speciale. Gli strumenti quindi comunque ci
sono, ma l'abbiamo votata giustamente perché ci sembrava un'idea
utile a cercare di concentrare gli sforzi e il lavoro di tutti in
una sede dedicata.
Sicuramente da parte nostra quindi, come sino ad oggi c'è stato,
l'impegno c'è per la tutela della salute, per la tutela
dell'imprenditoria, per la tutela di lavoratori, perché non è che
ci siamo dimenticati dei lavoratori, anzi, e i lavoratori non si
possono aiutare solo con sussidi ma anche con il lavoro, perché a
Roma qualcuno pensa - e non solo a Roma, purtroppo - che solo con
sussidi si possono aiutare i lavoratori. Bisogna creare lavoro,
bisogna preservarlo, avremo anche occasione di parlarne durante il
Consiglio perché ci sono degli interventi che ne parlano. Oggi
quindi la differenza non è tra chi vuole il bene della salute dei
cittadini e di tutta una serie di cose e chi invece è cattivo e
chissà quali interessi ha.
Scusate una cosa poi: ci dite che questa legge rischia
l'impugnativa ma nello stesso tempo ci dite che si possono fare
delle ordinanze di apertura, c'è un po' una contraddizione nella
vostra linea. Si può o non si può? Perché questa legge dà
giustamente uno strumento potente nelle mani del Governo regionale
e io direi nelle mani della Regione ed è uno strumento in più,
perché altrimenti, spiegatemi, chi ha firmato quelle ordinanze è
colpevole di qualcosa da parte vostra? Credo sia importante
esplicitarlo perché dire che chi vota questa legge è colpevole di
una determinata cosa, ma la firma di quell'ordinanza va bene,
perché io questo ho compreso da parte vostra, allora ha una
contraddizione in sé molto pesante e molto importante. Io penso che
forse la volontà giusta, per carità, politicamente di giustificare
un voto della vostra parte vi abbia portato alla confusione ma
pensateci bene.
Presidente -
La consigliera Spelgatti ha chiesto la
parola, ne ha facoltà.
Spelgatti (LEGA VDA) -
Come sempre, faccio molta fatica a
comprendere le vostre posizioni.
Per quanto riguarda il discorso sul quadro normativo, la
risposta del consigliere Sammaritani è stata assolutamente
esauriente, quindi non vado a ripetere dei concetti che ormai
dovrebbero esservi chiari, anche perché li abbiamo esplicitati più
volte in Commissione, quindi li dovresti conoscere molto bene ma
continuate a dirci sempre le stesse cose.
Il problema grosso sostanzialmente è duplice: uno, che cosa
intendete voi per autonomia perché è questo il punto: il punto
cruciale di questa legge è che cosa voi pensate dell'autonomia. Voi
siete chiaramente seduti sulle posizioni di Roma, giustamente voi
siete assolutamente centralisti, è inutile che veniate a
raccontarci che poi siete anche autonomisti e tutto quanto, perché
le vostre posizioni sono sempre state assolutamente chiare, lo sono
anche oggi, oggi lo sono esplicitamente, ma poi siete venuti fuori
moltissime volte sul discorso anche delle contraddizioni rispetto a
quello che voi pensate, a quello che voi dite rispetto a anche
l'azione di governo di altri Assessori. Abbiamo visto la posizione
per noi corretta dell'assessore Bertschy nel momento in cui ha
sottoscritto la legge, c'è la lettera insieme alle altre Regioni
alpine per difendere chiaramente le posizioni della Valle d'Aosta,
dello sci, della montagna e quant'altro, eppure il vostro
Segretario è venuto fuori esplicitamente dicendo che appoggiava le
posizioni romane e così via. Allora questo è un problema
grosso.
Un altro grosso problema è il fatto che voi facciate una
distinzione così netta tra chi guarda la salute e chi guarda il
lavoro, perché le due cose devono essere portate avanti di pari
passo e non è che, nel momento in cui noi diciamo che bisogna
comunque tutelare anche il lavoro - e, tra l'altro, non è solo
questione di questa legge ma in generale -, con questo noi stiamo
dicendo che bisogna fare un passo indietro rispetto alla tutela
della salute, le due cose devono andare avanti di pari passo.
Prendere quindi queste posizioni su questa legge, che vuole
essere soltanto un quadro normativo, incisivo, importante per dare
anche un supporto anche ad altre azioni, perché appunto non si
capisce perché voi diciate che questo non va bene, però l'ordinanza
senza i presupposti normativi teoricamente va bene. Noi su questo
però non diciamo niente, non stiamo a fare contestazioni in questo
momento, però la vostra posizione non risulta assolutamente
chiara.
Presidente -
Il consigliere Grosjacques ha chiesto la
parola, ne ha facoltà.
Grosjacques (UV) -
Volevo fare alcune puntualizzazioni
sull'intervento del collega Malacrinò anche in quanto Presidente
della IV Commissione, perché mi sembra che il suo intervento abbia
banalizzato i lavori della Commissione, mentre invece è stato un
lavoro serio, un lavoro approfondito, un lavoro nel quale non solo
siamo intervenuti sulla legge ma siamo intervenuti anche in modo
sostanziale andando a modificare tutti gli articoli inserendo
in
primis
l'articolo 1 e andando a modificare tutti gli articoli,
compreso l'articolo 2, che è diventato articolo 3: quello che
disciplina tutte le materie.
Direi quindi che non solo non abbiamo preso il testo della Lega
e ce lo siamo fatti andar bene ma abbiamo fatto un lavoro radicale.
Non ho sentito in Commissione la richiesta né di audizione, né di
un parere
pro veritate
, chiamiamolo così, sulla legittimità
della legge per cui non è stato fatto perché non richiesto, mi
dispiace che il collega Malacrinò abbia fatto proprio il
post
che avevo questa mattina citato nel mio intervento sui
social
a proposito della confusione e dell'inutilità di
questa legge, perché credo che gli argomenti per confutare una
legge di questo genere eventualmente siano altri, però credo che
oggi le istituzioni valdostane abbiano battuto non un colpo, due
colpi, perché questa mattina il nostro Capogruppo aveva annunciato
l'astensione del senatore Lanièce sull'informativa del ministro
Speranza che è diventato un voto negativo insieme a due Senatori
sudtirolesi.
Credo quindi che oggi nessuno di noi abbia avuto in mente di
creare uno scontro istituzionale ma quello di ribadire che la Valle
d'Aosta c'è, che ha delle prerogative autonomiste, che ha uno
Statuto, come ha ben ricordato il presidente Lavevaz, che vuole
difendere e questa legge crea le condizioni per dare copertura
all'attività del Presidente e del Governo regionale.
Io quindi credo che il lavoro della IV Commissione e di tutti i
Commissari vada difeso e credo che questo lavoro sia il primo di
una serie di atti mi auguro maggiormente condivisi per la difesa
delle nostre istituzioni.
Non torno sull'argomento di come viene valutata la Valle d'Aosta
a livello centrale perché credo che i colleghi l'abbiano definito
molto bene.
Presidente -
Ha fatto richiesta il consigliere Testolin,
che interverrà da remoto sulla piattaforma al quale lascio la
parola... purtroppo vedo un fermo immagine, nel frattempo ha
chiesto la parola il consigliere Malacrinò. Consigliere, le do la
parola invitandola a esplicitare il fatto personale e attenersi a
questo.
Malacrinò (PCP) -
Soprattutto per chiarezza, io ho fatto
soltanto riferimento all'appello del consigliere Marguerettaz circa
l'invito a votare compatti questa norma, ha detto che si trattava
di un testo di Commissione. Io mi sono permesso di dire soltanto
che forse un testo di Commissione andava valutato in maniera
diversa, soltanto questo ho detto, non ho parlato dei lavori che
sono stati fatti nelle Commissioni IV e V: ho detto che un testo di
Commissione è una cosa diversa di come ci è stato presentato questo
testo. Soltanto questo, non volevo assolutamente sminuire il lavoro
della Commissione, che sicuramente è stato corretto.
Presidente -
Il consigliere Testolin è di nuovo
raggiungibile per cui gli do la parola.
Testolin (UV) -
Non era mia intenzione intervenire, anche
perché, dopo l'ottimo intervento del capogruppo Marguerettaz di
questa mattina, penso che, per quanto riguarda i sentimenti
dell'Union Valdôtaine in merito a questo disegno di legge, siano
state espresse tutte le necessità e l'opportunità di andare avanti
in maniera decisa in questa direzione ma mi permetto solamente di
ribadire alcuni concetti che reputo assolutamente importanti in
questa fase dove c'è bisogno - e la popolazione ne ha bisogno - di
vedere riaffermate le proprie peculiarità, di vedere qualcuno che
si metta a disposizione e lavori nell'intento di portare le istanze
della propria Regione, della propria collettività all'attenzione di
un Governo nazionale che si dimostra sovente molto miope nei
confronti delle piccole realtà. Ne ho avuto la certezza quando alle
ore 13:00 di oggi è finito il Consiglio regionale per la pausa e ho
contestualmente acceso la televisione per vedere il dibattito
all'interno del Senato dove sono state espresse delle
considerazioni che ci portano a votare ancora più convintamente
questo tipo di intervento normativo, perché ho avuto la conferma e
la dimostrazione che ci sono delle forze politiche a livello
nazionale che non solo non conoscono la realtà valdostana ma
probabilmente non conoscono le differenze tra le varie realtà
regionali che costituiscono l'Italia nel suo insieme.
Penso che oggi più che mai il Presidente della Regione abbia
bisogno di una legittimazione politica e normativa che lo
garantisca nel momento in cui si assume delle responsabilità. Lo ha
detto qualcuno prima di me: probabilmente questo tipo di intervento
normativo arriva un po' in ritardo ma meno male che arriva oggi,
oggi dove c'è la possibilità all'interno di un Consiglio
ricostituito di trovare quelle sinergie che vanno al di là della
differenza tra maggioranza e minoranza ma vanno nell'esclusivo
interesse dei bisogni della nostra gente e della nostra
popolazione, che ha bisogno di ritrovare in questo Consiglio anche
la possibilità di avere qualcuno che lo rappresenti non solo sul
territorio valdostano ma lo rappresenti nei confronti
dell'Amministrazione statale, un'Amministrazione che non solo in
questa occasione purtroppo si è dimostrata poco coerente con le
promesse esplicitate al nostro territorio: una per tutti è la
lungaggine nei tempi di nomina da parte statale dei componenti
della Commissione paritetica, che ci ha portato a perdere oltre un
anno e mezzo quando le promesse erano state di avere la
ricostituzione entro un mese dal lontano settembre del 2018. Questo
quindi penso che la dica lunga sulle necessità di provare a trovare
degli strumenti che diano garanzia a chi deve prendere delle
decisioni di poterlo fare sapendo che è supportato dall'intero
Consiglio regionale e che possa farlo con l'attenzione che ci
sarebbe nel farlo anche senza una norma ma il fatto di avere
qualcosa che ti permetta e ti legittimi da un punto di vista anche
normativo su quello che stai facendo e la possibilità di
condividere queste decisioni con il Governo regionale possono darti
la tranquillità di poter agire nell'esclusivo interesse delle
persone che vai a rappresentare, cioè i Valdostani. Il mio voto
quindi sarà, come quello di tutto il gruppo dell'Union Valdôtaine,
convintamente a favore di questo disegno di legge.
Presidente -
Ha chiesto la parola il consigliere
Chatrian, ne ha facoltà.
Chatrian (AV-SA) -
Devo dire che, dopo il confronto
serrato di questa mattina e l'inizio di questo pomeriggio, mai come
in questo momento la montagna è sotto attacco, tutto l'arco alpino
è sotto attacco, sembra ormai che il problema all'interno di questo
Stato sia la montagna, cioè la montagna nella sua interezza, nel
momento in cui la montagna - la conosciamo bene - garantisce lo
stanziamento sociale, garantisce comunque degli spazi e garantisce
la possibilità di poter operare in maniera diversa, ma sono i
numeri e gli ettari a dircelo. Dopodiché io penso che la sfida più
importante sia quella di far dialogare in un modo equilibrato la
salute e quindi qui non ci sono i buoni e i cattivi della salute ma
avere quella capacità invece di osare un po' per quanto riguarda la
salute e dall'altra parte affrontare e riaccendere la nostra
economia e di pari passo possiamo fare la differenza.
Cosa c'entra questo provvedimento? Questa mattina io lo
declinavo dicendo che è una cornice, uno strumento per il Governo e
per il Presidente della Regione. Mi è spiaciuto sentire dire
nell'intervento della collega amica Guichardaz: "non illudete le
persone, non andremo da nessuna parte, il Governo sta lavorando
bene e il Presidente ha fatto una buona ordinanza". Allora dovremmo
votare all'unanimità questa proposta perché se il Governo sta
lavorando bene, se il Presidente ha elaborato, approvato e firmato
un'ordinanza che va in quella direzione, questo è uno strumento più
forte per creare quelle condizioni al Governo e al Presidente per
andare in questa direzione.
Spiace, collega Guichardaz, quando lei banalizza, io non so se
lei ha avuto modo di prendere la macchina e andare nelle vallate
laterali, le consiglio di andarci. La gente è in totale difficoltà:
dai piccoli artigiani agli imprenditori, a chi perde il lavoro, a
tutte quelle centinaia e migliaia di persone che se non si creano
le condizioni non solo per aprire le piste da sci... ripeto: la
montagna non è solo sci, lo dice uno che la vive la montagna, ve lo
dico con il cuore in mano, ma non banalizziamo nel momento in cui
questo Consiglio si accinge ad andare ad approvare una norma,
sempre se non è una questione di lana caprina per qualcuno e non
invece perché magari mentori dall'esterno hanno deciso di non
sostenere questo progetto di legge che è stato scritto a più mani.
Mi dispiace, devo dire la verità, non facciamoci calpestare da chi
non conosce la montagna, non facciamoci calpestare da chi
probabilmente in questo momento ha deciso che la montagna è il
problema.
Io penso che abbiamo la capacità di far fronte alla pandemia,
abbiamo anche gli strumenti, sollecito, se posso, nel momento in
cui abbiamo uno strumento utile... al più presto di utilizzare
eventualmente altri strumenti per cambiare marcia nella gestione
della pandemia per essere ancora più bravi, per guardare chi è un
po' più rapido di noi, per chi sta mettendo in campo altre azioni,
perché solo se cambiamo e andiamo nella direzione giusta dal punto
di vista sanitario, riusciamo a far riaccendere la nostra economia.
Questo è uno strumento, non è un punto di arrivo, questa legge è un
punto di partenza e dal punto di vista di una Regione a statuto
speciale... ma io andrei oltre: per tutti quelli che vivono
quotidianamente la montagna e hanno deciso non tanto dal punto di
vista economico finanziario ma come scelta di vita di viverci, di
crescere la famiglia... e soprattutto di creare le condizioni... io
penso che sia il pubblico che debba fare tutto questo nel creare le
condizioni e oggi penso che questo sia il compito di un Consiglio
regionale: andare ad approvare, a legiferare questa legge, questa
cornice che è un supporto in più al Governo e al Presidente della
Regione.
Presidente -
Ha chiesto la parola il consigliere Restano,
ne ha facoltà.
Restano (VdA Unie) -
Capita a volte che ci si chiede se
vi sia effettivamente bisogno di normare una determinata materia,
di solito lo si fa per rispondere ai bisogni della popolazione, a
delle esigenze e a delle richieste, quindi quello che noi ci si
deve chiedere è se c'era effettiva necessità di normare. Bene,
parte di questo Consiglio ha ritenuto che vi fosse un'effettiva
necessità per rispondere alle esigenze della popolazione e non
certo per generare confusione nella popolazione. Una necessità,
com'è stato detto durante la mattinata, politica, un'importante
necessità politica e una necessità pratica, come già detto da
alcuni Consiglieri che mi hanno preceduto per legittimare, per
sostenere, per supportare l'azione del Governo, che fino ad oggi
aveva operato senza avere le indicazioni da parte del Consiglio e
mi permetto di aggiungere: pratica per dare una cornice, che forse
ad oggi non è ancora sufficiente alle numerose procedure che sono
state emanate dal Governo regionale e dall'unità di crisi.
In effetti, se andiamo a vedere in altre realtà, le procedure
sono figlie di una norma, questo per rendere più snella e più
agevole la redazione delle procedure e soprattutto la loro
modifica, perché l'evoluzione della pandemia è rapida e le
procedure dovrebbero esserlo altrettanto. È quindi un primo passo,
secondo me, importante per inquadrare da un punto di vista di
tecnica legislativa il modo di procedere della nostra
Amministrazione; altri passi dovrebbero essere fatti in futuro. È
per questo che noi voteremo convintamente questa norma.
Presidente -
Ha chiesto la parola l'assessore Caveri, ne
ha facoltà.
Caveri (VdA Unie) -
Parlo nelle mie vesti di vecchio
Parlamentare non tanto rispetto al merito, che è stato ampiamente
discusso e ampiamente condiviso da una parte di quest'Aula. Vorrei
semplicemente osservare il fatto che questa è un'assemblea
legislativa, tante volte negli anni passati ci siamo lamentati del
fatto che questo Consiglio era diventato un luogo nel quale
prevalentemente avevano supremazia i sindacati ispettivi:
interrogazioni, interpellanze, mozioni e ordini del giorno. Io
credo sia una fierezza di tutti, anche di coloro che quest'oggi non
saranno d'accordo su questo provvedimento, il fatto che sia qualche
cosa... e lo dico dai banchi del Governo regionale, ma lo dico
appunto come sostenitore antico del parlamentarismo... è bene che
ci siano dei punti cardine che riportino una parte della sovranità
popolare, quella principale, all'interno di questo Consiglio Valle,
oltretutto non avendo un'elezione diretta - e per me è un fatto
positivo - del Presidente della Regione.
È quindi una legge quella che noi variamo quest'oggi, è una
legge che servirà come punto di riferimento per i comportamenti, in
particolare della figura del Presidente della Giunta, che, per
fortuna, in Valle d'Aosta ha le funzioni prefettizie, perché
altrimenti quale caos avremmo sotto il cielo in una piccola realtà
come la Valle d'Aosta? Non è che a suo tempo nel decreto
luogotenenziale e successivamente nello Statuto, dando per
acquisito quello che c'era nei decreti luogotenenziali, qualcuno
impazzì, ma era un sistema che riportava in capo a quello che
all'epoca veniva chiamato Presidente della Valle delle funzioni
prefettizie proprio in una logica emergenziale. So bene che la
logica emergenziale crea una situazione di centralismo, questo è
purtroppo un fatto che avviene quando ci sono delle emergenze
economiche, a maggior ragione avviene quando ci sono delle
emergenze sanitarie, che, tra l'altro, è un
unicum
per
adesso per quelli della nostra generazione, l'ultima pandemia che
ci ricordavamo è quella della spagnola, che naturalmente avvenne in
un'epoca nella quale in Valle d'Aosta non c'era nessun tipo di
forma autonomistica. Questo per dire che è legittimo fare una
legge, è legittimo soprattutto, come ha ricordato Restano, per
creare nelle fonti del diritto un elemento di chiarezza, cioè noi
non ci rifacciamo solo al DPCM ma, tenendo conto della nostra
autonomia speciale, abbiamo legiferato e da lì ovviamente non si
potrà pensare che poi il Presidente della Giunta impazzisca. È
legittimo però, com'è avvenuto con la penultima e l'ultima
ordinanza, che il Presidente della Regione e la Giunta si assumano
anche delle responsabilità suppletive quando ritengono che non ci
siano stati elementi di giustizia nei confronti del popolo
valdostano che noi qui rappresentiamo.
Un'ultimissima annotazione sulla questione della
costituzionalità: io credo che siamo tutti assolutamente
consapevoli del fatto che questa legge in qualche maniera
riecheggia la legge che il Tirolo del Sud ha votato il 20 maggio di
quest'anno. Quello è stato un modello al quale noi ci siamo
legittimamente rifatti pur avendo degli elementi certamente anche
un po' modificati, perché dal mese di maggio ad oggi qualche cosa è
cambiato, però io ricordo che quella legge alla fine, malgrado le
minacce, non è stata impugnata alla Corte costituzionale. Io quindi
mi auguro che certe preoccupazioni legittime che ci possono essere
non si realizzino poi al Consiglio dei ministri laddove spetterà al
Governo, su richiesta del Ministro delle Regioni, decidere se
impugnare o no la legge, perché in quel caso, in caso di
impugnativa, noi ci troveremmo di fronte a due pesi e due misure,
cioè una libertà maggiore per un'autonomia speciale come quella
sud-tirolese e una minore autonomia per l'autonomia della Valle
d'Aosta, si tratterebbe, purtroppo, di un'evidente iniquità.
Presidente -
Ha chiesto la parola il consigliere
segretario Jordan, ne ha facoltà.
Jordan (VdA Unie) -
Le groupe de Vallée d'Aoste Unie
donnera avis favorable au présent projet de loi comme il l'a dit le
collègue Restano. On est bien conscients, comme il a été dit ce
matin, que cette loi ne pourra pas éliminer les différentes
contraintes établies par le Gouvernement national. On ne pourra
pas, malheureusement, tout de suite, rouvrir les remontées
mécaniques, relancer les différents secteurs économiques, mais on
pourra le faire dans le futur en remarquant de manière forte nos
prérogatives. Surtout cette loi - et je le disais ce matin - nous
permet de relancer avec grande force notre autonomisme et donner un
fort soutien à l'action du Gouvernement.
Presidente -
Altri? Ha chiesto la parola il consigliere
Marguerettaz per dichiarazione di voto, ne ha facoltà.
Marguerettaz (UV) -
Il consigliere Manfrin prima si è
lamentato del fatto che qualcuno non era intervenuto, avrei
preferito addirittura non intervenisse per sentire certe cose,
perché devo dire la verità immaginare che oggi in Valle d'Aosta non
ci sia un sentimento generalizzato in cui si chiede alla politica
di fare qualcosa, è veramente stravagante perlomeno.
Io vorrei ricordare quello che è stato detto in quest'aula poche
sedute fa quando eravamo agli albori dei nuovi DPCM. Il Presidente
della Regione più volte ha detto che il disposto legislativo in cui
si fa riferimento al "sentite le Regioni, sentito il Presidente
delle Regioni" era stato derubricato a una telefonata cinque minuti
prima, cioè cinque minuti prima c'è qualcuno che alza il telefono,
che telefona al presidente Lavevaz e dice: "guarda che sei in zona
rossa", "sei in zona gialla", "sei nominato". Da questo punto di
vista, noi rileviamo che in questa situazione così grave non si
vuole collaborare con le Regioni e io devo dire che a livello
nazionale c'è questo dibattito incredibile dove le Regioni sono
demonizzate: una banda di sciagurati che vuole a tutti i costi
mettere a repentaglio la salute delle persone. Allora ma vi sembra
che l'assessore Barmasse in questo caso, che è al vertice
dell'Assessorato, prenda delle decisioni sciagurate? Sta cercando
in tutto e per tutto di dare delle risposte.
In questi giorni, quando si sentono i telegiornali, a un certo
punto ti aspetteresti che qualcuno uscisse con un cartello e
dicesse: "scusate, siamo su scherzi a parte" perché, secondo voi,
qualcuno ha ragionato sulle cose che abbiamo letto: "potete andare
nelle seconde case -immaginando di essere tutti gialli - ma dovete
andarci prima del 20, perché poi se non ci andate prima del 20, non
ci potete andare più". Allora, dal punto di vista scientifico,
qualcuno mi deve dire, mi deve spiegare se io mi sposto prima del
20 e vado nella seconda casa a Courmayeur, sono in una situazione
di legalità, se ci vado il 21, sono fuori legge. Tutto si è
concentrato sulle piste da sci ma le piste da sci non sono mica le
uniche attività che vengono fatte in Valle d'Aosta! C'è una miriade
di attività che possono essere fatte in Valle d'Aosta al di là
dello sci alpino: c'è lo sci nordico, ci sono le ciaspolate, le
passeggiate, c'è un mondo che può essere a disposizione della
comunità. Questo disegno di legge - lo ha detto benissimo
l'assessore Caveri - non può essere considerato costituzionale o
incostituzionale a seconda della data, perché se io scrivo delle
cose che sono contro la Costituzione, che le scriva a maggio, o che
le scriva a settembre, o a novembre sempre costituzionali o
incostituzionali sono. Non è che se cambia la temperatura, dice:
"l'hai scritto quando fa caldo, allora è costituzionale, adesso lo
stai scrivendo perché fa freddo, no, è incostituzionale". Sarebbe
una cosa sciagurata, quindi, da questo punto di vista, veramente
sarebbe da urlare ai quattro venti una situazione che non va.
L'altra cosa l'ha già detta Jordan e la voglio ridire: da domani
non è che possiamo aprire tutti i commerci, da domani apriranno le
piste da sci, io non vorrei neanche ci fossero delle aspettative
sbagliate e una comunicazione sbagliata per quanto riguarda coloro
che ci ascoltano. In Sud Tirolo c'è una norma più o meno come
questa, un po' meno o un po' più, ma tutto è adeguato alle
disposizioni della zona rossa, cioè gli impianti da sci sono chiusi
e gli esercizi commerciali sono chiusi in attesa degli eventi. Noi
quindi avremo degli strumenti per intervenire ma da domani non
creiamo delle false aspettative, non ci sarà nulla di fuori dalle
regole.
Presidente -
Dalla piattaforma
zoom
ha chiesto la
parola, per dichiarazione di voto, l'assessore Jean-Pierre
Guichardaz, ne ha facoltà.
Guichardaz J. (PCP) -
Credo sia opportuno che io
intervenga in dichiarazione di voto perché siamo stati tirati in
ballo in più di un intervento con l'accusa di essere
sostanzialmente degli irresponsabili nei confronti dei cittadini e
di appiattirci sul Governo nazionale.
Personalmente io non ho mai fatto velo di una mia personale
insofferenza per le modalità di comunicazione tra il livello
nazionale e quello regionale, che reputo insufficienti e per una
generale sottovalutazione delle nostre prerogative, più
diffusamente delle ragioni delle Regioni montane. Stamani mattina
un collega della Lega diceva che io sono un acritico sostenitore
delle scelte governative, volevo solo segnalare che il PD è un
partito plurale che non ha capi o capitani ed è normale che ci
siano delle discussioni anche accese nel nostro interno e in questo
caso le discussioni avvengono quotidianamente. Se dobbiamo
criticare scelte governative che ci sembrano sbagliate, non ci
tiriamo indietro e vi assicuro che nelle nostre interlocuzioni, nei
conseguenti atti politici e amministrativi siamo sempre molto netti
quando gli interessi dei nostri territori sono messi in discussione
o non sono sufficientemente attenzionate le nostre ragioni.
Rispetto all'ordinanza del Presidente, non abbiamo avuto
esitazioni né la collega Minelli, né il sottoscritto pur sapendo
che, com'è stato detto stamattina, vi sono elementi di impugnativa
visto che contrasta poi fondamentalmente con le disposizioni del
DPCM e degli atti conseguenti. Abbiamo dato il nostro
incondizionato sostegno al Presidente e in quel caso avevamo
sufficienti elementi per dire che nei nostri confronti il Governo e
la Commissione che si occupa di fare le valutazioni che definiscono
la collocazione nelle varie zone: rossa, gialla e arancione avevano
preso un granchio, perlomeno dal nostro punto di vista. Certo, si è
aperto con quella ordinanza un conflitto istituzionale ma è stato
giusto così per quanto ci riguarda, quanto meno si è capito che,
laddove ci sono delle motivazioni logiche supportate da numeri e da
dati, noi le invochiamo e non abbiamo paura della
contrapposizione.
Altra questione però è questa proposta di legge che abbiamo
definito sin dalla prima versione pericolosa, illusoria e mal
riposta. Certo, sono stati fatti dei correttivi importanti in
Commissione ma la sostanza della legge, secondo noi, non è
cambiata. Non ci interessa l'aspetto politico tanto invocato questa
mattina, noi riteniamo questa proposta di legge sbagliata e dannosa
e non perché è a serio rischio di impugnativa, ma perché è fatta
per rivendicare una giustissima idea di autonomia senza però tenere
in giusto conto, a nostro parere naturalmente, la situazione di
allarme sanitario, che non è regionale o nazionale ma è europea,
addirittura mondiale. Il fatto che da domani vi sarà un sostanziale
"libera tutti" che ciascuno, ai sensi di questa legge, potrà aprire
la propria attività quale che sia - ed eventualmente dovrà essere
il Presidente della Regione, perché così è scritto, a rincorrere i
codici Ateco per definire delle chiusure mirate per questioni
sanitarie - non contrasta con le fisse del Governo di chissà chi a
Roma o con chissà quali ragioni politiche del PD regionale o PCP ma
con il principio di precauzione che impone all'autorità
amministrativa e sanitaria di guardare prima di tutto la sicurezza
dei cittadini, al mantenimento del loro stato di salute e poi al
resto.
Sappiano bene che Bolzano ha scritto la sua legge, collega
Caveri, in un periodo, però, in cui la prospettiva di una nuova
ondata appariva non così certa e ci si illudeva che fossimo oltre
l'epidemia. Peraltro il Governatore altoatesino solo due giorni fa
ha dichiarato che loro non sono pronti ad aprire gli impianti prima
del 7 gennaio, per dire il pragmatismo tedesco e anche la capacità
di smentire sé stessi e di cambiare idea il giorno dopo. Qui invece
votiamo una legge che, secondo noi naturalmente, al posto di
portarci in sicurezza nei mesi invernali permettendoci di ripartire
con la stagione, rischia di infilarci in un
cul de sac
pericoloso, non politicamente, ma dal punto di vista della salute
pubblica, vorremmo che questa cosa fosse chiara.
Capiamo - e vado a concludere - gli aspetti economici e la
necessità di trovare delle soluzioni alla crisi terribile che
stanno subendo le nostre attività economiche, e non solo, e su
questo stiamo lavorando a ogni livello, anche con quello nazionale,
ma mi chiedo e chiedo se il gioco vale la candela, se riaprire
tutto con la sola osservanza di essere in grado di garantire il
rispetto delle misure di sicurezza - è scritto così nella legge e
si riferisce agli ingressi direzionati, alle distanze di sicurezza
e all'adeguato rapporto tra superficie e persone, e abbiamo visto,
colleghi, e lo vediamo anche in questi giorni in televisione quanto
sia difficile per gli esercenti far rispettare le regole e
d'altronde non è il loro compito fare gli sceriffi - non ci porterà
inesorabilmente a ripiombare in una terza ondata peggiore di quelle
viste? Noi questo ce lo chiediamo, con il rischio, tra l'altro, di
un isolamento della nostra regione perché magari additata come non
sicura sotto il profilo sanitario.
Noi ci asterremo non per questioni politiche o perché siamo
appiattiti sulle posizioni nazionali, ma in ottemperanza al
principio di precauzione e non perché non vogliamo bene alla Valle
d'Aosta, anzi.
Presidente -
Non vedo altre richieste di intervento per
dichiarazione di voto. Possiamo dunque passare a votare la legge
nel suo insieme. La votazione è aperta.
Appello nominale dei Consiglieri presenti in remoto sulla
piattaforma zoom.
Guichardaz J. (PCP) -
Astensione.
Testolin (UV) -
À faveur.
La votazione è chiusa.
Presenti: 35
Votanti: 28
Favorevoli: 28
Astenuti: 7 (Bertin, Crétier, Erika Guichardaz, Jean-Pierre
Guichardaz, Malacrinò, Minelli e Padovani)
Il Consiglio approva.
Vedo una richiesta da parte del consigliere Manfrin per mozione
d'ordine, ne ha facoltà.
Manfrin (LEGA VDA) -
Solo per chiedere una riunione dei
Capigruppo.
Presidente -
Colgo l'occasione anche per invitare a
cambiare l'aria e arieggiare i locali. Prima di interrompere, una
comunicazione del Presidente della Regione.
Lavevaz (UV) -
Volevo semplicemente informare il
Consiglio che ho ricevuto nel primo pomeriggio una lettera del
ministro Boccia che è già stata in parte anche ripresa da alcuni
organi di stampa dove sostanzialmente - evito di leggervela tutta -
fatte le premesse, si invita sostanzialmente a revocare l'ordinanza
n. 519 del 30 novembre: "... ricordandole le responsabilità che
potrebbero derivare dall'applicazione delle misure da lei
introdotte riguardo alla tenuta delle reti sanitarie e alla tutela
della salute dei cittadini valdostani". C'è quindi un invito alla
revoca dell'ordinanza. Io mi sono permesso di far preparare una
nota di risposta che al momento è una bozza che affineremo, vi
leggo solo la chiusura: "le comunico pertanto che con il dispiacere
per essere stata una voce inascoltata, ho dato incarico
all'Avvocatura regionale della Valle d'Aosta di valutare
l'impugnazione degli atti del Ministero della salute che riteniamo
lesivi della nostra situazione". Noi quindi risponderemo
sostanzialmente con l'impugnativa dell'ordinanza che non ci ha
classificati laddove dovremmo essere secondo la nostra
interpretazione.
Solo per comunicazione al Consiglio visto che la cosa stava già
uscendo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK