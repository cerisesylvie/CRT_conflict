Consiglio Regionale della Valle d'Aosta - Oggetto del Consiglio n. 2507 del 21 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2507 del 21 febbraio 2007 - Resoconto
OGGETTO N. 2507/XII - Cessione in locazione dello
stabilimento Akerlund di Pont-Saint-Martin alla società Valgel
S.r.l. di Saint-Christophe e relativo utilizzo.
(Interrogazioni)
Interrogazione
Vista la D.G. n. 160/07 con la quale si autorizza la società
Valle d'Aosta Structure di cedere in locazione l'ex stabilimento
Akerlund di Pont-Saint-Martin alla Valgel S.r.l di
Saint-Christophe;
Visto che la deliberazione di autorizzazione fa riferimento
ad una valutazione positiva della Finaosta del progetto
imprenditoriale presentato;
Vista, altresì, l'esperienza negativa TECDIS e per ora
l'impossibilità o la mancata volontà di recuperare crediti e
finanziamenti di notevole importanza erogati negli anni trascorsi a
tale azienda;
il sottoscritto Consigliere regionale
Interroga
il Presidente della Regione e l'Assessore competente per
conoscere:
1) l'assetto societario dell'azienda: titolare, eventuale
amministratore, capitale sociale, tipo di attività, numero di
addetti iniziale, produzioni, in sostanza il piano industriale, se
esiste, canone di locazione;
2) i parametri adottati dalla Finaosta per valutare
positivamente il progetto imprenditoriale;
3) se sono state date dal governo regionale alla Finaosta,
dopo l'esperienza negativa sopraccitata, direttive, strategie o
altre indicazioni per ridurre i rischi di sovraesposizione
finanziaria, per il rilascio di autorizzazioni per locazione di
immobili, o eventuale richieste di contributi o
finanziamenti.
F.to: Bortot
Interrogazione
Premesso che:
- l'Assessore alle attività produttive, rispondendo il 24
gennaio sorso ad un'interrogazione del gruppo CdL, relativamente al
riutilizzo dell'immobile industriale ex Akerlund di proprietà
regionale, comunicava che era pervenuta richiesta da parte di una
nuova società, la VALGEL S.r.l.;
- riferiva, inoltre, che erano in fase di definizione le
procedure amministrative necessarie alla definizione del contratto
di locazione e dei finanziamenti previsti dalle leggi di
settore;
il sottoscritto Consigliere regionale
Interroga
il Presidente della Regione e gli Assessori delegati per
sapere:
1) quali sono le risultanze del procedimento istruttorio di
Finaosta in relazione a tale nuovo insediamento
industriale;
2) se è stato concluso positivamente l'iter amministrativo
con VALGEL S.r.l. per l'insediamento nello stabilimento citato in
premessa;
3) quali sono le prospettive occupazionali.
F.to: Frassy
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Innanzitutto ringrazio gli interroganti
per aver concesso l'accorpamento delle interrogazioni che si
sovrappongono, nel senso che l'argomento è esattamente lo
stesso.
La prima osservazione che vorrei fare, prima di rispondere
puntualmente alle domande che sono fatte, è sugli obiettivi di
sviluppo che citava il Consigliere Frassy prima, ossia stiamo
cercando di perseguire obiettivi di sviluppo utilizzando risorse
locali. Nell'interrogazione presentata dal Consigliere Bortot si fa
un riferimento a "Tecdis", un riferimento che credo lui abbia fatto
per ricordare una situazione, quindi dicendo: "attenzione,
ricordiamoci del passato", ma credo che proprio il fatto di doversi
ricordare del passato ci imponga oggi di tentare di credere
fortemente nella nostra imprenditoria locale e questo ne è un
tipico esempio. È evidente che la "Valgel", Brilla in questo caso -
poi leggerò con attenzione le risposte - si è sottoposto a tutto
l'iter previsto per chi oggi vuole tentare di aprire uno
stabilimento in Valle d'Aosta e lo ha fatto da imprenditore locale,
forte delle esperienze che può aver maturato l'imprenditore locale.
Ritengo quindi che in ogni caso si debba partire da questo
presupposto: nessun imprenditore locale oggi può vantare un
curriculum sulle sue spalle o può vantare esperienze maturate
similari a quelle che potrebbero venire da fuori. Certamente non
stiamo parlando di "Barilla", o della "Samson", o di quello che voi
avete in mente come grande impresa: stiamo parlando di un'impresa
locale seria che ha presentato un piano industriale corretto, che
ha presentato un percorso finanziario costruito in modo concreto,
che chiede a questa Regione di fare, dove possibile, la sua parte
sostenendola nello "start up": questa è l'operazione che si sta
cercando di costruire. Definire se andrà a buon fine? Certamente
siamo convinti che si parte per andare a buon fine, si parte però
con "i piedi per terra", quindi non parleremo di cifre
stravolgenti, non parleremo di impegni da centinaia di posti di
lavoro: parleremo solo di un'operazione costruita su un giovane
imprenditore locale, che sta cercando onestamente, investendo le
sue risorse anche in maniera impegnativa su un'area che ha vissuto
nel passato purtroppo troppi "mordi e fuggi" da parte di imprese
esterne, che non hanno lasciato un bel ricordo e non lasciano
sicuramente serenità sul passato.
Partendo dalle domande che sono state fatte, iniziando
dall'interrogazione del Consigliere Bortot, alla prima domanda,
quando si chiede dell'assetto societario della società "Valgel", io
ho risposto in questo modo.
"Il piano di impresa è stato presentato dal Signor Nicola
Brilla, in qualità di socio di riferimento della società Valgel
S.r.l., di cui è attualmente Amministratore unico e che risulta
avere un capitale sociale di 115.000 euro, interamente versato e
posseduto per il 60% dal Signor Nicola Brilla, per il 25% dalla
Signora Celletti Daniela, per il 10% dal Signor Toresan Carlo e per
il 5% dalla Signora Alborno Chantal.
Secondo la Finaosta S.p.a., l'imprenditore intende creare nel
territorio regionale un nuovo polo alimentare tramite la
realizzazione nello stabilimento ex Akerlund di 2 linee di
produzione: una dedicata ai prodotti lattiero-caseari
(essenzialmente panna, latte e suoi derivati) con prospettive di
sviluppo di nuovi prodotti; l'altra a prodotti a base di frutta. A
tale scopo ha elaborato un progetto imprenditoriale coinvolgendo
risorse esperte nel campo commerciale e produttivo, che dovranno
ricoprire tali ruoli nella nuova iniziativa, e consulenti per lo
sviluppo dei prodotti. Sempre in tale ottica ha recentemente -
settembre 2006 - acquisito un'azienda valdostana operante nel
settore alimentare - confetture di frutta, miele... - e già
presente con diverse referenze nella grande distribuzione
organizzata. Tutti i prodotti hanno una stagionalità, quindi si è
ovviato a questo deficit con una diversificazione della gamma dei
prodotti. Il mercato di sbocco è essenzialmente quello
professionale delle gelaterie e pasticcerie, a cui verrebbe offerta
una gamma completa di panna, miscela gelato e confetture, per un
20% circa del fatturato complessivo. L'occupazione prevista è pari
a 20 unità, a cui si aggiungeranno 15 agenti di vendita.
Il piano industriale presentato prevede investimenti
produttivi per circa 4,7 milioni di euro e la seguente struttura
finanziaria: un apporto di capitale sociale di 2 milioni di euro
già dal primo anno e un aumento di 0,5 milioni di euro al secondo
anno. Nella trattativa è stata richiesta una partecipazione della
Finaosta, che in questo caso raggiungerebbe un massimo del 24% per
lo "start up" dell'azienda, quindi un intervento a valere sulla
legge regionale n. 7/2004 per un importo complessivo pari a 1,8
milioni di euro e il ricorso al "leasing" per un importo massimo di
2,5 milioni di euro. Il contratto di locazione è in corso di
negoziazione ed è previsto nell'ordine del 6% del valore
dell'immobile"
, perché queste sono le valutazioni percentuali
che vengono date. Il 6% è il valore "standard" che applichiamo
quasi su tutti i nostri immobili, su cui abbiamo già discusso che è
troppo alto, sono io il primo a dire che è alto, ma se abbiamo
delle perizie e delle indicazioni europee di questo... ma ne
discuteremo. Per me è alto, dico subito che il 6% è alto, continuo
a dirlo, spero di riuscire ad abbassarlo.
Punto n. 2:
"i parametri adottati dalla Finaosta per valutare
positivamente il progetto imprenditoriale"
, secondo la
"Finaosta" le principali criticità possono essere individuate nel
forte salto dimensionale e nelle ipotesi di forte crescita del
fatturato, in funzione di che cosa? E qui ho riportato quello che
dice "Finaosta":
"in considerazione dell'equilibrato apporto di capitali, del
ricorso a professionalità esperte, del settore di riferimento (a
crescita limitata, ma meno esposto a fluttuazioni congiunturali
)..."
-
è un settore molto stabile dove è difficile
crescere molto, ma è anche difficile perdere quello che si ha,
perché c'è una stabilità -
"... e della carenza di nuove
iniziative imprenditoriali il Consiglio di Amministrazione della
"Finaosta S.p.a.", in data 22 dicembre 2006, ha dato parere
favorevole all'insediamento dell'iniziativa subordinatamente al
perfezionamento dei presupposti finanziari previsti nel piano"
,
ossia al fatto di vedere che realmente le cose che loro hanno detto
di fare le fanno, quindi il versamento di capitale sociale e le
varie cose.
Alla terza domanda le rispondo dicendo che, per quanto riguarda
gli immobili a destinazione produttiva recentemente conferiti a
"Vallée d'Aoste Structure", la Giunta regionale ha adottato l'atto
n. 3983 del 20 dicembre 2006, contenente la proposta al Consiglio
regionale di deliberazione concernente indirizzi strategici, che
dovrebbero dare le linee di marcia.
Adesso verrei a rispondere alle domande del gruppo "CdL". Sono
risposte scritte che poi vi faccio avere. Alla prima domanda:
"quali sono le risultanze del procedimento istruttorio di
Finaosta in relazione a tale nuovo insediamento industriale"
,
la risposta può integrare in parte quello che già abbiamo detto
loro. Secondo la "Finaosta S.p.a.":
"l'iniziativa consiste nella
creazione sul territorio regionale di un nuovo polo alimentare
tramite la realizzazione nello stabilimento "ex Akerlund" di 2
linee di produzione..."
, quelle che ho citato prima, a tale
scopo la "Valgel S.r.l." ha elaborato un progetto imprenditoriale
coinvolgendo risorse esperte, come ho già detto prima... ma
soprattutto avvalendosi di consulenti esterni che stanno
contribuendo, secondo me, anche con delle soluzioni di alta qualità
innovativa, che potrebbero avere uno spazio sul mercato. Per quanto
riguarda il mercato di sbocco, qui non vorrei ripetere le cose che
ho già detto prima...
(interruzione del Consigliere Frassy, fuori
microfono)
...
la risposta di "Finaosta" definitiva è del 22
dicembre 2006, per essere più preciso: il 22 dicembre 2006 è stata
data la risposta di "Finaosta", credo nella giornata di oggi
dovrebbero sottoscrivere l'accordo definitivo e procedere con
l'attuazione.
Domanda n. 2:
"se è stato concluso positivamente l'iter
amministrativo con Valgel S.r.l. per l'insediamento nello
stabilimento citato in premessa"
, sulla base della valutazione
positiva del progetto imprenditoriale da parte della "Finaosta" ed
in riscontro alla richiesta di "Vallée d'Aoste Structure", la
Giunta regionale, con la deliberazione n. 160 in data 26 gennaio
2007, ha autorizzato "Vallée d'Aoste Structure" alla locazione
mediante l'utilizzo di procedure conformi alla normativa vigente,
tra cui l'articolo 10 della normativa, subordinando la locazione al
perfezionamento dei presupposti finanziari previsti dal progetto di
insediamento, come esplicitati nell'analisi della "Finaosta",
quello che dovrebbe avvenire oggi pomeriggio.
Terza domanda:
"quali sono le prospettive occupazionali"
,
come dicevamo, 20 unità operative e 15 agenti di vendita.
Come ho già detto, è sicuramente un imprenditore valdostano che
non può vantare un curriculum di esperienze importanti, però credo
che si stia cercando di creare uno "start up" sostenendo un giovane
imprenditore, che crede fortemente, perché investe fortemente in
questa iniziativa, e lo fa con serietà. Non stiamo parlando di
cifre apocalittiche, stiamo con "i piedi per terra"; vi voglio
ricordare che questo ci permette di risparmiare dei soldi perché
per l'"Akerlund" era prevista - faccio riferimento a quello che era
stato impostato - la ristrutturazione, una ristrutturazione che
sarebbe, così come era prevista, costata 6 milioni di euro. Oggi ci
troviamo di fronte a un'opportunità di un giovane imprenditore, che
si insedia in uno stabilimento e ci permette in questa fase, oltre
ad avere la prospettiva di andare a buon fine, di risparmiare 6
milioni di euro di ristrutturazione, perché di questi 6 milioni di
euro saranno necessarie poche centinaia di migliaia di euro per
accomodare lo stabilimento alle necessità, quindi con un risparmio
notevole che va preso in considerazione. Sull'esito poi non posso
che fare i migliori auguri a questo imprenditore. Le risposte sono
scritte, ve le faccio avere.
Président
- La parole au Conseiller Bortot.
Bortot (Arc-VA)
- Faccio una premessa. Sono d'accordo per
una volta con gli Americani, che badano più ai progetti che non
alle coperture finanziarie, perché sono i progetti che danno
sviluppo, creano risorse finanziarie e ricchezza. Dato per scontato
questo, ci sono però alcuni stridori nella risposta dell'Assessore,
in primo luogo di metodo. È un anno che siedo in Consiglio e
abbiamo sempre più difficoltà ad accedere ai dati, nel senso che si
creano una serie di scatole cinesi: l'Amministrazione regionale,
"Vallée d'Aoste Structure", la "Finaosta" e a quel punto non si
capisce quando abbiamo diritto - e io sostengo sempre -, ma
soprattutto in che tempi, ad avere le informazioni necessarie,
perché, per quanto ci riguarda, se avessimo avuto il piano
industriale approvato da "Finaosta", l'interrogazione l'avremmo
fatta sugli stridori. Vengo agli stridori, primo stridore: se
questa azienda - e mi va benissimo che ce l'abbiamo in casa, perché
possiamo anche "guardarci negli occhi"... - affitta tutto lo
stabilimento "ex Akerlund" (mi risulta da informazioni che sono
20mila metri) al 6%, è una "bordata" di affitto, quindi cosa se ne
fa di tutta quest'area rispetto al dimensionamento di partenza e
attuale? Perché se poi subentra il discorso di subaffittare e cose
del genere, credo che non si possa permetterlo. Il capitale sociale
dell'azienda, rispetto agli impegni... anche qui leggo al punto k)
della deliberazione che è 2 milioni, ma chiedono poi un importo di
1.750.000 in "leasing" e un altro di 2,2 milioni. Trovo che il
capitale sociale... che sono poi gli investimenti che uno investe
nell'azienda per avviare un'azienda... siano sproporzionati in
negativo rispetto agli investimenti che si vogliono effettuare.
La seconda cosa riguarda l'insediamento vero e proprio, questo
con 20 dipendenti presuppone livelli professionali, se i dipendenti
si pensa di reperirli in Valle e soprattutto la rete commerciale.
Il settore alimentare tira - abbiamo un deficit alimentare del
nostro Paese nei confronti dell'UE non da poco -, quindi ben
vengano queste aziende. L'altra questione è se possiamo in parte
reperire le materie prime nella nostra Regione riferite a questo
tipo di lavorazione, soprattutto se si tratta di prodotti caseari e
prodotti legati alla frutta e ai succhi di frutta.
Infine concludo con una raccomandazione. Ho fatto nei mesi
precedenti ben 2 interrogazioni, prima all'Assessore Cerise, poi
all'Assessore Isabellon, per capire l'insediamento di quello
stabilimento di mangificio a Saint-Marcel, non siamo riusciti ad
avere le informazioni necessarie per giudicare se quel tipo di
insediamento ha un senso. Ci ritroviamo oggi ad intervenire in
ritardo sulle informazioni che l'Assessore ci deve dare in aula,
non so se dovremo intervenire a livello di regolamento ma, per
quanto ci riguarda, le deliberazioni di questo tipo dovrebbero
essere integrate dalla documentazione necessaria per fare in modo
che i Consiglieri siano in grado - non dico che stiamo facendo
perdere tempo - di intervenire nel merito dei piani industriali
presentati dalle aziende, delle eventuali contraddizioni che
presentano, invece dobbiamo accedere alle informazioni con le
interrogazioni in aula per avere la documentazione. È importante
che in questi passaggi - Governo, Vallée d'Aoste structure e
"Finaosta" - i tempi si restringano e si abbia la documentazione
necessaria.
Per ultimo in ben 2 passaggi si citano gli indirizzi strategici
di "Vallée d'Aoste Structure", punti f) ed e); mi sembra che per
ora di indirizzi strategici da dare a "Vallée d'Aoste Structure"
questo Consiglio ne abbia dati pochi, quindi sarà bene che ci
affrettiamo onde evitare che una società di riferimento pubblico
abbia margini di manovra non nella direzione che decide il
Consiglio.
Président
- La parole au Conseiller Frassy.
Frassy (CdL)
- Vede, Assessore, quando lei si è insediato
in questa Giunta, avevamo auspicato che potesse portare un po' di
quel liberismo di cui in certi momenti della sua vita politica si è
fatto paladino quanto meno a parole e devo dire che a parole ci
aveva fatto sperare bene:
"meno pubblico più privato"
,
queste sono state le sue prime dichiarazioni pubbliche. Dobbiamo
dire che purtroppo a queste dichiarazioni pubbliche non sono ad
oggi seguite delle azioni politico-amministrative coerenti, mi
spiego. Se lei si ricorda, sull'insediamento di Pont-Saint-Martin,
mi sembra proprio la medesima area immobiliare, "Pluritec" era
un'azienda che era stata dalla scorsa legislatura indicata come il
"toccasana" dei problemi occupazionali e di riconversione di
quell'area. Noi facemmo alcuni approfondimenti parallelamente a
quelli fatti da "Finaosta" ed eravamo già andati oltre, c'erano le
foto pubblicate sulla stampa locale dell'allora Presidente che
firmava i protocolli d'intesa... un Signore dal nome importante:
Doria. Non se ne fece niente della "vicenda Pluritec", perché alla
fine documentammo che era il classico "ballon d'essai" che serviva
solo a massimizzare i finanziamenti pubblici e poi scomparire. Ci
siamo interessati di "Valgel" da 15 giorni, da quando lei dando una
risposta a una nostra interpellanza sul riutilizzo dell'"area
Akerlund" ci ha detto che c'era una novità, ossia si andava oltre
al progetto di frazionamento dell'immobile, perché era venuto fuori
l'interesse da parte di un'azienda privata ad insediare un'attività
produttiva. "Valgel" ci ha fatto venire i brividi, di conseguenza
abbiamo fatto degli approfondimenti che, rispetto ai dati che lei
ci ha fornito lei, non ci convincono affatto, perché? Non ci
convincono perché noi abbiamo un'area che ha qualcosa come 17mila
metri quadri, un'enormità di spazi rispetto alle dimensioni
valdostane, soprattutto le dimensioni dell'imprenditoria valdostana
e lei ci dice che in quest'area si installa un imprenditore nuovo e
noi le diciamo nuovo non tanto, perché la "Valgel" non è una
novità, essendosi costituita nella primavera del 2005 con un
capitale di 115mila euro e risulta essere inattiva, perciò non è
una novità, ma è una società che è da un po' che stava in attesa di
trovare l'affare e sicuramente, dal punto di vista di
quell'imprenditore, penso che l'affare lo abbia fatto.
Forse lei dimentica dei passaggi: attraversando la Dora abbiamo
un immobile importante che è stato costruito sul presupposto che la
Centrale del latte potesse dare certe risposte, oggi quell'immobile
è utilizzato per meno della metà dei suoi spazi ed è un immobile
che era nato per gestire linee produttive inerenti la filiera
casearia. Quando apprendiamo che andiamo a destinare 17mila metri
quadri in quel di Pont-Saint-Martin ad un'azienda che avrà un
impegno di 20 unità, già qualcosa "non torna", perché è vero che
oggi è tutto automatizzato, ma 17mila metri quadri che mi diano una
risposta occupazionale di 20 unità... hanno degli elementi sui
quali occorre fare qualche riflessione. Di più: facciamo i
raffronti con la "Tecdis", erano 10mila metri, 200 dipendenti nei
momenti di massima occupazione, ma di più: lei dice investimenti
per 4,7 milioni di euro, abbiamo ad oggi un capitale sottoscritto
di 115mila euro, perciò vi è un impegno finanziario significativo.
La cosa che non accettiamo è che non si può continuare a pensare di
fare gli imprenditori in Valle con il denaro pubblico, il 24% che
"Finaosta" andrebbe a mettere in questa iniziativa è inaccettabile:
uno, perché abbiamo uno stabilimento di proprietà pubblica
sottoutilizzato che sta a Gressan, di conseguenza abbiamo il
dovere, prima di imbarcare altri denari in questa avventura, di
ottimizzare gli insediamenti industriali che sono già allestiti per
tale tipo di filiera; poi, Assessore, vada a leggere quanto avete
voluto approvare voi e che noi abbiamo contestato! Avete scritto
che "Finaosta" può assumere partecipazioni, tendenzialmente
temporanee, che siano finalizzate alla realizzazione di programmi o
al conseguimento di obiettivi di interesse per il contesto
regionale e sono gli yogurt, i gelati e 20 persone gli obiettivi di
interesse per il contesto economico regionale? Di questa cosa
abbiamo il convincimento che ci sia più di un elemento che non
quadri, chiederemo di avere visione dell'istruttoria che "Finaosta"
ha fatto, ci riserviamo di tornare sull'argomento e la invitiamo,
consapevoli della sua buona fede, a mettere maggiore attenzione su
tale vicenda.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK