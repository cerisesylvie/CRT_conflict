Consiglio Regionale della Valle d'Aosta - Oggetto del Consiglio n. 835 del 4 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORESTE E TERRITORI MONTANI
Corpo forestale valdostano e relative strutture
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 835 del 4 novembre 2009 - Resoconto
OGGETTO N. 835/XIII - Interrogazione: "Indirizzi inerenti
l'attività operativa e amministrativa del Corpo forestale".
Interrogazione
Vista la legge regionale 8 luglio 2002, n. 12 "Nuove norme
sull'ordinamento e sul funzionamento del Corpo forestale della
Valle d'Aosta" che, all'articolo 4 bis, prevede che "il Presidente
della Regione, di concerto con l'Assessore regionale competente in
materia di agricoltura e risorse naturali, impartisce
periodicamente al Corpo forestale indirizzi inerenti all'attività
operativa e amministrativa del Corpo, indicando le eventuali
priorità nei differenti settori di intervento";
i sottoscritti Consiglieri regionali
Interrogano
il Presidente della Regione per sapere:
1) se gli indirizzi inerenti l'attività operativa e
amministrativa del Corpo forestale e le priorità dei differenti
settori di intervento sono state impartite come previsto dalla
legge;
2) in caso affermativo, quali sono i contenuti di tali
disposizioni.
F.to: Bertin - Giuseppe Cerise - Chatrian - Louvin - Patrizia
Morelli
Président
- Nous reprenons nos travaux.
La parole à l'Assesseur à l'agriculture et aux ressources
naturelles, Isabellon.
Isabellon (UV)
- Grazie, Presidente.
Il contenuto di questa interrogazione riguarda gli indirizzi
inerenti l'attività operativa e amministrativa del Corpo forestale.
Si può tranquillamente affermare che in più occasioni, negli
incontri con il comandante del corpo, il Presidente della Regione e
il sottoscritto come previsto dalle norme in vigore, sono stati
impartiti indirizzi operativi e amministrativi generali e fissate
delle priorità nei diversi settori di intervento.
Occorre premettere che il Corpo forestale è la principale
struttura regionale a svolgere le funzioni di sorveglianza e di
tutela del territorio e dell'ambiente sotto tutti gli aspetti.
L'indirizzo fondamentale per il corpo è quello di riappropriarsi
delle competenze tecniche che nel corso degli anni sono state
parzialmente ridotte e poi condivise con altre strutture
dell'Amministrazione - questa è un'operazione che è in fase di
svolgimento - con un obiettivo fondamentale di tutela e gestione
del territorio e dell'ambiente, in cui si dà ampio spazio
all'attività di prevenzione e di sostegno alle popolazioni locali.
Il comandante del corpo trasmette periodicamente indirizzi e
priorità ad ogni stazione con circolari tematiche.
Dall'inizio dell'anno 2009 il comandante del corpo si incontra
ogni mese (quattro comandanti ogni martedì, perciò tutti e sedici
nel corso del mese) con i singoli comandanti di stazione per
verificare le problematiche sorte nell'applicazione dei protocolli
di intervento, per conoscere il lavoro svolto e per risolvere
insieme gli eventuali problemi evidenziati. Ogni tre mesi il
comandante del corpo si incontra con tutti i comandanti di stazione
in riunioni tematiche e poi apposite riunioni vengono convocate per
fornire indirizzi su argomenti di competenza di altre strutture del
dipartimento e di altri dipartimenti dell'Amministrazione. Perciò
tutti i forestali sul territorio dispongono di un vademecum
operativo con schede facilmente leggibili nell'ambito dei compiti
di protezione civile e schede che riportano le procedure interne al
corpo, in cui vengono codificate per ogni evento le modalità in cui
si deve procedere. Per temi, sorveglianza e tutela del territorio
agrosilvopastorale: in riferimento alle molteplici competenze
previste dalla legge n. 12/2002 e alla particolarità di alcune di
esse (vedi polizia giudiziaria) è stato richiesto al Corpo
forestale di prestare particolare attenzione alle attività
tecniche, ossia alla sorveglianza, tutela e gestione del territorio
agrosilvopastorale montano, in particolare a quello forestale. È
noto che gli equilibri naturali ed una corretta gestione delle
risorse forestali sono fattori essenziali per la stabilità del
territorio, in una regione particolare come la nostra. Nell'ambito
operativo si tratta pertanto di conoscere la risorsa attraverso gli
inventari periodici, piani di assestamento, piani economici,
eccetera. Il Corpo forestale, sempre nel quadro dell'obiettivo
prioritario della sorveglianza del territorio, provvede ad
identificare emergenze fitosanitarie, per esempio attacchi di
insetti a funghi, al fine di intervenire rapidamente con opportune
tecniche selvicolturali.
Attività di antincendio boschivo: anche questa è una priorità
del Corpo forestale nell'ambito della conservazione e difesa del
patrimonio boschivo, in applicazione del Piano regionale per la
programmazione dell'attività di previsione e lotta attiva contro
gli incendi boschivi. Al Corpo forestale sono affidati, per il
tramite di un apposito nucleo antincendi boschivi (AIB), la
direzione e il coordinamento dello spegnimento degli incendi
boschivi.
Settore della fauna e della caccia: uno dei settori a cui è data
particolare importanza nell'anno in corso, il controllo e la
gestione della fauna. Applicando un sistema gestionale, fondato sul
concetto di sostenibilità, i forestali hanno il compito di
partecipare a tutte le fasi, quindi fase conoscitiva anzitutto,
perciò agli inventari della fauna, ai censimenti, alla fase di
programmazione dei prelievi necessari per regolare le popolazioni
faunistiche e alla tutela. Particolarmente importante è il
controllo dell'attività venatoria.
Novità di quest'anno: sono stati creati nove centri di controllo
della fauna, richiesti dall'ISPRA di Bologna, al fine di procedere
- è stata già impostata negli anni scorsi - ad una corretta
gestione della caccia attraverso il sistema della selezione.
Tutela della flora alpina: anche qui, è prevista la sorveglianza
a tutela della flora alpina, è importante dirlo, in base alla legge
attualmente in vigore, la n. 17/1977; il Corpo forestale ha
collaborato anche alla predisposizione del testo di disegno di
legge che, a breve, sarà all'attenzione del Consiglio ed è già
calendarizzato per quel che riguarda l'attività delle
commissioni.
Sistema protezione civile: il Corpo forestale ha un ruolo
importante nell'ambito del sistema della protezione civile e
l'azione svolta giornalmente sul territorio permette un'azione di
prevenzione fondamentale per il buon funzionamento del sistema,
applicazione sempre più corrente dei sistemi informatici, quindi
l'evoluzione delle tecnologie è sicuramente alla massima
attenzione; questo permette un dialogo diretto e continuo con gli
uffici dell'Amministrazione regionale. Il Corpo forestale è
presente in ogni occasione di emergenza: l'ultima che, con molta
evidenza, ha visto la partecipazione attiva del Corpo forestale, è
quella in concomitanza del manifestarsi delle problematiche legate
all'alluvione del 2000; poi i grandi incendi nelle zone di Media
Valle, 2003 e 2005, e l'emergenza neve del dicembre 2008. Un'altra
attività prioritaria è l'apertura della centrale unica di soccorso
con l'adozione da parte del Corpo forestale di un numero verde, il
1515.
Divulgazione forestale e ambientale: con questo settore, in
quanto rispetto del territorio e delle risorse naturali, si parte
dalla scuola, insegnando ai giovani che oggi hanno pochi contatti
con il mondo produttivo, in particolare con il mondo agricolo, le
peculiarità della natura e del territorio montano. Probabilmente
sapranno un domani trasmettere messaggi positivi alle future
generazioni. È stato istituito un apposito ufficio di divulgazione
ambientale che coordina queste attività in collaborazione con le
stazioni.
Infine l'attività di pubblica sicurezza e polizia ambientale: è
particolarmente importante l'azione di pubblica sicurezza
effettuata dai forestali, sia nell'ambito dei programmi interforze,
che nelle varie manifestazioni di interesse regionale e
internazionale. I forestali sono presenti altresì alle grandi
manifestazioni sportive, ad esempio al Mezzalama, ai campionati
italiani e internazionali di fondo, di sci alpinismo, e anche a
qualche manifestazione di alto livello che si sviluppa sul
territorio con grande partecipazione di pubblico, per esempio la
Fiera di Sant'Orso. Svolgono altresì attività di controllo sulle
piste nel periodo invernale in particolare nei centri sciistici
minori, sia nel fondo che nella discesa. Questi interventi sono
molto graditi anche dalle amministrazioni locali.
Non va infine dimenticata l'importanza dell'attività di polizia
ambientale sempre nell'intento di prevenzione, che è rivolto ad un
miglioramento dell'ambiente in generale, della vivibilità del
territorio, e di protezione della salute, che si estrinseca con una
capillare informazione e un controllo e tutela contro inquinamenti
del suolo, delle acque, dell'aria, nonché dei rumori. I controlli
vengono effettuati sulle emissioni di attività industriali (polveri
fini, gas, acque), sui residui di lavorazione (olii, acidi,
batterie), condotti fognari (amianto, eccetera) in collaborazione
con l'ARPA regionale. Tutti questi settori rientrano pertanto nel
più generale orientamento della sicurezza del territorio e delle
popolazioni locali, che mi pare essere l'indirizzo più importante
da attribuire al corpo.
Président
- La parole au Conseiller Bertin.
Bertin (VdAV-R)
- L'obiettivo di questa interrogazione
era capire se erano stati impartiti questi indirizzi periodici al
Corpo forestale. Pertanto ci serviva anche capire - se possiamo
acquisire il documento con il quale sono stati impartiti questi
indirizzi - se era stato utilizzato anche questo strumento per
razionalizzare l'attività del Corpo forestale e orientarla nel modo
voluto dalla Giunta. Dalla risposta mi è parso di capire... ci sono
state dette tutte le competenze e gli indirizzi generali del Corpo
forestale e non quelli specifici di questo periodo di
razionalizzazione; pensavamo che si fosse utilizzato anche questo
strumento per razionalizzare l'attività del corpo, vista la
necessità. Intanto vorrei, se possibile, acquisire poi il
documento. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK