Consiglio Regionale della Valle d'Aosta - Oggetto del Consiglio n. 1549 del 12 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1549 del 12 gennaio 2011 - Resoconto
OGGETTO N. 1549/XIII - Interpellanza: "Controlli effettuati
sulle attività programmate nei singoli piani annuali del sistema
informativo regionale".
Interpellanza
Visto il piano triennale del sistema informativo regionale
2010-2012;
Considerato che, da anni, il bilancio regionale destina
notevoli risorse al settore informatico che potrebbero dispiegare
anche utili ricadute sulle aziende locali, sia in termini
professionali sia occupazionali;
Constatato che negli ultimi anni sono stati invece avviati
progetti di "riuso" che non sempre soddisfano le esigenze
locali;
Ricordato che la legge regionale 16/1996 assegna alla
Presidenza della Regione i compiti di predisposizione dei piani, il
controllo della loro realizzazione e la verifica del raggiungimento
dei risultati;
ciò premesso, il sottoscritto Consigliere regionale
Interpella
il Presidente della Regione per sapere:
1) che tipi di controlli e di monitoraggi sono effettuati
sulle attività programmate nei singoli piani annuali, quali
valutazioni sono state assegnate ai dirigenti coinvolti nella loro
realizzazione e se s'intenda compiere anche un'analisi di
soddisfazione dell'utenza sui servizi erogati dalle singole
strutture;
2) qual è il rapporto di collaborazione da parte di INVA con
le professionalità autonome esistenti in Valle d'Aosta, secondo
quali criteri e indirizzi esse vengono selezionate nonché se è
stato valutato l'impatto subìto, nell'ultimo decennio, dagli
operatori del settore ICT a seguito dell'ingente e continua
concentrazione di attenzioni e di risorse sulla società "in
house";
3) se il piano triennale del sistema informativo regionale
2010-2012 è già stato presentato alle imprese del settore ICT o se
s'intenda farlo;
4) quale lo stato attuale degli occupati in INVA, con
contratti a tempo indeterminato e con contratti a termine, e se vi
è l'intenzione di accrescerne ulteriormente il numero nel corso del
triennio 2011-2013 oppure, se si preferisce, dopo anni di monopolio
pubblico, aprire uno spiraglio al mercato locale dell'ICT.
F.to: Tibaldi
Président
- Collègues, a été déposée à la Présidence une
proposition de résolution concernant le problème du service
ferroviaire qui sera discutée à la fin de la séance.
La parole au Conseiller Secrétaire Tibaldi.
Tibaldi (PdL)
- Innanzitutto una precisazione: il piano
non è triennale, ma quadriennale, io ho scritto erroneamente
triennale 2010-2012, mentre l'anno scorso è stato approvato un
piano pluriennale 2010-2013. Sappiamo che l'argomento è più volte
venuto all'ordine del giorno di questo Consiglio, perché riguarda
l'operatività, il dinamismo e la sinergia con il mercato di una
società
in house
molto importante che si chiama INVA, il cui
fabbisogno finanziario in questo piano pluriennale ammonta a poco
meno di 123.000.000 di euro, articolati poi su base annuale e su
linee di azione in maniera abbastanza differenziata.
Il discorso che vorrei evidenziare con questa interpellanza
riguarda anzitutto i piani operativi annuali, perché il piano
pluriennale - che è un piano più generico - necessita di piani
operativi annuali che ogni anno vengono predisposti dalle singole
strutture, coordinate fra di loro, e riguardano la programmazione,
l'organizzazione e la gestione del sistema informativo regionale.
In questi piani operativi, io mi sono fatto stampare quelli del
2009 e del 2010, spicca all'occhio quella che è una ridondanza di
titoli; ci sono alcuni titoli che sembrano quasi voler dire cose
simili pur rappresentando capitoli differenti: spese telefonia
fissa e trasmissione dati, spese fonia e trasmissione dati di
sistema pubblico di connettività, spese telefonia mobile. Lo
abbiamo visionato anche come Ufficio di Presidenza: avendo a che
fare con INVA con una certa regolarità, ci sono delle voci che sono
difficilmente distinguibili...se uno le legge per titoli,
evidentemente sono formulazioni molto tecniche, che nel loro
tecnicismo oltre ad essere ridonanti, paiono celare una sorta di
ripetitività sulla quale sarebbe opportuno fare chiarezza. Ma oltre
a questo aspetto, dove c'è questa disarticolazione per titoli e per
cifre nei piani operativi annuali, ci piacerebbe sapere quale tipo
di monitoraggio e di controllo viene fatto: qui mi rivolgo in
particolare all'organo politico, perché fra il piano operativo 2009
e il piano 2010 ci sono titoli e voci che si ripropongono, quindi
vuol dire che nel 2009 ciò che era stato preventivato, programmato,
non è stato completato e, se non è stato completato, evidentemente
c'è stato qualche intoppo nel percorso.
Allora, con quali controlli e con quali monitoraggi l'organo
politico verifica le
"attività programmate nei singoli piani
annuali"
e
"quali valutazioni sono state assegnate ai
dirigenti coinvolti nella loro realizzazione e se si intenda
compiere anche un'analisi di soddisfazione dell'utenza sui servizi
erogati dalle singole strutture"
...mi spiego: abbiamo il
sistema informativo regionale che opera attraverso diverse
strutture, diversi progetti e diversi dirigenti che coordinano i
singoli progetti; i dirigenti, alla fine del periodo, vengono
regolarmente premiati per i risultati conseguiti, ma...alla
soddisfazione dei dirigenti o dell'organo politico corrisponde
anche la soddisfazione dell'utenza? È mai stata fatta un'analisi
della soddisfazione dell'utente cittadino sui servizi erogati da
questa monumentale macchina informatica o informativa - come si
suol dire - che dovrebbe erogare servizi efficienti alla
comunità?
Il secondo aspetto che ci interessa comprendere è il tipo di
"rapporto di collaborazione da parte di INVA con le
professionalità autonome"
che esistono in Valle d'Aosta, perché
a differenza dei precedenti piani triennali questo piano
pluriennale - e io me lo sono riguardato con una certa attenzione
-, nelle sue 168 pagine, non fa un minimo cenno alla parola
"mercato", alla parola "privato", alla parola "operatori di
settore". È un piano rigorosamente pubblico, un piano che dispone
di risorse a favore di strutture pubbliche e basta, 123.000.000 di
euro che vengono gestiti all'interno di questo recinto. Nel
precedente piano triennale del 2007-2009 c'è stato qualche timido
accenno al privato, si faceva riferimento che
"i soci
pubblici
- Regione, Comune di Aosta, USL -,
nell'ambito dei
rispettivi piani di sviluppo, si devono avvalere del contributo
operativo delle imprese scegliendo, ove possibile, quelle
locali"
, e in particolare ad INVA davano una serie di
competenze (pagina 148), concetto ribadito a pagina 175 in
particolare
"azioni che consentono di favorire lo sviluppo
socioeconomico attraverso la diffusione dell'ICT sul contesto
regionale"
. Oggi la parola magica "mercato" o "privato" è
sparita dal piano pluriennale. Allora, a seguito di un incontro che
ho avuto con diversi operatori che mi hanno sollecitato
sull'argomento, sarebbe opportuno sapere qual è questo rapporto, se
esiste un rapporto di collaborazione da parte di INVA con le
professionalità private esistenti in Valle d'Aosta e secondo quali
criteri e indirizzi esse vengono selezionate, nonché se è stato
valutato l'impatto subito, nell'ultimo decennio, dagli operatori
del settore della information technology a seguito dell'ingente e
continua concentrazione di attenzioni e di risorse sulla società
in house
.
La terza domanda riguarda sempre questo piano pluriennale, se
"è già stato presentato"
o se si intende presentarlo alle
imprese del settore; saranno poche, insignificanti, marginali, ma
esistono. Qualche professionista che ha aperto una partita IVA e
che si dedica a consulenze o erogazione di servizi nel settore c'è.
Questo piano è stato presentato o si intende presentarlo, oppure è
un documento che rimane per gli addetti ai lavori della burocrazia
pubblica?
Un'ultima domanda riguarda
"lo stato attuale degli occupati
in INVA"
, che sappiamo essere in crescente evoluzione, sia di
occupati con contratti a tempo indeterminato, sia con contratti a
termine, e poi vorremmo capire l'intenzione politica: se è quella
di accrescerne ulteriormente il numero nel corso del periodo
2011-2013 oppure, se si preferisce, dopo anni di monopolio
pubblico, aprire uno spiraglio al mercato locale dell'information
technology.
Ancora un'ultima cosa: nelle premesse faccio riferimento al
fatto che negli ultimi anni sono stati avviati diversi progetti di
riuso, che non sempre soddisfano le esigenze locali; vorrei
spiegare cosa si intende per "riuso". Sono iniziative che sono già
state adottate da altre pubbliche amministrazioni, che vengono
importate nella nostra Regione e questo può essere anche
interessante, perché se ne sfrutta l'esperienza e la convenienza,
però bisogna verificare se sono adattabili e opportune per una
realtà come quella valdostana, che presenta anche delle differenze
rispetto ad altre regioni o contesti geografici. Faccio riferimento
a People o al bollo automobilistico, ma People per gli enti locali
rientra in questi progetti di riuso, riguarda i sistemi anagrafici,
tributari e i servizi comunali, è stato importato dalla Toscana con
il 35 percento di copertura statale, però non ha soddisfatto
completamente le esigenze e degli enti locali e dei rapporti fra
essi e i cittadini.
Ascolto volentieri le risposte del Presidente.
Président
- La parole au Président de la Région,
Rollandin.
Rollandin (UV)
- Grazie Presidente. Le domande sono -
come è stato chiarito - molto corpose, e mi fa piacere che ci sia
questa attenzione al sistema dell'informatizzazione, questo
dimostra la valenza di aver presentato un piano triennale approvato
in questo Consiglio, quindi già fatto oggetto di ampia discussione.
Piano triennale che è stata un'esigenza proprio perché i piani
annuali non davano soddisfazione al criterio con cui si lavorava,
perché un piano non è che termina il 31 dicembre, ma ha sempre una
coda, quindi è evidente che nell'attuare un piano annuale ci siano
sempre dei collegamenti con quello che succede con il gennaio
successivo.
Spero di avere il tempo di dare tutte le risposte, perché quelle
concernenti il riuso...se non riesco le darò risposta per le vie
brevi, perché non sembri che non voglio dare le risposte
puntuali.
Prima domanda,
"che tipi di controlli"
: le attività
programmate nei singoli piani operativi annuali - perché pur
essendoci il triennale c'è anche l'annuale, e ringrazio anche della
notazione sul fatto che si è fatto il 2010 e poi si è andati fino
al 2013 - approvati dalla Giunta con aggiornamenti del piano
pluriennale, hanno due livelli di monitoraggio: le verifiche da
parte del capo progetto del dipartimento a cadenza settimanale,
vedi mensile, definite in base alla particolarità del singolo
progetto, e le valutazioni trimestrali da parte del dirigente che
tengono conto sia dell'avanzamento tecnico che dell'avanzamento
economico amministrativo. Poiché i singoli progetti derivano per la
maggior parte da necessità evidenziate dalle strutture
amministrative dell'Amministrazione regionale, gli stessi vengono
portati avanti dalle strutture tecniche in stretta collaborazione
con le strutture funzionali dei diversi assessorati. Questo aspetto
è di particolare rilevanza in quanto l'innovazione, non essendo
mera automazione, richiede una revisione di natura organizzativa
procedurale presso le strutture competenti. In relazione
all'esecuzione dei progetti contenuti nei piani, le valutazioni
complessive per le componenti prioritarie dei piani operativi
annuali hanno il seguente grado di sviluppo: nel 2007 l'81 percento
del piano è stato realizzato, nel 2008 il 93 percento, nel 2009 il
95 percento. Relativamente alle valutazioni assegnate ai dirigenti
coinvolti nella realizzazione di queste attività, sono stati
attribuiti annualmente degli obiettivi operativi connessi ai
progetti previsti nei piani annuali, la cui realizzazione è stata
esaminata dalla commissione che ne ha valutato il raggiungimento e
quindi proponendo le valutazioni, che sono state poi approvate con
delibera di Giunta del 5 giugno 2010. Per quanto riguarda gli
esercizi successivi, il piano pluriennale 2010 in coda e poi 2013
per lo sviluppo del sistema informativo regionale, approvato dal
Consiglio il 6 ottobre 2010, contiene gli indicatori di misura dei
risultati puntuali su ogni iniziativa progettuale, indicatori che
saranno utilizzati, anche questi, nella misura della performance
dell'attività dei dirigenti.
Per quanto riguarda la soddisfazione dell'utenza, vi è una
costante misurazione rispetto all'utenza interna, perché sono
quelli che hanno chiesto i singoli progetti, attraverso momenti
formali e sostanziali di accettazione di quanto realizzato; vi è
poi una misurazione continua nel rispetto dei livelli di servizio
all'interno dell'Amministrazione per gli enti del sistema Partout e
per i cittadini, effettuata dalle strutture di assistenza che
analizzano l'andamento dei servizi con le strutture utilizzatrici
per valutare sia la rispondenza contrattuale, sia la qualità
complessiva percepita dall'utente. I risultati evidenziano delle
criticità, ma sono complessivamente soddisfacenti e continuamente
monitorati nell'ottica di migliorare l'insieme dei servizi.
Seconda domanda, "
rapporto di collaborazione da parte di INVA
con le professionalità esistenti
": INVA, essendo società a
totale capitale pubblico, è soggetta, nei processi di acquisto di
beni e servizi, alle norme della pubblica amministrazione e quindi
ai criteri ed ai principi di evidenza pubblica e trasparenza. Nel
corso dell'anno INVA comunica agli operatori di mercato, che per lo
più è composto da aziende di piccolissime dimensioni, come
ricordava il collega - cioè c'era in Piemonte, c'è il CIS con cui
c'era una partecipazione anche di INVA, poi venuta meno per alcuni
rapporti, mentre c'è ancora per altri -, i propri indirizzi
operativi rispetto alle attività previste, in modo da consentire
agli operatori di programmare i propri investimenti in capitale
umano, formazione e specializzazione, e si rivolge poi per
soddisfare il proprio fabbisogno al mercato locale - è nelle cose
che si riferisca al mercato, magari la prossima volta verrà
sottolineato, ma possiamo garantire che ci si rivolge al mercato
locale - e forzatamente al di fuori del territorio regionale,
quando non sono presenti in loco fornitori e competenze
specifiche.
Breve flash sul "riuso", per sottolineare che questo in molti
casi è legato al fatto che altre amministrazioni hanno già
provveduto ad analizzare delle problematiche con cui siamo in
collegamento, quindi c'è una normale valutazione positiva del fatto
di riutilizzare con adattamenti...poi non entro nel merito, qui ci
porterebbe lontano. Può darsi che il collega abbia ragione, che su
alcuni punti non sia completamente soddisfacente, ma sicuramente è
un vantaggio. È difficile valutare l'impatto dell'ultimo decennio
sul mercato locale, ma si può dire che INVA immette ogni anno circa
6.000.000 di euro nel mercato e in misura preponderante vanno al
mercato locale per la ricerca dei vari servizi, quali: lo sviluppo
di applicazioni informatiche, l'assistenza hardware, l'assistenza
ad apparati dati e fonia e telecomunicazioni, l'esecuzione di reti
cablate, fornitura di apparati di telecomunicazioni in genere,
l'acquisizione di professionalità specifiche per la conduzione dei
progetti.
Punto tre,
"se il piano triennale del sistema informativo è
già stato presentato alle imprese"
: il piano pluriennale è
liberamente consultabile dagli operatori economici che intendono
analizzare le iniziative previste in relazione alle proprie
capacità professionali e alla propria
mission
. La nuova
veste del piano rispetto ai precedenti ha un'impostazione molto
operativa e puntuale sulle iniziative e quindi consente di dare
piena visibilità agli operatori economici sugli obiettivi
dell'Amministrazione regionale con una profondità quadriennale.
Quarta domanda,
"qual è lo stato attuale degli occupati in
INVA"
: al 31 dicembre 2010 l'organico di INVA è così composto:
dipendenti a tempo indeterminato 193, dipendenti a tempo
determinato 20, contratti di somministrazione lavoro 14; non ci
sono, ad oggi, previsioni di incrementare l'organico, però è
opportuno considerare che INVA non opera quale concorrente sul
mercato del lavoro dell'offerta, ma si pone in quanto società
in
house
sul lato della domanda sulla base delle esigenze dei
propri soci, in particolare per la realizzazione del piano
pluriennale. In coerenza con questo posizionamento INVA svolge
pertanto un ruolo con l'obiettivo di mettere in circolo delle
risorse per mantenere e far crescere il mercato locale dell'ICT,
sempre nel rispetto dei criteri di evidenza pubblica e di
trasparenza delle capacità professionali e imprenditoriali degli
operatori.
Ultima notazione per quanto riguarda la soddisfazione
dell'utenza. Vorrei ricordare che molta della soddisfazione ha
ricaduta nel momento in cui arriviamo, grazie al sistema
informatico, a semplificare e sburocratizzare, processo che
sicuramente ha ancora delle criticità, è ancora in fase di
attuazione in molti settori. Faccio un accenno: stiamo già
monitorando la difficoltà di superare il discorso del coordinamento
nella timbratura con i badge rispetto ai vecchi cartellini, cosa
che dovrebbe essere automatizzata. Anche lì abbiamo dei problemi
ancora reali, per dire che sicuramente ci sono molte cose da fare
sotto il profilo dell'attuazione delle singole programmazioni che
vengono fatte.
Spero di aver risposto alle sue domande; sono a disposizione per
il resto.
Président
- La parole au Conseiller Secrétaire
Tibaldi.
Tibaldi (PdL)
- Durante la conferenza di fine anno lei,
Presidente, aveva sottolineato l'importanza dell'innovazione
tecnologica, dell'implementazione e del potenziamento
dell'informatizzazione del territorio per sburocratizzare le
procedure nei rapporti non solo fra pubbliche amministrazioni, ma
anche nei rapporti fra esse e i cittadini. Quindi questa
interpellanza si colloca in questo solco, di quella che mi è parso
aver capito sia una priorità della sua Giunta.
Parlando di questa priorità non si può non imbattersi nel
soggetto principe del settore, INVA, questa società
in house
che - come ci ha risposto in maniera completa - ha dei livelli di
monitoraggio interni; un po' meno monitorata mi pare di capire sia
la soddisfazione dell'utenza esterna, anche perché si captano
alcune funzionalità ed efficienze, ma si captano anche delle
criticità. Ho citato il sistema People, che è quello applicato da
tutti i Comuni, e da alcuni di essi sono giunte delle segnalazioni
di non sintonia totale fra i meccanismi posti in essere e le
relative applicazioni.
Sui progetti di riuso, sicuramente sono vantaggiosi se sono
immediatamente adattabili al nostro sistema; ho sottomano un
progetto di riuso che riguarda l'istruzione e cultura, è un
protocollo d'intesa che è stato siglato nel dicembre 2010 e
riguarda i programmi applicativi SAA (anagrafe unica degli
studenti), SGA (sistema informativo per la gestione degli alunni),
che è stato importato dalla Provincia di Trento. È un sistema che
immagino abbia una sua valenza e che costa 92.520 euro. Magari mi
direte che è una somma superiore, qualcun altro mi suggerisce che
magari è una somma inferiore, però sono progetti che hanno delle
loro valenze, ma anche dei valori in termini economici e sono
progetti che è auspicabile che funzionino. Sicuramente questi
progetti di riuso tolgono anch'essi una fetta di mercato agli
operatori piccoli o minuscoli che siano, che potrebbero dare la
loro opera intellettuale o artistica in questo campo e che vanno
forse rivalutati e presi in adeguata considerazione.
Un altro aspetto importante, che è centrale in questa
interpellanza, riguarda il rapporto INVA e privati. Lei ci ha detto
che è difficile fare una valutazione dell'impatto subito
nell'ultimo decennio. Tuttavia, 6.000.000 di euro ogni anno vengono
dispersi sul mercato e servirebbero a coinvolgere soggetti privati
nei processi partecipativi di questa informatizzazione; 6.000.000
di euro ogni anno su piani da 120.000.000 triennali sono circa il
15 percento, sono piccole percentuali, sicuramente i soggetti sono
di piccola entità, però potremmo farli anche crescere, aiutare a
promuovere la crescita delle aziende locali. Non mi pare che questa
sia una missione politica che voglia essere messa in atto e di
questo me ne dispiaccio, anche perché si può constatare, rispetto
ad interpellanze fatte o dal sottoscritto o da altri colleghi negli
anni passati, che comunque lo stato degli occupati in INVA è
cresciuto, siamo sui 227, inclusi i contratti di somministrazione
lavoro e questa occupazione - ben venga per chi ci lavora in un
periodo in cui il lavoro è carente - ovviamente va ad incidere
dall'altra parte dove le professionalità autonome sono in maggiore
difficoltà e più penalizzate.
La ringrazio per le informazioni acquisite e mi riservo di
approfondire ulteriori porzioni di risposta che sono pervenute.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK