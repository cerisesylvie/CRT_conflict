Consiglio Regionale della Valle d'Aosta - Oggetto del Consiglio n. 607 del 17 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 607 del 17 aprile 2019 - Resoconto
OGGETTO N. 607/XV - Interpellanza: "Procedure per il
reclutamento di personale docente presso l'Università della Valle
d'Aosta".
Rini (Presidente) -
Punto 19 all'ordine del giorno.
Per l'illustrazione, la parola alla collega Spelgatti.
Spelgatti (LEGA VDA) - "
Considerato che nel corso della
seduta del Consiglio dell'Università della Valle d'Aosta del 19
novembre 2018 sono state approvate, tra l'altro, alcune procedure
di reclutamento di personale docente di ruolo. In particolare:
- un concorso per un professore associato (II fascia), di storia
contemporanea;
- un concorso per un professore associato per l'area
psicologica.
Preso atto che sempre nella stessa seduta è stato inoltre
richiesto ai competenti organi accademici di formulare proposte al
Consiglio dell'Università entro il termine di sessanta giorni per
la sostituzione di un professore ordinario (I fascia) passato ad
altro ateneo.
Tutto ciò premesso, i sottoscritti Consiglieri regionali
interpellano il Governo regionale per sapere:
1) quale sia lo stato dell'arte del procedimento concernente le
procedure di reclutamento dei due professori associati, atteso che
sembrerebbe che i bandi siano rimasti fermi, alla firma del
Rettore, per diversi giorni (in particolare per il concorso di
storia contemporanea per oltre 30 giorni), nonostante l'Ateneo
presenti alcune criticità in ordine ai requisiti di personale
docente finalizzati all'accreditamento dei corsi;
2) in tale eventualità, per sapere se sia intenzione del
Presidente di promuovere ogni azione necessaria ed utile al fine di
accertare eventuali responsabilità per omissione d'atti d'ufficio
in capo al Rettore per il notevole ritardo con cui sono stati da
lui sottoscritti i bandi e se sia intenzione del Presidente di
nominare un'apposita commissione finalizzata a tale
accertamento;
3) per conoscere il motivo per il quale non si è svolta la
seduta del Senato Accademico calendarizzata per il 22 gennaio 2019,
facendo slittare la convocazione addirittura al 1° marzo
(nonostante l'ultima seduta sia stata svolta in data 19 dicembre
2018);
4) per conoscere il motivo per il quale non è stato possibile
rispettare il termine indicato dal Consiglio dell'Università per la
sostituzione del Professore ordinario, atteso che il competente
Dipartimento aveva adottato un'apposita deliberazione di proposta
già nel mese di dicembre da sottoporre all'esame del Senato
accademico."
Specifico, ovviamente, che questa era stata un'interpellanza
proposta già vari Consigli fa. Nel frattempo avevo presentato altre
iniziative, sempre in relazione all'Università, che si vanno ad
accumulare, per cui sono molto contenta perché oggi, finalmente,
riusciamo a trattarne ampiamente, visto e considerato che ci sono
molte questioni di cui parlare. Avremmo dovuto parlarne nei vari
Consigli, così non è stato.
Presidente -
Per la risposta, la parola all'assessore
Certan.
Certan (AV) -
Grazie, collega Spelgatti, anche per la
precisazione che ha fatto adesso in conclusione, perché
effettivamente questa è una delle iniziative che lei aveva
presentato, quindi anche nelle date e nelle richieste, giustamente,
sono indicati dei tempi che adesso sono cambiati. So che lei ha
seguito attentamente lo scorso Consiglio e alcune risposte le avevo
date quando ho risposto all'iniziativa del collega Gerandin, quindi
eventualmente poi, se avrà bisogno, ci ritorniamo, soprattutto per
quanto riguarda nello specifico alcuni bandi di concorso.
Le procedure di reclutamento di personale docente a cui si fa
riferimento nell'interpellanza riguardano in effetti due concorsi,
i cui bandi effettivamente hanno avuto qualche ritardo nella firma
da parte del rettore. In particolare uno, quello per un posto di
professore associato di storia contemporanea, di oltre 30 giorni:
37 giorni, per l'esattezza.
I bandi sono stati pubblicati sulla Gazzetta Ufficiale della
Repubblica italiana del 19 marzo 2019 e tutti auspichiamo che i
concorsi possano concludersi al più presto, al fine di assicurare -
lo ha ricordato lei - il numero necessario di professori di ruolo
indispensabile all'accreditamento dei corsi di studio. Faccio
presente che la pubblicazione, chiaramente, è avvenuta il 19 marzo
e questa interpellanza lei l'aveva fatta precedentemente, quindi
non poteva saperlo.
Lo slittamento della seduta del Senato accademico dal 22 gennaio
2019 al 1° marzo 2019 è da ricomprendersi nell'ambito del momento
delicato che sta attraversando l'ateneo, fermo restando che la
convocazione del Senato accademico è di competenza del rettore, in
qualità di Presidente di quell'organo. Di certo questo ha
contribuito ad alimentare il clima di disagio tra la maggioranza
del corpo accademico e il rettore stesso ed è anche la ragione per
la quale il Senato accademico, proprio in quanto non convocato, non
ha rispettato il termine richiesto dal Consiglio dell'Università,
per procedere alla sostituzione di un posto da professore
ordinario. Infatti, se fosse stato rispettato il termine, il
Consiglio dell'Università avrebbe già potuto esaminare la questione
nella seduta del 28 febbraio.
In ogni caso, nella seduta del 25 marzo il Consiglio
dell'Università ha approvato, a maggioranza, con un voto contrario,
una procedura valutativa per un posto di professore universitario
di ruolo di prima fascia, da coprire mediante chiamata, ai sensi
dell'articolo 18 della legge n. 240 del 2010, per il settore
concorsuale 13/B1 Economia aziendale.
Credo di aver risposto sinteticamente, ma ho ripreso i quattro
quesiti.
Presidente -
Per la replica, la parola alla collega
Spelgatti.
Spelgatti (LEGA VDA) -
Presidente Fosson, come prima cosa
le domando: come mai...? Se anche mi risponderà alla prossima,
ricordo che il presidente del Consiglio dell'Università è lei e non
l'assessore Certan. Non ho capito perché, come al solito, deve
delegare qualcun altro per rispondere. Come oggi l'assessore
Baccega non è riuscito a rispondere a una sola delle domande che ho
posto, come seconda cosa sull'università le domando: essendo lei il
presidente del Consiglio dell'Università, è in grado di sostenere
un dibattito in Consiglio? Le ripeto: è in grado di sostenere un
dibattito in Consiglio sulle questioni dell'Università? Come non
sta riuscendo a gestire, in qualità di presidente del Consiglio
dell'Università, quanto sta accadendo nell'università, addirittura
non è in grado neanche di rispondere e fa rispondere l'Assessore,
che non è competente, visto e considerato che non è certamente il
presidente del Consiglio dell'Università.
Adesso facciamo un pochino di ordine. È venuto fuori che tutte
le procedure sono rimaste bloccate alla firma del rettore, ma
facciamo un pochino di passi indietro e raccontiamo un attimino ai
valdostani che cos'è che è successo all'università. Avrò poco
tempo? Ma avrò tutto il tempo, perché oggi discuteremo ben tre
iniziative sull'università, visto che si sono accumulate.
Quando ero presidente del Consiglio dell'Università, il primo
lavoro che è stato fatto è stato quello di chiedere una quantità
enorme di dati all'università, perché io volevo sapere esattamente
i tipi di corsi, quanti studenti ci sono, l'andamento negli anni,
quanto costano, per cominciare a fare un'analisi in previsione del
fatto di fare il piano pluriennale e, di conseguenza, valutare
quali corsi si sarebbero dovuti cancellare, quali invece si
sarebbero dovuti mantenere, e che cosa avremmo potuto fare per
eventualmente iniziare a cambiare l'andamento dell'Università della
Valle d'Aosta e fare dei corsi più specifici e più attinenti alle
esigenze della Valle d'Aosta. È stato un lavoro silenzioso, è stato
un lavoro molto grosso, che ha portato via tantissimo tempo, ed è
stato un lavoro concertato poi nel Consiglio e ampiamente dibattuto
in tutti i Consigli dell'Università, che erano consigli fiume, in
cui, con tutti gli organi competenti, abbiamo analizzato queste
situazioni. Questo ha creato, chiaramente, tantissimo dibattito e
si è studiato e programmato il lavoro per il prossimo triennio.
Questo lavoro non è assolutamente piaciuto al rettore, così come
non è piaciuto assolutamente al rettore nel momento in cui ci siamo
opposti alle solite nomine per chiamata diretta, che non si possono
fare. Perché le nomine per chiamata diretta, quindi con procedure
chiuse, non si possono fare! Di conseguenza, mi sono ampiamente
opposta al fatto che venissero fatte delle nomine su chiamata,
perché così non si può fare: non lo prevede la legge, non lo
prevedono le direttive ANAC. Di conseguenza, abbiamo detto: fate
delle procedure aperte, su concorso! Perché qui, in questa
università, deve vigere il principio, come ovunque, della
meritocrazia! Tutti devono poter partecipare e che vinca il
migliore.
Da lì sono sorti tutti i contrasti con il rettore. Da qui, il
rettore ha poi incominciato una guerra, una sua guerra personale.
Nel momento in cui siamo caduti ha continuato questo suo
atteggiamento e ha continuato successivamente. Tutto che era stato
deliberato, ripeto, dopo consigli fiume che duravano moltissime
ore, deliberazioni del Consiglio dell'Università, con il suo voto
contrario e anche quello del Sindaco di Aosta - la cosa non ci
stupisce - mentre tutti gli altri, all'unanimità, avevano
deliberato tutte queste procedure. Il rettore, a quel punto, per
non dare esecuzione a quello che era stato deliberato dal Consiglio
dell'Università, ha incominciato a creare ostacoli su tutte le
procedure, sui concorsi, sulle nomine. Addirittura non convocava
più nemmeno il Senato accademico e da lì è successo tutto quello
che è successo.
Mi risponderà poi ampiamente nelle iniziative successive, per
vedere che cosa ha intenzione di fare e quali sono le sue
iniziative, però vorrei che mi rispondesse lei, perché è lei il
presidente del Consiglio dell'Università.
Presidente -
Per fatto personale, l'assessore
Baccega.
Baccega (UV) -
Per fatto personale, perché sono stato
tirato in ballo parlando di un'interpellanza nella quale non sono
assolutamente coinvolto.
Consigliera Spelgatti, lei oggi ha la bava alla bocca, è molto
nervosa. Suppongo che lei a casa, quando prepara cena, parla solo
di ecografi. Quello che mi stupisce è che lei dica delle cose che
non sono reali. Lo dico con tutta calma: io questa mattina le ho
risposto ai suoi quattro quesiti. Lei, secondo il Regolamento, deve
fare una cosa o l'altra: la prima, dichiararsi insoddisfatta, la
seconda, dichiararsi soddisfatta. Si può dichiarare insoddisfatta,
ma non può riprendere nel pomeriggio, parlando di un'altra cosa, un
argomento rispetto al quale si era già andati oltre. Questo non è
possibile farlo.
Presidente -
Prego, collega Spelgatti, per fatto
personale.
Spelgatti (LEGA VDA) -
Sì, per fatto personale. Collega
Baccega, le spiego: io non solo non ho la bava alla bocca; per
fortuna non sono ancora arrivata a quell'età. C'è qualcun altro in
quest'aula che probabilmente ha un'altra età e che, quindi, magari
ha la bava alla bocca. Ma, al di là di questo, le ripeto: non sono
neanche nervosa. Molto semplicemente, noi vi mettiamo davanti alle
vostre responsabilità e per sapere se lei ha risposto o non ha
risposto questa mattina a tutti i quesiti che le ho posto, basta
guardare le registrazioni. Infatti io le ho riletto tutte le
domande che avevo posto e c'è la prova provata, documentale, con un
documento video, appunto, che dimostra che lei stamattina non è
stato in grado di rispondere a nessuna delle domande che io ho
posto. Ma il problema è a monte, perché lei non ha risposto in
quanto l'USL non risponde, perché l'USL è in serie difficoltà, però
prima o poi si arriverà a guardare l'argomento USL, perché altro
che la questione casinò! Quando poi spero che un giorno la
magistratura metterà il naso sull'USL, a quel punto faremo i
conti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK