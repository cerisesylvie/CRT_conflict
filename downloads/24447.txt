Consiglio Regionale della Valle d'Aosta - Oggetto del Consiglio n. 3370 del 5 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3370 del 5 marzo 2008 - Resoconto
OGGETTO N. 3370/XII - Comunicazione di provvedimenti
amministrativi di variazione al bilancio.
Il Consiglio regionale
Premesso che ai sensi dell'articolo 42 - primo comma - della
legge regionale 27 dicembre 1989, n. 90 come sostituito dall'art. 5
della legge regionale 7 aprile 1992, n. 16, la legge regionale
relativa all'approvazione del bilancio di previsione della Regione
per l'anno 2008 ha autorizzato la Giunta regionale ad apportare,
per l'anno 2008, variazioni di bilancio mediante provvedimenti
amministrativi da comunicare al Consiglio;
Rilevato che, ai sensi dell'articolo 37, comma 3, della legge
regionale 27 dicembre 1989, n. 90, come sostituito dall'articolo 4,
comma 1, della legge regionale 21 agosto 2000, n. 27, il prelievo
di somma dal fondo di riserva per spese impreviste è disposto con
deliberazione della Giunta regionale da comunicare al Consiglio
regionale entro quindici giorni dalla sua adozione;
Richiamate le leggi regionali n. 90/1989, n. 16/1992 e n.
27/2000, nonché la legge regionale di approvazione del bilancio per
l'anno 2008;
Prende atto
della comunicazione delle seguenti deliberazioni della Giunta
regionale:
Oggetto n. 100 in data 25 gennaio 2008
:
Variazioni al bilancio di previsione della Regione per l'anno 2008
per variazioni tra capitoli appartenenti al medesimo obiettivo
programmatico e conseguente modifica al bilancio di
gestione.
Oggetto n. 104 in data 25 gennaio 2008
:
Variazione al bilancio di previsione della Regione per l'anno 2008
e pluriennale 2008-2010 e conseguente modifica al bilancio di
gestione per l'iscrizione di fondi statali.
Oggetto n. 192 in data 1° febbraio 2008
:
Prelievo di somma dal fondo di riserva per le spese impreviste per
l'anno 2008 e conseguente modifica al bilancio di gestione.
Presidente
- La parola al Consigliere Sandri.
Sandri (PD)
- Innanzitutto la deliberazione n. 100 chiede
una variazione al bilancio per un incarico di consulenza per la
predisposizione di un disegno di legge - stiamo chiudendo la
legislatura, non so se qualcuno di noi se n'è accorto! - in materia
di disciplina degli aiuti nel settore forestale per le azioni non
comprese nel Piano di sviluppo rurale 2007-2013. È sicuramente un
discorso importante, ma intanto bisognerebbe chiederci come mai
solo nel 2007-2013! Ma poi mi chiedo qual è l'opportunità di dare
un incarico di consulenza in un momento pre-elettorale, sulla
predisposizione di un progetto di legge che non ha evidentemente
alcuna possibilità di essere valutato!
Lasciamo alla prossima legislatura e a chi ci sarà di decidere
in questa materia, e l'importo non è neanche piccolissimo: sono
7.000 euro!
Mi permetto, Presidente, di fare anche le altre domande sempre
sullo stesso punto...
Presidente
- ... mi piacerebbe fare anche il punto n. 27
così domani iniziamo con il disegno di legge n. 194... se lei va
avanti, nessuno l'ha interrotta, poi le daranno le risposte...
Sandri (PD)
- ... vedremo quando sono le 20,00 e
decideremo in quel momento.
Secondo punto: la n. 104, qui c'è un contributo dello Stato -
sempre lo Stato disgraziato, Roma che non dà soldi, Roma che ci
contesta ... - e ci arrivano in più del solito altri 107.168,47
euro, versati dallo Stato per un progetto denominato "Le mura oltre
le mura", per interventi a sostegno dell'inserimento lavorativo.
Sono lavori di utilità sociale finalizzati al recupero della
struttura ubicata nel Comune di Montjovet.
Volevo sapere se queste finanziamenti erano già previsti, se
quindi abbiamo dato "l'okay" a questo intervento di recupero di una
struttura ubicata nel Comune di Montjovet, sapendo che ci dovevano
arrivare i contributi dallo Stato, oppure se è stata una sorpresa,
per cui non l'abbiamo messa in bilancio.
Il 192 poi è ancora più divertente: ci sarebbe bisogno proprio
di capire perché facciamo grande pubblicità sul fatto che ci
interessa l'agriturismo, che ci diamo da fare per una serie di
interventi che consentano agli agricoltori di poter integrare,
differenziando le proprie attività anche quelle agrituristiche, poi
ci dimentichiamo di due ditte: letteralmente, di prevedere il
contributo in conto interessi per quanto riguarda i mutui accesi
per opere a favore dell'agriturismo.
Si dice: la direzione stessa precisa che tale somma, per errore
materiale, non è stata proposta in fase di predisposizione del
bilancio per il 2008, ma come si fa? Volevo capire qual è questo
errore materiale, ma chi lo ha combinato? Praticamente ci
dimentichiamo di due persone: non è che saranno cinquantamila in
Valle che hanno chiesto contributi per l'agriturismo, e ci
dimentichiamo di due persone! Forse è questa la confusione a cui si
riferiva prima?
Queste sono le domande a cui chiedo una risposta.
Presidente
- La parola alla Consigliera Squarzino
Secondina.
Squarzino (Arc-VA)
- Sono le stesse domande che volevo
fare anch'io, per cui non le ripresento.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Per quel che riguarda la variazione di
bilancio relativa alla necessità di affidare un incarico di
consulenza per la predisposizione di un disegno di legge in materia
di disciplina degli aiuti nel settore forestale, per le azioni non
comprese nel Piano di sviluppo rurale 2007-2013, è l'integrazione
di un lavoro già fatto per il settore agricolo, che è stato
sviluppato in questo periodo.
La necessità di completare il quadro di tutta la nuova
programmazione necessitava di lavorare anche in questa
direzione.
Non è niente di nuovo, è che rimandare a momenti successivi
ritenevamo che fosse un handicap per un settore che giustamente
deve essere messo in movimento per quel che riguarda la nuova
programmazione, insieme al settore agricolo che è la parte
preponderante del Piano di sviluppo rurale.
Per quel che riguarda l'errore materiale relativo all'esigenza,
anche dal punto di vista finanziario, credo esigua, circa 3.000
euro, legata ad una non sufficiente dotazione per quel che riguarda
la programmazione, è una necessità che si è venuta a manifestare ed
era necessario dare delle risposte per completare le richieste in
corso. Si tratta di due richieste che avevano i requisiti, quindi
era giusto soddisfarle.
L'errore materiale penso sia dovuto al fatto che in fase di
predisposizione di bilancio non era stato conteggiato; credo che
questo rientri nell'esigenza di dare soddisfazione a delle
richieste di piccola entità, che hanno tutti i requisiti per cui
l'istruttoria era completa.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- La somma di 107.168 euro è un finanziamento
che lo Stato ha dato proprio per fondi assegnati per l'attuazione
del Progetto "Le mura oltre le mura", interventi destinati a un
sostegno di un inserimento lavorativo.
Questi fondi, insieme a 49mila euro versati dall'Assessorato,
hanno previsto la ristrutturazione della stazione di Montjovet,
dove verrà creato un punto di emergenza abitativa; il tutto si rifà
alla DGR n. 3988/2006, in cui era approvato questo progetto
previsto nel macrobiettivo 6, par. 2 della deliberazione del
Consiglio n. 666/2004.
Questa deliberazione prevede l'introito di questa somma prevista
dallo Stato, per rivolgerla poi a questo obiettivo.
Presidente
- Il Consiglio prende atto. Se non ci sono
altri interventi, procediamo con il punto n. 27.
La parola al Consigliere Sandri.
Sandri (PD)
- Sono le ore 20,00, abbiamo fatto un buon
lavoro, sarebbe opportuno lasciarsi qui e trovarsi domattina,
altrimenti chiedo una riunione dei Capigruppo per la valutazione
del prosieguo dei lavori, con la sospensione del Consiglio.
Presidente
- Ci aggiorniamo a domani, inizieremo a
discutere del disegno di legge n. 194, come concordato.
La seduta è tolta.
---
La seduta termina alle ore 20.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK