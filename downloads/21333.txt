Consiglio Regionale della Valle d'Aosta - Oggetto del Consiglio n. 1198 del 9 marzo 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1198 del 9 marzo 2005 - Resoconto
OGGETTO N. 1198/XII - Stato delle trattative per l'acquisizione
dei beni costituenti l'accerchiamento della casa da gioco.
(Interpellanza)
Interpellanza
Richiamati i numerosi dibattiti consiliari relativi alle
problematiche di acquisizione dei beni costituenti l'accerchiamento
della Casa da Gioco di Saint-Vincent;
Appreso che la Giunta regionale avrebbe manifestato
l'intenzione di dare nuovo impulso alla trattativa;
Ritenuto opportuno che dell'eventuale nuova fase della
trattativa sia convenientemente informato il Consiglio
regionale;
il sottoscritto Consigliere regionale
Interpella
l'Assessore competente per sapere:
1) quali sarebbero i limiti esatti del mandato conferito alla
FINAOSTA s.p.a in riferimento alla possibilità di acquisire i beni
costituenti l'accerchiamento del Casinò de la Vallée;
2) a tale proposito, quale rilevanza avrebbe la diffida
comunicata dalla società che detiene una quota di minoranza della
società titolare dei beni immobili in questione;
3) cosa intenderebbe fare il governo regionale nel caso la
società proprietaria mantenga inalterate le sue pretese.
F.to: Curtaz
Presidente - Il Consigliere Curtaz dà per letto il testo.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Mi attengo all'interpellanza, anche se ci
dovrà essere un'appendice che si rifà alle comunicazioni fatte dal
Presidente Perrin in apertura, perché nell'interpellanza vengono
richieste alcune questioni a cui si può rispondere in modo
puntuale. Infatti nell'interpellanza si chiede
"quali sarebbero
i limiti esatti del mandato conferito alla "Finaosta S.p.a." in
riferimento alla possibilità di acquisire i beni costituenti
l'accerchiamento del Casino de la Vallée"
; ora, il mandato si
rifà a una deliberazione di Giunta, la prima è la n. 3998/2004, i
cui punti erano: verificare le ipotesi concrete di acquisizione del
complesso aziendale "Grand Hôtel Billia" e pertinenze, verificare
le ipotesi concrete di risoluzione dei contenziosi in essere fra il
gruppo "SAAV-SITAV" e Gestione straordinaria della casa da gioco in
liquidazione, di concordare con "SAAV" il ricorso ad un "adviser"
indipendente di "standing" internazionale, cui affidare l'analisi
valutativa, il montaggio tecnico, la definizione di un profilo di
sicurezza dell'operazione con l'intesa che il perfezionamento di
qualunque atto o contratto anche preliminare sia sottoposto
all'espressa approvazione della Giunta. A questa seguì una
deliberazione, la n. 858/2004, dove, prendendo atto delle analisi
della "Rothschild", si deliberava di effettuare un'ulteriore
verifica in merito alla contestuale risoluzione dei contenziosi in
essere tra "SAAV", "SITAV" e Gestione straordinaria, acquisendo il
parere e la determinazione del liquidatore; di effettuare
approfondimenti in merito alla valutazione delle capacità
edificatorie residue, questo perché all'interno della "valutazione
"Rothschild"" risultavano esserci 8 milioni di euro per delle
capacità edificatorie, che contrastavano con le valutazioni fatte
da "Finaosta"; di predisporre entro il 31 maggio 2004 -
sussistendone i presupposti - una bozza preliminare di accordo.
Questo quindi era il mandato, dopodiché noi abbiamo non con
deliberazione, ma con una comunicazione decisa in Giunta, richiesto
degli approfondimenti particolari in merito ad una diffida che è
stata notificata dalla "SFIT", che fa parte del punto n. 2
dell'interpellanza, quindi il 24 febbraio, ricevuta questa diffida,
richiediamo una verifica perché - e rispondo alla seconda domanda -
alla diffida notificata il 17 febbraio da parte della società
"SFIT" alla Regione, alla "Finaosta", alla "Grand Hôtel Billia",
alla "SITAV" e alla "SAAV", non costituisce di per sé un
impedimento alla prosecuzione della trattativa, tuttavia essa
ribadisce fatti rilevanti che confermano la rischiosità della
trattativa stessa anche in fase preliminare. D'altronde la "SFIT"
già il 28 maggio 2004 aveva provveduto, anche se in modo meno
circostanziato, ad informare l'Amministrazione regionale
dell'esistenza di procedimenti giudiziari dalla stessa promossi che
avrebbero potuto pregiudicare la trattativa in corso. È certo che
l'Amministrazione regionale, la "Finaosta" e la Gestione
straordinaria non potranno opporre la propria buona fede nel
momento in cui "SFIT" promuovesse azioni rivolte a contestare gli
atti posti in essere sia con riferimento all'acquisto che alla
transazione sul contenzioso.
Al di là della diffida, vi è una decisione del Tribunale di Roma
del 27 gennaio 2005 in cui sono stati revocati una serie di atti
societari, in particolare sono approvazioni di bilanci che incidono
in modo rilevante e che fanno temere che l'ispezione giudiziale in
corso promossa dal Tribunale di Torino possa rilevare altre e
fondate irregolarità; quindi abbiamo un quadro che è
particolarmente fosco e particolarmente ingarbugliato. A fronte di
questa situazione e successivamente all'interpellanza, è stata
depositata la sentenza del Tribunale di Aosta, che ci vede molto
soddisfatti per le conclusioni, perché in una situazione di
indeterminatezza che aveva dei valori in gioco, perlomeno valori
nominali di diverse centinaia di miliardi di vecchie lire, ha
evidenziato che questo tipo di pretesa è infondata. Vero è anche
che questo primo giudizio, ancorché esecutivo, è soggetto ad
appelli e ricorsi, quindi non è una sentenza passata in giudicato,
però ha un'importante rilevanza; ricorderete che in questa aula
sono state affrontate nei vari anni le approvazioni dei bilanci
della Gestione straordinaria e ricorderete gli appunti fatti dagli
organi che nel tempo si sono succeduti, il comitato di gestione,
l'organo di liquidazione, i rilievi fatti dai revisori dei conti e
quelli fatti dalla società di revisione. Vero è che questo tipo di
discorso è andato anche al di là delle più rosee aspettative,
ricorderete che qui sono state più volte analizzate ipotesi
transattive, dove questo contenzioso non si chiudeva se non con un
pagamento di una cifra transattiva. È chiaro che le vittorie hanno
sempre tanti "padri", quindi subito si è scatenata la lotta per
rivendicare la vittoria; quando abbiamo delle cause in cui
soccombiamo, non troviamo questa corsa a rivendicarle, nel senso
che il problema è sempre del Governo regionale. Ripeto: lo stupore
permane, perché in passato si era disponibili ad effettuare delle
transazioni miliardarie, ma questa è la nostra situazione e quindi
seguiremo con particolare attenzione.
Rispondo alla terza domanda: gli intendimenti non cambiano, oggi
se volessimo fare un'analisi matematica, abbiamo la valutazione che
riteniamo possa essere confermata da parte di "Finaosta", che ha
individuato una forbice rispetto al valore immobiliare da 51,7
milioni a 59,3 e la media fra questi 2 valori è 58 milioni di euro.
Chiaramente la parte relativa al contenzioso viene meno, anzi ad
oggi, con le sentenze che sono state espresse, la posizione della
Regione è una posizione a credito, nel senso che abbiamo vinto una
causa in cui ci riconoscono 15 miliardi di danni, abbiamo un lodo
arbitrale che ha definito in 2 miliardi gli oneri a carico della
Gestione straordinaria, quindi la somma algebrica fra 15 e 2 fa 13
miliardi di vecchie lire. L'altro contenzioso più importante si
chiude con una compensazione delle spese legali, ma non vede delle
posizioni a debito o a credito reciproche. Se facciamo la
sommatoria oggi fra 58 milioni, relativi al complesso immobiliare,
e 6,5 milioni, che è il valore delle posizioni a credito dopo le
sentenze di primo grado, quindi troveremmo un dato matematico di
51,5. Da questo momento in avanti vi è un'operazione in corso di
valutazione di queste sentenze e soprattutto un incarico informale
a "Finaosta" per esplorare quali sono le volontà della parte
venditrice, se è disposta a chiudere l'operazione al dato che ho
espresso o vi sono altre proposte. Devo dire, senza polemica, che
questa è operazione che per l'Amministrazione regionale è la più
prudente e contenuta che nel tempo sia stata fatta. Ho certe
difficoltà a considerare il "Grand Hôtel Billia" oggi una
"bicocca", come ho letto da qualche parte, perché poco tempo fa
qualcuno era disponibile a fare un contratto, composto da 3
componenti, dove vi era una locazione che oscillava da 3,8 a 4
milioni annui, un riscatto di 10 milioni indicizzato e l'acquisto
per delle pertinenze a 10,7 milioni. Questo come valore attuale
dava 78 milioni circa; in quella proposta il contenzioso era
valutato 3,5 milioni, quindi dare 78 milioni per una "bicocca" mi
pare che strida. Più prudentemente ci adeguiamo alle valutazioni
fatte da "Finaosta" che danno un valore più contenuto, che è di 58
milioni. Indubbiamente il "Grand Hôtel Billia" riveste tutta
l'importanza che rivestiva in passato, si tratta di mettere insieme
questi dati. Ora la pregiudiziale è che vi sono le garanzie che
devono essere acquisite, in questo momento "Finaosta" ci consiglia
che queste debbano tradursi in fideiussioni bancarie per una durata
almeno di 5 anni, per evitare revocatorie; però questo è un lavoro
dei legali e ci affidiamo alle loro valutazioni.
Presidente - La parola al Consigliere Curtaz.
Curtaz (Arc-VA) - L'Assessore ha fatto un aggiornamento di un
quadro che, pur mutando a seguito di avvenimenti vari - mi sembra
che gli avvenimenti più significativi siano costituiti dai
pronunciamenti giudiziari e in particolare da questa ultima
sentenza che ha rigettato domande risarcitorie pesanti da parte
della proprietà nei confronti della Regione -, non mi pare che
evidenzi elementi di novità significativi. Peraltro neanche questo
è un elemento di novità significativo, se non in un'ottica più
psicologica che giuridica perché, come giustamente ricordava
l'Assessore, questo è un atto suscettibile di impugnazione e mi
risulterebbe difficile credere che, di fronte a una posta in gioco
di questo tipo, la controparte rinunciasse a proporre appello.
Non ho altre osservazioni da fare. Mi rendo conto che la
situazione è particolarmente complessa, sono io il primo a invocare
la massima prudenza, però questa è ormai una situazione che si
protrae lungamente e, nonostante ogni tanto ci si sia abituati ad
"effetti annuncio", anche ad atteggiamenti ottimistici circa il
fatto che riparte la trattativa, ancor prima si davano gli
incarichi per stabilire il giusto prezzo... mi sembra di fare una
considerazione che non è neppure polemica, è solo una
constatazione, cioè che è passato molto tempo e il Governo
regionale sembra un atleta che continua ad allenarsi, a
riscaldarsi, ad andare sulla linea di partenza e poi torna nello
spogliatoio, per ritornare sulla linea di partenza, ma la gara vera
non viene mai fatta: si sono stabilite molte volte le regole, si
sono stabilite tante cose, ma poi la gara non viene mai fatta.
Ormai sono quasi due anni che il Governo si è insediato e siamo
sempre sulla linea di partenza, non abbiamo percorso neanche un
metro di questa gara. È una constatazione in ordine alla quale non
abbiamo delle ricette particolari; certo è un tema questo che non
ci appassiona, ma che per dovere di ufficio seguiamo e da qui a
qualche tempo saremo di nuovo a richiedere se vi sono novità sul
punto, perché è una situazione che paradossalmente non fa un passo
in avanti, però sembra condizionare tutto quello che è intorno. Già
ieri da quelle paginette che ci sono state presentate dal consiglio
di amministrazione si sente che vi è il peso incombente della
trattativa senza fine; forse bisognerebbe cominciare a pensare a
delle soluzioni che prescindano dall'acquisizione, altrimenti non
si fa un passo sulla trattativa e, di conseguenza, non si fa un
passo neppure sul resto.
Presidente - Cari colleghi, vista l'ora, dichiaro conclusi per
questa mattina i lavori dell'adunanza del Consiglio. I lavori
riprenderanno alle ore 15,30 con la trattazione del punto n. 20
all'ordine del giorno.
La seduta è tolta.
---
La seduta termina alle ore 13,06.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK