Consiglio Regionale della Valle d'Aosta - Oggetto del Consiglio n. 56 del 28 febbraio 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 56 del 28 febbraio 1972 - Resoconto
OGGETTO N. 56/72 - Visite di controllo per silicotici.
(Approvazione di Mozione)
Montesano (P.S.D.I.)
- Chi illustra la mozione?
Consigliere Savioz.
Savioz (P.C.I.)
- ...questo qui vuole andare per conto
suo... Il problema dei silicotici credo che molti lo conoscano già,
perché non è un problema di oggi e, purtroppo, la nostra Regione è
una delle Regioni d'Italia più colpite da questa malattia cattiva e
pestifera. In Valle d'Aosta sono circa 5.000 le visite sia per
l'ammissione, su richiesta dagli interessati, per il riconoscimento
della malattia, ma sia soprattutto poi per quella di controllo
annuale, sempre su richiesta degli interessati. Una volta si
facevano in Aosta e quindi la cosa poteva andare bene, anzi, andava
abbastanza bene, sennonché poi, dopo, per delle ragioni che
sfuggono - io non so le ragioni, non so esattamente il perché -
queste visite in parte furono continuate in Aosta, ma per la grande
maggioranza furono presi questi ammalati di silicosi e mandati a
Torino. A Torino si andava a fare queste visite in uno stabile in
Via Roma e quindi la cosa era ancora abbastanza potabile, perché si
scendeva a Porta Nuova, si facevano 500 metri a piedi e si andava e
si trovava questo Palazzo dove facevano le visite. Ora, però, la
situazione è cambiata ed è cambiata in peggio, perché le visite non
si fanno più in Via Roma, ma bensì si va a finire in Via Zuretti,
al Palazzo dell'INAIL, dopo il Palazzo della Esposizioni, dopo
naturalmente il Valentino - dopo le Molinette, poi c'è il Palazzo
delle Esposizioni - e finalmente si trova questa specie di
grattacielo dove si fanno queste visite di controllo. La zona non è
servita dai tram e ci sono degli autobus che fanno servizio in
quella zona lì, che non sono certamente praticabili per chi non è
molto pratico.
Ora, teniamo conto di questo: prima di tutto, i silicotici non
sono tutti in Aosta, ce n'è un po' per tutta la Valle, bisogna
partire al mattino col treno delle 5,40 per poter essere a Torino
alle 9. Arrivati a Porta Nuova uno che non è pratico non può
servirsi né di tram, né di pullman, ma deve prendere il taxi e
farsi portare fino a destinazione e quindi comporta con sé già una
certa spesa, che non vi viene rimborsata. Ma tutto questo ancora è
passabile; quello che c'è di grave nella faccenda, è l'altra
questione: prima di tutto bisogna arrivare a Torino a digiuno,
quindi, non si può andare a stomaco pieno, bisogna andare a stomaco
vuoto; seconda cosa, bisogna trovarsi ad Aosta, per chi parte da
Aosta, alle 5,25 e naturalmente quelli che vengono dalle altre
vallate laterali devono prendere il treno alla loro stazione a un
orario di questo genere qui. Quindi pensate l'individuo che, per
esempio, io ho trovato uno a Torino che faceva questa visita,
veniva da Bosses, ha dovuto venire giù il giorno prima, pernottare
in Aosta per poter prendere il treno alle 5,25 del mattino, perché
a quell'ora lì non c'è né corriere, né possibilità di scendere, né
da Bosses, né da St. Rhémy, né da nessuna parte della vallata, né
dalle altre vallate laterali, quindi primo disagio.
Poi, ripeto, si arriva a destinazione con un mezzo che è il
taxi. Non dimentichiamoci che il 99,9 % di questa gente è tutta
gente che vive o della loro pensione o dalla loro giornata di
lavoro; non è gente benestante, sono gente che... sono poveretti,
quindi le spese... Va considerato che a Torino, quando tutto va
bene, esci a mezzogiorno, ma il più delle volte esci all'una,
all'una e mezza. Ora l'INAIL come contributo all'interessato gli
passa 1.500 lire, più le spese di viaggio, non quelle che possono
essere fatte col taxi o con altri sistemi, ma quelle, le più
economiche - la tariffa dice "le più economiche", quindi vedi
ferrovia - comunque l'individuo si trova sempre in condizioni di
rimetterci sempre di propria tasca. Sempre che tutto vada bene, ci
rimette oltre a tutto il tempo che perde. Ci vuole una giornata,
poi, per quelli che devono rincasare alla sera per ritornare nei
loro villaggi, nei loro paesi, quando arrivano col treno non
trovano più corriere, altro taxi o altro pernottamento in Aosta.
Quindi è veramente una cosa disumana, teniamo conto che la
silicosi, così, apparentemente, sembra una cosa di poco conto, ma
badate che è un male tremendo, perché ti colpisce nei vari organi e
ti porta delle conseguenze non indifferenti. Quindi noi non è che
voglio farne quindi una tragedia, però teniamo conto che a questi
individui, che già si trovano menomati, che una volta potevano
essere visitati in Aosta e qualcuno aveva sollevato - mi ricordo -
a un certo momento, che in Aosta non ci sarebbe l'attrezzatura
sufficiente, non ci sarebbero le cose mature per poter fare tutto
questo... io non voglio entrare nel merito, perché non è mia
competenza, però io dico che non è possibile che, a un certo punto,
in Aosta non si possano mettere assieme i macchinari, i medici, gli
infermieri, gli addetti, il necessario per questo. Noi abbiamo, in
questo caso, la fortuna di avere in Consiglio il Presidente del
Consiglio che, in questo ramo, è maestro, in quantochè è stato
forse il primo, se non erro, è stato il primo ad inquadrare cosa
era la silicosi e a portare dei notevoli vantaggi ai silicotici,
grazie ai suoi studi. Ebbene noi... Signor Presidente, dica lei se,
eventualmente, c'è un qualche cosa da dire, che possa essere
chiarificatore in questa faccenda, ma a nome di tutti i silicotici
io vi prego veramente di vedere, di esaminare la possibilità di
dare il necessario o all'Istituto regionale, che è l'Ospedale o
altri Enti che possono avere le disponibilità per poter fare queste
visite, che poi,
entre parenthèse
, sono poi delle visite che
costano molto di più all'INAIL farle fare a Torino, che non a farle
fare in Aosta, in quanto che ci sono le spese, il trasporto e il
... di altro genere che indubbiamente gravano sul bilancio
dell'INAIL. Ora, qui, il bilancio dell'INAIL mi interessa
relativamente, però dico che, oltre a tutto il resto, c'è anche
questo, quindi, teniamo conto della situazione e pregherei
veramente la Giunta, il Presidente - che penso che sia la persona
la più indicata per interessarsi a fondo - di vedere con gli Enti
interessati la possibilità di una soluzione del problema.
Siggia (P.C.I.)
- Io vorrei aggiungere una o due cose a
quelle che ha già detto il compagno Savioz per illustrare la
mozione, come era da noi presentata, direi che chiediamo un
particolare interessamento da parte della Giunta e, caso strano,
per la prima volta chiediamo un interessamento che non comporta
spese di bilancio, perché l'INAIL comunque le visite per i
silicotici le deve pagare, si tratta di stabilire dove gli
individui malati devono essere visitati e io qui mi pongo una
domanda: abbiamo ad Aosta l'anti-tubercolosario che, a quanto mi
consta, ha anche apparecchiatura idonea, perché penso che a questo
punto si può anche obiettare che l'Ente Ospedaliero non ha
sufficiente attrezzature per alcune analisi che sono indispensabili
per l'aggravamento della silicosi, ma, a quanto ne so, io,
l'anti-tubercolosario ne ha, e ne ha una nuovissima di 12 milioni,
che è tuttora chiusa in una cassa nelle cantine, perché non trova
utilizzazione. Non solo, ma vorrei aggiungere di più: i medici
dell'anti-tubercolosario, comunque, sono pagati a forfait, direi
che facciano 10 analisi o 300 al mese, sono pagati a contratto
nazionale nella stessa misura, hanno gli apparecchi e gli eventuali
utili che possono venire all'anti-tubercolosario, costituiscono un
vantaggio economico per tutta la Regione, perché possono essere
distribuiti senza bisogno di quei sussidi che ci troviamo sul
bilancio nostro regionale, per esempio, per particolari cure ai
tubercolotici. Tra parentesi, ma lo chiederò un'altra volta, so che
l'anti-tubercolosario ha chiesto il cambio di dicitura ma, da due
anni, è ferma questa loro richiesta, che ha un valore sì formale,
ma anche sostanziale, perché per loro è diverso essere qualificati
anti-tubercolosario, è diverso "centro per le malattie polmonari",
perché potrebbero più legittimamente esplicare alcune attività che
oggi a loro non sono consentite. Comunque, l'anti-tubercolosario è
disponibile per un tipo di servizio, direi, che poi, oltretutto, se
passa attraverso l'Ente Ospedaliero e attraverso accordi,
convenzioni fatte attraverso l'INAIL, abbiamo ad Aosta da
utilizzare sia l'immobile, lo stabile, gli apparecchi e i medici
che sono disponibili per questo servizio, inutile dirvi, con un
vantaggio pratico per gli operai affetti da silicosi.
Quindi, l'intervento che chiediamo alla Giunta è quello di
interessarsi affinché l'INAIL faccia queste convenzione, non
interessa con chi, con l'Ente Ospedaliero, se ritengono, se
ritengono, se non vogliono con il centro tubercolosi, con l'Ente
Ospedaliero che farà, a sua volta, convenzioni nei confronti
dell'anti-tubercolosario, comunque, direi, abbiamo a nostra
disposizione un Ente i cui Medici si dichiarano disponibili a
questo tipo di analisi, che va sfruttato al massimo delle sue
possibilità, per un vantaggio che è reale per i lavoratori
valdostani.
Chantel (P.S.I.)
- Sono d'accordo che l'INAIL dovrebbe
fare in modo di non mandare lontano, a Torino, una massa di
lavoratori, però, visto che conosco, forse, meglio le situazioni,
devo fare presente una cosa: ad esempio, l'INAIL ha un apparecchio
radiologico che oggi non funziona, perfettamente nuovo,
perfettamente in ordine. L'Ospedale ha già un carico tale per i
raggi che, se non mi sbaglio, rimanda di diversi giorni i malati
per farvi fronte, la difficoltà è di trovare dei tecnici che sono
introvabili, perché il tecnico dell'INAIL è rimasto sempre tecnico.
Non è tanto la questione di apparecchiatura, non è tanto questione
di medici, il quale deve pure avere il suo tempo per leggere i
radiogrammi, ecc., è questione di tecnici, i quali, naturalmente,
sono quasi introvabili, questa è la realtà.
D'altronde io faccio presente questo: per me, in Ospedale c'è
già una deficienza di rapidità - diciamo così - diagnostica, cioè
se le attrezzature fossero tali che permettessero la diagnosi i due
giorni, noi cominceremo a risparmiare tre o quattro giornate di
degenza, che naturalmente vuol dire risparmiare posti letto,
risparmiare attrezzature e via di seguito, perciò non credo che
palleggiando da uno all'altro Istituto si risolva. Aggiungo qualche
cosa di più, che non è solo la lastra radiografica che bisogna
fare, bisogna fare della spirometria, bisogna fare tutte le altre
ricerche, bisogna fare le analisi del sangue, bisogna fare
l'elettrocardiogramma, ecc.. Ora io non credo - siccome è una
richiesta che abbiamo già fatto un'immensità di volte - non credo
che qui si trova l'Istituto che sia in grado di sopportare il peso
dei silicotici in Valle d'Aosta, come attrezzature. Sarei felice
anch'io, contento, e credo che tutti saremmo ben contenti che non
vadano fuori, cioè che si facciano qui. Guardi, però, che il
problema è già stato posto dai Sindacati, dai Patronati ecc., è la
soluzione che diventa difficile, molto difficile, per il numero,
per il quantitativo di silicotici esistenti in Valle d'Aosta,
questo è il fatto pesante. La difficoltà è tutta qui, non è... io
questo lo volevo dire, perché il problema è un problema non così
semplice da risolvere.
Fosson (U.V.)
- Io volevo solo... non vorrei addentrarmi
in una discussione particolare perché, effettivamente, non avrei
gli elementi per giudicare se è possibile o non è possibile, allo
stato attuale, di fare queste, di effettuare queste visite ad
Aosta, ma volevo solo dire, a nome del gruppo dell'Union
Valdôtaine, che noi siamo d'accordo sulla mozione in sé di
insistere e vedere quello che è possibile fare, perché se c'è in
questo momento una impossibilità sia per attrezzature o per medici,
questo è un altro paio di maniche e tutto, però la questione di
vedere, di poter arrivare, in un prosieguo di tempo, a risolvere
questo problema in maniera di evitare, di eliminare tutti quegli
inconvenienti che sono già stati precisati da chi mi ha preceduto e
in modo che il quantitativo dei silicotici in Valle d'Aosta, dei
malati di silicosi sono molti ...  abbiamo degli ambienti,
purtroppo, silicotigeni e sappiamo quali risultati danno e, quindi,
dobbiamo effettivamente fare uno sforzo per vedere se è possibile,
almeno, noi riteniamo che è possibile, risolvere questo problema,
se non immediatamente, almeno in prospettiva.
Quindi, detto questo, noi siamo d'accordo nella mozione, così
come è presentata, che dice di affrontare questo problema e di
vedere quello che è possibile di fare.
Montesano (P.S.D.I.)
- Altri che chiedono la parola?
Appunto, io volevo intervenire, però per correttezza do la parola
all'Assessore alla Sanità, il quale è direttamente interessato, per
gli studi... Ah, Manganoni, diamo prima la parola a Manganoni,
Assessore.
Manganoni (P.C.I.)
- Così, a quanto è stato detto, voglio
solo aggiungere questo.
Noi in questo Consiglio continuiamo a parlare di grandi
problemi, di riforme ospedaliere e, qualche volta, sembrerebbe non
so cosa vogliamo risolvere e non riusciamo a risolvere questo
problema. Non solo, non a risolvere questo problema, anni, addietro
e non molti ... quando non si parlava di riforme ospedaliera,
quando non c'era l'Ente Ospedaliero, quando non c'erano tutte
quelle belle cose, queste visite si facevano ad Aosta, quindi noi
non riuscivamo neanche, non dico ad innovare, a fare delle cose
nuove, ma a riportare le cose come erano una volta, quindi andiamo
peggio di una volta.
Ora, io mi dico, io sono d'accordo su tutti i grandi problemi
della riforma ospedaliera, ma se non riusciamo a risolvere questo
problemino - perché questo, in confronto agli altri problemi
sollevati qui, della riforma ospedaliera, è un problemino - bene io
mi dico, la riforma ospedaliera cosa ci permette di aspettare? Ma
io le dico di più Vice Presidente Fosson, fare uno sforzo per
vedere se è possibile anche, in prospettiva, e io non sono
d'accordo, fare uno sforzo per vedere anche in prospettiva,
nell'anno 2000... eh, no! Io vorrei che qualche volta voi andaste a
Torino con queste problematiche, ha descritto Savioz la situazione,
ma io aggiungo di più a quanto ha detto Savioz: ci sono delle
persone che hanno più di 70 anni, anziani, che i familiari li
accompagnano al treno qui e quando arrivano a Torino? Devono
spicciarsela, cercare un taxi, poi, quando arrivano in
quell'Ospedale enorme che non finisce più, corridoi dappertutto,
vai alla sala 49bis, quello va a cercare in tutti quei corridoi in
quell'immenso palazzo, non so quanti piani, per trovare la sala
27bis, poveretti. Poi, se non escono per l'una, perdono ancora la
littorina e allora stai lì fino alle sei. Ma a parte quelle
considerazioni di quei poveretti che devono andare giù, e su
questo... è una questione di principio che se noi non ci poniamo,
con la riforma ospedaliera non ci poniamo queste riforme immediate
e piccole, io mi chiedo, allora, piantiamola di parlare di riforme
ospedaliere, di riempirci la bocca di grandi parole, se non
riusciamo a risolvere questo problema.
Benzo (D.P.)
- In merito alla mozione presentata, devo
portare a conoscenza del Consiglio che ho interpellato in merito la
sede regionale dell'Istituto Nazionale per l'Assicurazione e contro
gli Infortuni del Lavoro. La suddetta sede dell'INAIL non ha
nessuna difficoltà, in linea di massima, a che gli accertamenti
medici, conseguenti alle domande di revisione degli ammalati di
silicosi, vengano effettuati in Aosta anziché presso gli Istituti
di Medicina del lavoro dell'Università di Torino.
Per provvedere a quanto sopra, è necessario, però, che l'Ente
Ospedaliero regionale provveda settimanalmente agli esami e alle
visite cliniche di almeno 70 persone. Attualmente, il predetto Ente
provvede settimanalmente per gli accertamenti medici parziali di 38
silicotici residenziali in alta valle o in valli laterali, oppure
anziani e in non buone condizioni di salute, mentre le visite
cliniche vengono effettuate presso l'ambulatorio.
La Direzione dell'INAIL ha fatto presente che, a più riprese, ha
interpellato il Direttore sanitario dell'Ente Ospedaliero per
ottenere un maggior numero di prestazioni, senza però ottenere
alcun risultato positivo. Questo dovuto a causa sia dalla lunga
assenza per malattia del Dr. Borney e dal decesso del Dr.
Volgiazzo, sia per l'affermata carenza del personale medico
ospedaliero. La stessa sede ha precisato, inoltre, che il
dipendente gabinetto radiologico non è funzionante, causa la
mancanza del Medico radiologo e del tecnico di radiologia. Questi
sono i motivi per cui gli ammalati di silicosi debbono, con loro
grave disagio, recarsi a Torino per le visite di controllo per
l'aggravamento della loro malattia. La Giunta regionale interverrà
sia presso la Direzione sanitaria dell'Ente ospedaliero regionale,
sia presso la Direzione generale dell'INAIL, perché si cerchi di
reperire i medici radiologi e i tecnici di radiologia per ovviare
ai disagi dei lavoratori valdostani effetti da silicosi.
Mappelli (D.C.)
- Scusate, ma mi pare che questa Giunta,
Chantel, abbia detto alcune cose che io non discuto, cioè ...
deficienza diagnostica, Istituto ... per portare avanti questo
discorso, impossibilità di attrezzature e di medici ... in poche
parole, è questo che ha detto Chantel. Invece, l'Assessore alla
Sanità ha fatto Ponzio Pilato, cioè quando a un certo momento dice:
"Mi sono rivolto all'Ente Ospedaliero e il Presidente del'Ente ecc.
ecc."... (
Voce
) ...Sì, perfetto, chiedo scusa, Benzo ha
interpellato l'INAIL, il quale non ha delle difficoltà, l'INAIL,
però bisogna vedere con l'Ente Ospedaliero se, a un certo momento,
ci sono delle soluzioni in questo senso. È un po' la politica di
Ponzio Pilato, che si lavava le mani. Il discorso è un altro e,
tanto per essere preciso, un vecchietto di Aosta - se è necessario
faccio il nome - che aveva una paralisi, ha ricevuto per
l'aggravamento di spostarsi a Torino o a Milano - prima era a
Milano poi adesso mi sembra che è a Torino - la Regione stessa non
è che si sia preoccupata, Benzo, di metter su a disposizione un
mezzo di trasporto ecc. Dunque, vedete che questo sono veramente
delle necessità su un piano praticissimo, per cui bisogna venirne
fuori. Noi non possiamo aspettare che l'INAIL non abbia le
difficoltà, che però l'Ente Ospedaliero le ha. La Regione e
pertanto la Giunta, e per esso la Sanità, deve, secondo il mio
punto di vista, deve trovare una soluzione, non può andare a dire
all'INAIL e l'INAIL sarebbe anche d'accordo non ha delle
difficoltà, per l'Ente le ha queste difficoltà, perché guardi, non
si può scaricare tutto sull'Ente. Basterebbe citare un fatto:
l'Ente Ospedaliero ha chiesto per le attrezzature 50 milioni un
anno fa. Cosa è stato risposto? Questa è una domanda che ho fatto
in un'altra occasione e dunque non si può dire "Ma l'INAIL è
disposta, però l'Ente ecc. ecc.". Occorre un impegno preciso, una
volontà politica sul piano così, della volontà di una soluzione,
perché sennò ... Io non ho nessuna difficoltà a ripetere, la sua è
una posizione di Ponzio Pilato, la quale non risolve altri problemi
come questo, in particolare, dei silicotici. Questo è un problema
che riguarda - e qui è inutile fare la cronistoria - abbiamo gente
che una parte della sua vita ha dedicato per la società, perché chi
è silicotico, soltanto coloro che sono silicotici possono rendersi
conto di quello che è questo tipo di malattia; questo significa
avere un pezzo di vita in meno, per il bene della società e
soltanto tutto il resto sono parole, parole parole, di scarica
barili - anche se qui non siamo nel porto di Genova, però ci sono
ancora gli scarichi barili - per cui bisogna... e io desidererei
serenamente, francamente, che la Giunta dicesse "questo è un
impegno preciso che ci assumiamo di risolvere questo problema". È
chiaro che ci saranno delle difficoltà e nessuno le sottovaluta. Ci
sono difficoltà, però la volontà nostra è di risolvere questo tipo
di problema, non possiamo, non dobbiamo ancora continuare che
questi nostri lavoratori debbano per delle giornate, per delle
settimane andare in questi Istituti fuori della Regione ed
aspettare, quando loro hanno un ben preciso diritto di riconoscenza
che pagano, badate bene, con la loro esistenza. Dunque, per me, la
questione delle disponibilità e delle non disponibilità è un
discorso che chiaramente non possiamo e non dobbiamo accettare.
Montesano (P.S.D.I.) -
Chi altro chiede la parola?
Dunque, io vorrei dire qualche cosa in proposito: il problema
esiste, è vero, così come è stato prospettato dal Consigliere
Savioz e così come è emerso dagli interventi e dalla risposta che
l'Assessore alla Sanità ha dato ai Consiglieri. Questo problema è,
a mio giudizio, a due componenti: uno, è quello dell'aumento dei
malati di silicosi e, l'altra, è la diminuzione delle possibilità
di esaminare questi malati, perché mentre qualche anno fa
l'Istituto, l'INAIL, l'Istituto Infortuni, aveva una attrezzatura
in proprio per quello che riguarda l'indagine radiologica, oggi non
ce l'ha più, anzi, c'è l'attrezzatura senza avere il medico, il
radiologo e il tecnico che la possa far funzionare e questo è stato
determinato dal momento in cui il radiologo, Dr. Braga, ha lasciato
l'INAIL. Dopo il Dr. Braga ha lasciato l'INAIL il tecnico, che ha
seguito il Dr. Braga in Ospedale. C'era l'altro punto, a quel
tempo, abbastanza positivo, che l'Ospedale faceva in gran parte gli
esami di laboratorio e gli esami clinici. Anche questo punto è
diventato deficitario, sia per l'immatura scomparsa del Dr.
Vogliazzo, il quale si dedicava per parecchie ore al giorno alla
visita dei silicotici, e sia per la dolorosa malattia del Dr.
Borney, il quale non è stato, se non in parte sostituito, cioè il
suo Vice ha preso le funzioni della direzione del reparto
cardiologico. Quindi io che sono dell'altra parte della questione,
come patronato, in questo caso, devo spiegare perché l'INAIL,
nonostante la convenienza da parte dell'INAIL a fare visite qui in
loco in modo che - badiamo che le visite in loco, probabilmente,
costano la metà di quelle che costano a Torino - non è riuscito
ancora a trovare il modo per poter arrivare a questo congiunto
desiderio e da parte degli enti pubblici e da parte dell'INAIL, da
parte soprattutto degli assistenti. Perché non è riuscito? Per le
ragioni che ho detto primo, cioè è fermo all'INAIL un gabinetto
radiologico che prima esaminava i silicotici, che si presentavano
nella sede di Aosta.
L'ente ospedaliero si rifiuta, per la sua impossibilità
organizzativa, a fare una convenzione con l'INAIL, anzi, mi risulta
- l'altro giorno me l'hanno detto - che per quello che riguarda gli
esami elettro-cardiografici, l'Ente ospedaliero limita questi esami
soltanto a sei al giorno, mentre l'INAIL ne aveva richieste molti
di più, il doppio.
Ecco perché c'è questa carenza di servizi, c'è la carenza dei
servizi che dovrà essere rimediata da parte dell'INAIL, per poter
almeno assorbire il numero dei silicotici che sono più in
condizioni disagevoli, cioè quelli della media e alta Valle, ecco,
per poter non esporli a quei disagi che sono stati lamentati oggi e
che sono lamentati quotidianamente.
Quindi, perciò, io credo che l'interesse, l'interessamento
dell'Assessore alla Sanità doveva essere indirizzato verso la
sollecitazione per la sistemazione di questi servizi e credo che
potrebbe fare anche di più per cercare di mettere una sua parola
affinché l'ente ospedaliero possa accogliere un maggior numero di
esaminandi.
Mi dispiace sentire da Mappelli, quando dice che il paralitico è
costretto, ecc., ecco, quello non avviene; noi medici di patronato
facciamo presente - e qui c'è anche il collega Chantel - quando ci
sono di questi casi, facciamo presente che ci sono dei casi
particolari che devono essere visti in Aosta e, qualora sia
necessario, farli vedere in Torino, con ricovero ospedaliero,
prendiamo cura... E mi risulta che l'INAIL questo non l'ha mai
rifiutato, di farli accompagnare in autoambulanza, quindi, perciò,
l'importante di questo problema e che sia stato sollevato e che
abbia il suo seguito con quegli obbiettivi, cioè l'obbiettivo di
attrezzature da far funzionare, pur essendoci, e l'obbiettivo di
chiedere all'Ospedale regionale la sua fattiva collaborazione in
riflesso a una categoria operaia benemerita e, purtroppo, in
condizioni di salute, a causa del lavoro, tutt'altro che da
trascurare.
Quindi, perciò, l'ente ospedaliero deve vedere di trovare il
modo per poter accogliere il massimo possibile. Io non mi illudo
che possa accogliere tutti... (
voci
) ...si può vedere anche
presso l'anti-tubercolare, però bisogna sollecitare questi istituti
affinché non pongano un rifiuto all'INAIL per l'espletamento degli
esami.
Bisogna cercare di vedere che l'Ente ospedaliero e anche il
regolamento dell'anti-tubercolare possano essere idonei, di far
fare questi esami, nella gran parte, ad Aosta, se ci sono dei casi
speciali, dei casi eccezionali, cominciano a chiedere che se si
devono mandare a Torino, o altrove, questi malati, si comincino a
mandare quelli più vicini a Torino, cioè la bassa Valle. Il caso
che prospettava Savioz, che uno di Bosses debba venire ad Aosta,
pernottare per andare e poi ripernottare il giorno dopo, al
ritorno, effettivamente dà da pensare anche a noi che siamo qui a
rappresentare la popolazione valdostana.
Quindi, io credo che l'Assessore alla Sanità farà tutto il
possibile in questo senso, ma soprattutto nel senso che si cerchi
di arrivare al funzionamento, all'attrezzatura necessaria in
proporzione all'aumento dei silicotici, perché c'è l'aumento dei
silicotici e la diminuzione della possibilità tecnica di
espletamento di queste visite e questi controlli.
Quindi, perciò, all'Assessore alla Sanità, credo che tutti noi
possiamo dare a lui il mandato di avere questi rapporti con
l'INAIL, con l'Ente ospedaliero e con l'Antitubercolare, per
cercare di risolvere questo grave problema.
La parola alla Vice-Presidente Siggia.
Siggia (P.C.I.)
- L'ultima parte del suo intervento, del
Presidente del Consiglio, mi esime dal ripetere la mia precedente
proposta di interpellare da parte dell'Assessorato alla Sanità
l'ente antitubercolosario, perché, per i motivi che avevo sopra
espressi, sarebbero in condizione, oggi, di effettuare quel tipo di
servizio.
Sappiamo tutti qual è la situazione dell'ente ospedaliero
regionale e sappiamo che non possono assorbire anche questo tipo di
visite, per mancanza di medici e di attrezzature.
A titolo personale, dico che, tutto sommato, se l'INAIL non può
più fare queste visite, è tutto positivo per i lavoratori
valdostani, perché è chiaro che è un istituto che usa dei sistemi
molto fiscali. Se glieli possiamo portare via e farli fare da altre
parti, tanto di guadagnato. Per cui sono estremamente favorevole al
fatto che l'Assessore, direi la Giunta, veda di mettere in
condizione l'ente ospedaliero, fin dove è possibile, direi,
evitando però una cosa: è un periodo che ho il pallino dei problemi
dell'ospedale, non facciamo quello che... ve lo dirò anche, si sta
facendo in altri casi, si tolgono dei settori ad alcuni già enti e
ce li rifilano all'ente ospedaliero, in maniera tale che debba
farli funzionare con un carico economico proprio, quando non si
provvede parallelamente a dare all'ente ospedaliero i soldi per
sopperire a queste mancanze, a mettersi in condizione di far
funzionare questi servizi. Vedo dal bilancio che a piè pari gli
tolgono quello della maternità, quello, dico, gli tolgono
preoccupazioni, se penso che con questo sistema l'ente ospedaliero
possa funzionare, e gli facciamo dei fondi... fino adesso non mi
pare che abbiamo previsto di darglieli sotto altra forma, però,
direi, oltre al fatto di ricordare ancora, di sottolineare
l'importanza di chiedere all'anti-tubercolosario, direi, abbiamo
anche uno strumento in mano, senza ricorrere poi a vari contributi
diversi. Abbiamo addirittura una legge regionale del 1964 che,
stranamente, come succede per molte delle nostre leggi, non sono
mai state applicate, continuano ad esserci e ce le troviamo poi sul
bilancio con la righetta vicino nella voce "finanziamento", perché,
per memoria, ma in cui era previsto che l'Amministrazione regionale
intervenisse proprio a favore anche dei silicotici, addirittura con
esborsi propri, contributi, era anche previsto "Spese a carico
della Regione presso idonei istituti", a cui si pagavano medici,
lastre, radiografie e apparecchi. Quindi, comunque, semmai uno
strumento a nostre mani già l'abbiamo, usiamolo, visto che su
questa legge, a questo titolo, soldi fino ad ora non mi risulta che
ne siano stati spesi.
Montesano (P.S.D.I.) -
Altri interventi? Allora mettiamo
ai voti la mozione.
Chi è favorevole alzi la mano. Contrari? Astenuti? Il Consiglio
approva all'unanimità.
Si passa al punto 16 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK