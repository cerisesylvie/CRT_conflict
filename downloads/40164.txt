Consiglio Regionale della Valle d'Aosta - Oggetto del Consiglio n. 3038 del 23 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3038 del 23 novembre 2017 - Resoconto
OGGETTO N. 3038/XIV - Approvazione di mozione:
"Organizzazione di serate informative in materia di prevenzione
vaccinale".
Rosset (Presidente) -
Punto n. 20 all'ordine del giorno.
Per l'illustrazione ha chiesto la parola la Consigliera Certan; ne
ha facoltà.
Certan (ALPE) -
Preciso che abbiamo presentato questa
mozione più di un mese fa e oggi mancherebbe già una premessa,
perché noi abbiamo solo citato la legge n. 119 del 31 luglio 2017,
ma devo dire che ci sarebbe da aggiungere anche il pronunciamento
di ieri della Corte costituzionale, la quale ha dichiarato che in
particolare la scelta sull'obbligatorietà della vaccinazione spetta
al legislatore nazionale, pertanto ha respinto il ricorso del
Veneto. Questo era un passaggio abbastanza prevedibile, visto che
le vaccinazioni rientrano nei LEA (i livelli essenziali di
assistenza), pertanto era abbastanza scontato, però ribadisco che
in questa mozione manca tale premessa.
Detto questo, quando con l'Assessore Bertschy abbiamo condiviso
un paio di riunioni, mi sembrava che ci fosse la volontà di fare
anche tutta una serie di incontri e serate sul territorio, proprio
per approfondire questo tema che, a mio avviso, non ha perso
comunque la sua importanza, al di là di tutto il dibattito che c'è
stato. Con questa mozione, invece, abbiamo appreso che non ci
sarebbe più questa volontà di fare serate specifiche sulle
vaccinazioni, ma piuttosto di inserire tale argomento all'interno
di serate organizzate in generale sul tema sanitario e anche
sull'atto aziendale.
Volevo solo in qualche modo richiamare la risoluzione votata da
questo Consiglio regionale il 21 giugno. Il primo punto di questa
mozione poi, prevedeva: "ad organizzare serate ed iniziative di
informazione e comunicazione finalizzate a promuovere
l'aggiornamento dei professionisti sanitari, dei dirigenti e
docenti scolastici per la diffusione della prevenzione vaccinale
come scelta consapevole e responsabile dei cittadini" e, il secondo
punto: "a prevedere attività di farmacovigilanza che vadano oltre
quelle
routinarie
, al fine di monitorare e valutare
adeguatamente gli eventuali rischi ed informare la popolazione".
Credo sia importante, al di là del dibattito, anche perché dal 10
marzo ci sarà comunque un altro passaggio fondamentale sul quale le
famiglie, a mio avviso, vanno informate. È anche vero che avevamo
comunque fatto tutta una serie di
step
all'inizio dell'anno
scolastico, si erano già date delle indicazioni attraverso le
circolari. Queste indicazioni non sono però arrivate alle famiglie
e al cittadino normale, ma ai tecnici, alle scuole, ai
professionisti del settore. A mio avviso è importante che vengano
fatte delle serate sul territorio, al di là poi delle altre
problematiche che possono aprirsi su questa tematica.
Presidente -
Ha chiesto la parola l'Assessore Bertschy;
ne ha facoltà.
Bertschy (UVP) -
Cercherò di non aprire un lungo
dibattito.
La cosa che stona della mozione sta nelle premesse, quando si
dice: "appreso della volontà di non organizzare". Io non so da dove
l'avete appreso, ma non è assolutamente così, dal momento che nella
Giunta di giugno abbiamo approvato insieme il piano di prevenzione
vaccinale, che al punto n. 9 del deliberato prevede l'azione di
comunicazione e, nell'allegato al deliberato, l'azione di
comunicazione dell'attività di farmacovigilanza, proprio perché già
nel nostro piano, che prevedeva su base volontaria una più ampia
vaccinazione recependo l'accordo Stato-Regioni, si mettevano in
campo delle azioni.
Non abbiamo pertanto cambiato assolutamente idea. Sono in corso
queste attività, e nel mese di dicembre ne verranno svolte mi pare
una o due; appena avrò il calendario, sarà mia cura farglielo
avere. Non sono dibattiti pubblici, sono attività di informazione
dirette alle famiglie per fare in modo che queste possano recepire
quello che la nostra azienda, attraverso i suoi professionisti, fa
come attività di vigilanza. L'organizzare dibattiti pubblici noi lo
intendiamo in un'altra maniera. Riguardo all'attività di
farmacovigilanza, in accordo con la struttura complessa delle
farmacie, dal 1 luglio 2017 vengono distribuite schede apposite a
tutti i genitori dei bambini vaccinati per la segnalazione di
evento avverso
post
vaccino. Tali schede sono raccolte sulla
nostra rete, vengono registrate, vanno sulla rete nazionale di
farmacovigilanza e poi sono oggetto di verifica. L'impegno
richiesto nella mozione prevede che l'attività vada oltre a quella
routinaria
, ma si fa l'attività che si deve fare.
Nelle premesse però ci sta una non-notizia, perché noi stiamo
facendo quello che dobbiamo fare, la calendarizzazione di questi
incontri va avanti, e si farà comunque anche tutta l'attività di
formazione sui professionisti, perché giustamente - come dice lei -
al di là degli aspetti costituzionali sui quali eravamo convinti
che la regola non potesse che essere nazionale, al di là di non
fare come hanno fatto altre Regioni ma di muoversi su scala
nazionale su una scelta come questa - e adesso ne tutti siamo
convinti - è meglio che si vada in tale direzione.
Non ci sono problemi ad accettare la mozione, perché è quanto
stiamo facendo, ma chiederei di cambiare la premessa.
Presidente -
Ha chiesto la parola la Consigliera Certan;
ne ha facoltà.
Certan (ALPE) -
Assessore, noi non abbiamo problemi a
emendare - non so se si dica così - la mozione nelle premesse, però
poi, da quello che ha affermato, di fatto non ha garantito
l'organizzazione di serate in cui chiaramente ci sia la possibilità
di un dibattito. Lei ha detto che verrà fatto... non ho capito se
un volantino informativo alle famiglie o un piano di comunicazione
alle famiglie, che verrà consegnato loro per lettera, a Natale, o
non so come, e le famiglie se lo leggeranno.
La risoluzione che avete votato come Consiglio regionale, su cui
io mi ero astenuta, parlava di organizzazione, l'ho ricopiato
tout court
, il punto n. 1 prevedeva "serate ed iniziative di
informazione" e non la consegna di una lettera informativa che poi
le famiglie si leggono senza dibattito, benché io creda sia
assolutamente giusto e corretto quello che lei ha detto. Poi
guardi, se vuole la togliamo
tout court
la premessa, la
stralciamo, non è quello il problema. Però mi sembra che nella sua
risposta ci sia una non volontà ad aprire un dibattito con le
famiglie e con i cittadini. Non voglio neanch'io aprire un
dibattito più grosso di quello che è, ma questa mozione riprende
tout court
l'impegno che si era preso il Consiglio regionale
di organizzare delle serate, però non sono mai state fatte. Anche
se in Valle d'Aosta ritengo sia stato gestito dall'Ufficio legale e
dai vari Assessorati direi in modo abbastanza democratico e
corretto, perché abbiamo cercato per l'inizio della scuola di dare
la possibilità a tutti i bambini di entrare a scuola - quindi
questo problema è stato comunque contenuto, non è stato ingigantito
- ritengo che un dibattito con le famiglie entro il 10 marzo sia
opportuno e anche giusto, con i termini di legge. Al di là delle
posizioni di ognuno - questo lo dico in modo trasparente -, c'è
comunque una legge da applicare e, a mio avviso, le famiglie devono
avere la possibilità di dibattito, non solo di ricevere
un'informativa, leggersela da soli, punto e basta, e magari anche
stare zitti, perché a quel punto davvero iniziano a venirmi i
cattivi pensieri. Assessore, penso che questo sia abbastanza
chiaro.
Presidente -
Ha chiesto la parola il Consigliere Roscio;
ne ha facoltà.
Roscio (ALPE) -
Da parte di alcuni colleghi vedo facce un
po' perplesse.
Faccio giusto un paio di considerazioni sull'importanza
dell'informare. La legge c'è e va rispettata: questo è un dato. La
Consulta si è pronunciata in questo senso, ma ciò non toglie - io
immagino - che la popolazione non la pensi in maniera identica. Ci
sono alcune persone convinte della bontà della legge, altre che
invece sono nettamente contrarie. Credo che la maggior parte delle
persone abbia dubbi legittimi, perché la Consulta ha detto che è
una legge riguardante la salute, quindi è di competenza statale,
soprattutto riguarda la salute dei figli. Penso che su questo le
famiglie siano molto attente, spesso e volentieri pongono questioni
che noi riteniamo legittime, e a questioni e dubbi legittimi vanno
date risposte ben precise.
La nostra mozione andava forse in questa direzione: vanno date
risposte doverose, perché la legge ha fatto una scelta forte
imponendo un obbligo, ma l'obbligo va però motivato in modo che, se
si hanno le ragioni che si ritengono di avere, le persone che hanno
dubbi possano, in maniera libera e responsabile, traghettare ed
essere convinte.
Il pericolo e il rischio che noi intravvediamo, se l'obbligo non
viene spiegato e lo si impone solo, è che invece aumentino
moltissimo le persone nettamente contrarie, magari anche in base a
posizioni irrazionali. Dal nostro punto di vista ci sarebbe un
obbligo. Poi si scelga qual è la ricetta migliore per, ma riteniamo
che non sia sufficiente un opuscolo o un'informazione unilaterale.
Chiediamo che si diano delle risposte ad istanze che riteniamo più
che legittime da parte delle famiglie.
Presidente -
Ha chiesto la parola il Consigliere
Rollandin; ne ha facoltà.
Rollandin (UV) -
Credo sia più che doveroso prevedere
l'emendamento al primo "considerato", tenendo conto che si dice:
"considerato il dibattito che si è sviluppato attorno alla tematica
dell'obbligo vaccinale". Voglio ricordare che cade proprio a
fagiolo con la dichiarazione ufficiale della Consulta, la quale
finalmente chiarisce che quanto avevamo detto in quest'aula a suo
tempo non solo era ragionevole, ma quasi scontato dopo la
dichiarazione dei Deputati al Presidente della Repubblica. Pertanto
questo non solo è superato, ma diciamo che la discussione
effettuata in quest'aula, dove si era emendato e si era cercato di
far capire che cosa si doveva fare, oggi viene chiarita una volta
per tutte. Però se partiamo da quella dichiarazione non è più
un'informazione, perché torniamo a fare quello che diceva adesso il
Consigliere Roscio, ma ci sono anche alcuni che non sono molto
convinti. Il problema è che riguardo al discorso della salute,
dell'essere completamente convinti o meno sulla vaccinazione di un
bambino non è solo interesse del bambino, ma è anche di coloro che
sono assieme a lui. È quello il punto fondamentale, perché sennò il
dibattito non avrebbe molto senso. Ci sono stati casi eclatanti
collegati con la non vaccinazione che ha fatto rivedere tutta una
serie di discorsi anche per chi ha toccato con mano. Non occorre
arrivare a quel punto per convincersi.
Credo che le considerazioni fatte da tutti gli organismi
mondiali della sanità, da tutti coloro che su questo tema si sono
avvicendati, hanno espresso in modo chiarissimo la problematica.
Quella parte relativa al dibattito - se deve essere obbligatorio o
facoltativo - non c'entra più, questo va tolto, tanto per
intenderci; dopodiché si faccia pure l'informazione su tutti i
vantaggi della vaccinazione come si sta facendo. Credo che
sull'altra parte abbia già risposto l'Assessore, ma francamente
penso che oggi, qui, non sia immaginabile rifare tutto il
dibattito.
È chiarissimo: la posizione da lei assunta è stata perdente. Lei
aveva sostenuto coloro che non erano per la vaccinazione
obbligatoria, ma facoltativa; adesso c'è una dichiarazione
ufficiale e chiara. Credo che, senza ombra di dubbio, non si possa
che applicare quanto è stato detto e da noi ribadito già in
quest'aula, che tra l'altro aveva comportato un emendamento che
prevedeva tutta una serie di questioni. Poi io non entro nel merito
dell'organizzazione, di come viene fatta l'informazione o meno,
perché di quella se ne occupano gli Assessorati. Ci sono strumenti,
ci sono addetti, c'è a livello nazionale tutta una casistica di
proposte fatte, ci sono state trasmissioni a livello televisivo
molto interessanti che spiegavano qual è il vantaggio della
vaccinazione. Non entro nel merito, però le prime parti chiaramente
non devono esserci, e il resto credo sia già stato fatto comunque
in questi tempi.
Presidente -
Ha chiesto la parola la Consigliera Certan;
ne ha facoltà.
Certan (ALPE) -
Collega Rollandin, credo che lei abbia
messo elementi un po' diversi nel suo intervento. Il primo
"considerato" non è superato, è il dibattito che si è sviluppato -
e che tra l'altro io richiamavo soltanto - attorno alla tematica
dell'obbligo vaccinale introdotto - lo cito - dalla legge n. 119.
Sono d'accordo con lei che si debba aggiungere il "pronunciamento
della Corte costituzionale del 22 novembre"; se vuole lo
integriamo. Sono anche d'accordo, se lo si ritiene, di togliere
l'"appreso", perché è un po' indigesto; benissimo, togliamo
l'"appreso".
Mi permetto di dire che ieri la Corte costituzionale ha comunque
detto che le misure in questione rappresentano una scelta spettante
al legislatore nazionale, quindi non è di competenza regionale, ma
è di competenza nazionale, e questo l'ha chiarito in rapporto al
ricorso del Veneto. La Corte costituzionale ha considerato, tra
l'altro, che tutte le vaccinazioni rese obbligatorie dalla legge n.
119 erano già previste e raccomandate nei Piani nazionali di
vaccinazione e finanziati dallo Stato nell'ambito dei livelli
essenziali di assistenza sanitaria (LEA). C'entra, perché ad
esempio il piano di vaccinazione sanitaria l'abbiamo fatto e
l'abbiamo votato, l'ho votato anch'io, perché ritengo che chi crede
di dover vaccinare debba avere un piano. Se non ci fosse stato il
piano non si poteva neppure fare. Il ricorso della Regione Veneto
riguardava la sovrapposizione di competenze, l'ha detto la Corte
costituzionale che invece è di competenza del legislatore
nazionale. Devo dire che in questa prima parte era quindi la Corte
costituzionale a doversi esprimere, ma la Corte costituzionale non
ha detto che la legge è costituzionale o è anticostituzionale,
perché non era chiamata ad esprimersi su quello. Prima cosa.
Quanto alle informazioni, a mio avviso queste non vanno solo
scritte e mandate ai genitori. A mio parere alcune persone
dell'Azienda sanitaria e alcune persone competenti dei vari
Assessorati dovrebbero anche organizzare
ad hoc
delle serate
informative, perché, ripeto, mi è parso di capire che non si siano
organizzate sotto forma di scambio di informazioni.
Noi siamo comunque disponibili a cambiare le prime due premesse,
cambiando la prima e togliendo la seconda.
Presidente -
Ha chiesto la parola l'Assessore Bertschy;
ne ha facoltà.
Bertschy (UVP) -
Io credo che, al di là di tutto quello
che si vuole cambiare, deve essere chiaro quello che stiamo
facendo. Noi portiamo avanti quanto abbiamo deliberato a giugno,
tra l'altro con i colleghi Certan e Roscio: un piano di
comunicazione che prevede un'informazione puntuale anche attraverso
degli incontri con le famiglie. Non c'è problema ad incontrare la
popolazione, ma la incontriamo nella misura in cui il calendario di
incontri viene previsto dagli operatori, i quali hanno la
possibilità di portare un'informazione puntuale e di tipo
scientifico. È quanto previsto dalla delibera, come è prevista la
farmacovigilanza. Noi non stiamo qui a declinare che tipo di serate
vuole fare o non vuole fare, quelli sono altri incontri. Noi
dobbiamo informare la popolazione, e l'informazione avviene
attraverso degli incontri con le famiglie nei consultori, o
attraverso materiale cartaceo o informatico, come vogliamo. Lo
svolgimento del compito di informazione avviene in questo modo.
Come ha ricordato il collega Rollandin, stiamo facendo
esattamente l'attività richiesta. Approvare la mozione non toglie
nulla a quell'attività, se sono queste le intenzioni. Se si
intendono invece fare dei dibattiti all'ultimo duello, che non
portano nulla all'informazione scientifica, a nostro avviso non è
quella l'attività che deve fare l'azienda attraverso i suoi
operatori.
Vorrei solo essere chiaro: se approviamo la mozione, approviamo
questo tipo di compito, che tra l'altro è quello previsto dalla
delibera che abbiamo assunto a giugno scorso.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Collega Bertschy, nessuno qui vuole
fare dei duelli, non ci interessano.
L'obiettivo di questa mozione è quello di dare corso alla
delibera approvata insieme qualche mese fa. Emendiamo, abroghiamo
la dicitura "appreso della volontà di non organizzare", ma le
chiediamo di farci sapere al più presto, per il tramite della
Commissione competente, quando intendete informare le famiglie e
iniziare l'organizzazione degli incontri sul territorio. Nessun
duello. Ci sarà così la possibilità - io penso - per le famiglie
interessate a fare anche delle domande. È questo l'obiettivo della
nostra mozione: creare le condizioni alle famiglie e ai genitori
interessati per chiedere ed entrare nel merito con i medici dal
punto di vista scientifico, e non solo. Penso che sia un loro e un
nostro diritto. Questo è l'intento della nostra mozione.
Abroghiamo pertanto la dicitura "appreso della volontà" e
l'impegnativa rimane la stessa.
Presidente -
Ha chiesto la parola la Consigliera Certan;
ne ha facoltà.
Certan (ALPE) -
Solo per aggiungere che nella prima
premessa aggiungiamo anche il "pronunciamento della Corte
costituzionale del 22 novembre 2017".
Presidente -
Ci vuole portare la mozione emendata? Posso
leggere la mozione emendata? "Considerato il dibattito che si è
sviluppato attorno alla tematica dell'Obbligo vaccinale introdotto
dalla legge n. 119 del 31 luglio 2017 recante disposizioni urgenti
in materia di prevenzione vaccinale e relative circolari
ministeriali e dirigenziali e preso atto del pronunciamento della
Corte costituzionale del 22 novembre 2017; Ribadita l'importanza
per i cittadini di un'informazione equa e corretta; Il Consiglio
impegna l'Assessore alla sanità, salute e politiche sociali
affinché si adoperi al più presto ad ottemperare a quanto
deliberato dal Consiglio regionale in data 21 giugno 2017 ed in
particolare: 1) ad organizzare serate ed iniziative di informazione
e comunicazione finalizzate a promuovere..." tutto ciò che è già
inserito nella mozione in vostro possesso.
Posso mettere in votazione? Dichiaro aperta la votazione. La
votazione è chiusa.
Presenti: 34
Votanti           
: 34
Favorevoli: 34
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK