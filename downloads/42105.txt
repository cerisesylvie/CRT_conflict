Consiglio Regionale della Valle d'Aosta - Oggetto del Consiglio n. 1057 del 6 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1057 del 6 novembre 2019 - Resoconto
OGGETTO N. 1057/XV - Approvazione di mozione: "Condanna verso
tutti gli atti di violenza".
Rini (Presidente) -
Punto n. 6 all'ordine del giorno. La
parola alla collega Pulz.
Pulz (ADU VDA)
- Con questa mozione intendiamo
innanzitutto segnalare un episodio di violenza che ci ha toccati da
vicino, all'unico scopo di richiedere la ferma condanna da parte di
quest'Assemblea di ogni atto di violenza a sfondo politico
proveniente da qualsiasi parte e di qualsiasi colore, al fine di
garantire sempre la libera espressione di ogni cittadino e la
dialettica politica in un'ottica di rispetto dell'avversario, che
non è mai un nemico, ma un portatore - ci auguriamo il più
possibile sano - di un'altra Weltanschauung, di una diversa visione
del mondo e di un conseguente suo progetto di cambiamento su cui
discutere e confrontarsi democraticamente.
Il fatto in questione risale alla notte di sabato 14 settembre,
quando molti amici, nostalgici dei loro vent'anni - stiamo parlando
di persone adulte che hanno una famiglia e lavorano -, si sono
ritrovati per rievocare i tempi d'oro della discoteca
Boomerang
di Plan Félinaz, per l'occasione spostata a Pont
Suaz, per stare insieme, brindare, ballare e condividere una serata
in allegria. Purtroppo nel gruppo c'erano alcuni provocatori che,
in momenti e capannelli diversi, durante la serata hanno fatto
osservazioni sulla musica troppo di sinistra, hanno disturbato la
gente che ballava con sgomitate e insulti, hanno allungato le mani
sulle donne. Questi atteggiamenti disdicevoli hanno avuto come
esito scene da Far West in quella che voleva essere una serata
divertente nel senso etimologico del termine, cioè di svago. Prima
una birra è stata rovesciata in testa al DJ, che non è esattamente
un ragazzino - non che si debbano rovesciare le birre in testa ai
ragazzini -, appunto per le sue proposte musicali. Poi vi è stato
l'intervento di un'ambulanza e della Polizia a seguito del
pestaggio di un candidato alle scorse regionali del gruppo Impegno
Civico e ora militante in ADU VDA. Parliamo di un adulto piuttosto
muscoloso anche, sportivo, che tuttavia non ha reagito alle
provocazioni perché siamo quasi tutti pacifisti e ha quindi subito
un pugno ben assestato che lo ha mandato k.o. Poi, sbattendo la
faccia sul pavimento, ha perso i sensi e si sono aperti il
sopracciglio, il mento e lo zigomo destri, con relativa rottura di
un incisivo, per un totale di dieci punti di sutura in diverse zone
del bel viso.
Noi vogliamo stigmatizzare questo episodio di violenza,
sottolineando a scanso di equivoci, che esso non ha contorni
politici evidenti, sebbene sia stata accertata la presenza di
rappresentanti dell'estrema destra, quella anticostituzionale di
CasaPound, che anche ad Aosta tuttavia gode di rappresentanti nelle
istituzioni i quali, anche nel tempo libero, crediamo abbiano il
dovere di comportarsi in modo consono. E guarda caso è invece più
consono a persone vicine a certi ambienti, anche senza tessera in
tasca, menare le mani anziché il cervello, cioè anziché esercitare
la mente a pensare e la favella a discutere e a ragionare.
Ci permettiamo in questa occasione di ricordare anche - perché
si concluderà molto probabilmente nelle prossime settimane - il
processo per l'aggressione ad uno studente dell'assemblea
studentesca valdostana. Forse vi ricorderete di questo episodio
avvenuto nella notte tra il 27 e il 28 luglio 2015 a Courmayeur. Lo
studente, che allora aveva 15 anni, dopo aver trovato alcuni
volantini di CasaPound lasciati davanti alla propria abitazione, li
aveva bruciati e poi aveva pubblicato la foto sui
social
.
Alcune sere dopo a Courmayeur il giovane sarebbe stato schernito e
aggredito da alcuni militanti del blocco studentesco che è
l'organizzazione giovanile che fa riferimento a quell'area. Sembra
poi che uno dei presunti responsabili del pestaggio sarebbe stato
accusato, insieme ad altri, dell'aggressione avvenuta a Roma il 15
giugno 2019 a un gruppo di giovani che indossavano una maglietta
riconducibile al Cinema America, che è un ritrovo di democratici e
antifascisti e tra l'altro possiamo dare un aggiornamento, perché è
avvenuto il loro arresto nel frattempo, nel mese di ottobre, e tra
i tre agli arresti domiciliari c'è il coordinatore romano del
blocco studentesco.
A noi, tuttavia, preme sottolineare che il diffondersi di questi
atti di violenza squadrista che fanno intrinsecamente parte di
certi ambienti, ci rende tutti, ragazzi e adulti, meno sicuri e più
fragili sul nostro territorio. Crediamo quindi che le istituzioni
democratiche della nostra Regione, a cominciare proprio dal
Consiglio regionale, debbano prendere una posizione ferma rispetto
a questi insopportabili e pericolosi atti di violenza, per tener
fede nei fatti ai valori che discendono dalla Resistenza a cui
spesso giustamente ci richiamiamo in questa regione, che ha
ottenuto la medaglia d'oro al valore.
Noi, per essere molto chiari, non vogliamo in alcun modo essere
complici di questo sdoganamento della violenza, che sia a sfondo
politico o anche no, perché non vogliamo tornare al pianeta delle
scimmie e crediamo che la sua condanna ferma e l'invito al rispetto
della persona nell'avversario e al confronto democratico, anche se
molto conflittuale, perché il conflitto quando non è violento è
sano, è pure il sale della politica e della democrazia il
conflitto. Ma noi pensiamo che sia un preciso dovere di tutte le
istituzioni condannare fermamente certi episodi, soprattutto
quando, pur all'interno di queste istituzioni, si annidano o si
possono annidare focolai antidemocratici e potenzialmente violenti.
Crediamo che una cosiddetta "Commissione Segre" - di cui parleremo
più avanti forse, da quanto abbiamo capito - per il contrasto di
fenomeni di intolleranza e di razzismo, anche di antisemitismo, di
istigazione in generale all'odio e alla violenza, sarebbe da creare
anche presso il nostro Consiglio regionale.
Dalle ore 9:38 assume la presidenza il Vicepresidente
Farcoz.
Farcoz (Président) -
La parole à la collègue Morelli.
Morelli (AV)
- Monsieur le Président, c'est pour demander
une suspension pour une réunion de la majorité.
Presidente -
Sospensione concessa.
La seduta è sospesa dalle ore 9:43 alle ore 10:20 e alla
ripresa dei lavori riassume la presidenza la Presidente Emily
Rini.
Rini (Presidente) -
La discussione generale è aperta.
Qualcuno vuole intervenire? Non ci sono richieste di intervento. Ha
chiesto la parola la collega Nasso. Prego.
Nasso (M5S)
- Ho ascoltato con attenzione l'esposizione
della collega Pulz e questa mozione, nell'impegnativa, secondo me
trova un indirizzo assolutamente condivisibile. Chi non condanna la
violenza o atti poco consoni ad un'attitudine democratica? La mia
critica va un po' nelle premesse, perché si è parlato di un fatto
successo in una discoteca, si è parlato della considerazione di uno
solo... lì noi non c'eravamo, chi lo sa com'è andata? Poi si sa
come vanno le feste. Mi è sembrato davvero un po' pretestuoso
improntare le premesse sui racconti di una sola persona, senza
avere un contraddittorio, un altro riscontro o comunque un
approfondimento maggiore e, tra l'altro, non è neanche forse questa
la sede per farlo. Ci sono anche frasi forti, perché la collega ha
detto qualcosa come "toccavano le donne".
L'impegno è condivisibile, però non ho molto apprezzato - mi
scuso con la collega Pulz - alcuni passaggi veramente molto
pretestuosi e strumentali nell'esposizione perché, se la violenza
va sempre condannata, non ho apprezzato alcuni riferimenti troppo
politici, poiché questi accadono a destra, a sinistra, al centro,
sopra e sotto. Per non dilungarmi troppo, visto che c'è appena
stata la sospensione, ripeto: l'impegno è condivisibile, ma le
premesse secondo me ad oggi sono un po' pretestuose.
Presidente -
Altri in discussione generale? Ha chiesto la
parola il collega Manfrin. Prego.
Manfrin (LEGA VDA)
- Ringrazio la collega Pulz per aver
presentato questa iniziativa, ma ringrazio soprattutto la collega
Nasso per aver centrato esattamente il problema. Per dirle quanto
lei, collega Nasso, abbia centrato il problema, faccio - purtroppo
come spesso mi capita - riferimento alle nostre pregresse
esperienze nel Consiglio comunale di Aosta. Ricordo distintamente -
e ho recuperato il testo - che quando eravamo in Consiglio comunale
di Aosta, mi pare fosse maggio 2016, venimmo a conoscenza di un
grave atto di violenza che aveva coinvolto un'attività commerciale
del centro cittadino. In questo grave atto di violenza accadde che
il commerciante, un cittadino pakistano che aveva questa attività
mi pare ristorazione, fu aggredito da due nordafricani ubriachi che
gli distrussero il locale dicendo che lui, in quanto musulmano...
Chiedo scusa, Presidente, posso chiedere solo un po' di silenzio in
Aula?
Presidente -
Chiedo un po' di attenzione e un po' di
silenzio, per cortesia.
... dicevo che i due ubriachi gli distrussero il locale dicendo
che era sconveniente per un musulmano vendere degli alcolici. Al di
là della contraddizione nei termini di quanto avvenne, ritenevamo
che questo cittadino - ci tengo ad evidenziarlo - pakistano e
musulmano avesse subito un torto molto grande e che un atto di
violenza così grande non potesse chiaramente rimanere impunito, non
soltanto dal punto di vita giudiziario, ma soprattutto dal punto di
vista anche politico e sociale.
Allora a questo punto cosa facemmo? Presentammo, esattamente
come ha fatto lei, collega Pulz, una mozione all'interno del
Consiglio comunale. Mi fa piacere vedere anche qualche membro del
Consiglio comunale che ci scruta da lassù. Cosa accadde? Accadde
che noi riassumemmo esattamente come ha fatto lei, collega Pulz, i
fatti; fatti peraltro che erano saliti agli onori della cronaca,
non erano fatti di parte, ma erano fatti che erano stati affermati
anche dalla stampa, la quale, come ben sappiamo, deve rispondere a
criteri di deontologia professionale che ben conosciamo e quindi
non può dichiarare il falso. Pertanto esponemmo questi fatti, però
ci fecero una straordinaria lezione di democrazia. Sostanzialmente
ci dissero che avevamo fatto bene a presentare quell'iniziativa, ma
in democrazia, e soprattutto nelle istituzioni che si occupano di
governare la nostra comunità, non si poteva entrare nel dettaglio
di questi singoli fatti specifici e che quindi, fermo restando gli
atti di violenza, si disse in Aula e si disse poi in una riunione
che avemmo poco dopo durante una sospensione, bisognava considerare
che c'erano stati altri atti di violenza nei confronti di un
cittadino, c'era una donna che era stata aggredita, c'erano diversi
esempi di violenza nella città di Aosta e che quindi non ci
potevamo limitare ad esprimere la condanna di quell'atto di
violenza specifico.
Venne redatto così un testo finale da parte di quel Consiglio
che venne votato all'unanimità da tutti, compresi voi di ADU,
allora di Altra Valle d'Aosta. La mozione diceva (anche qui faccio
una piccola citazione): "
Preso atto che in data 18.04.2016 il
signor..., titolare di un ristorante nel centro storico, è stato
aggredito da due nordafricani
" eccetera, eccetera; si
esponevano quindi i fatti e nella parte finale si diceva: "
Il
Consiglio comunale di Aosta esprime solidarietà e vicinanza al
signor... per gli atti di aggressione e sopraffazione subiti e
condanna severamente questo atto di violenza pseudo
fondamentalista
". Venne modificata l'impegnativa, come vi
dicevo, e anche il testo della mozione finale in questo testo che
vado a leggervi: "
Preso atto che negli scorsi mesi e di recente
sono stati perpetrati atti di violenza e di intimidazione nei
confronti di cittadini e operatori commerciali; evidenziato che di
tali atti si sta occupando la magistratura; considerato che il
Consiglio della città di Aosta ha più volte condannato con ordini
del giorno e mozioni la violenza sotto ogni forma di genere,
razziali, malavitosi, eccetera; considerato infine che bisogna
rinnovare la condanna di tali atti da qualsiasi parte provengano e
in qualsiasi direzione essi siano diretti; considerato che il
Consiglio della città di Aosta, come disciplinato dall'articolo 3
della Costituzione
- questo fu un emendamento che feci inserire
io specificamente -
condanna ogni forma di violenza legata a
sesso, razza, lingua, religione, politica e condizioni personali e
sociali, il Consiglio esprime forte condanna verso tutti gli atti
di violenza, esprimendo solidarietà a tutte le vittime di tali
atti
". Questa formulazione così generica servì appunto per
poter raccogliere il consenso di tutta l'Aula in maniera unanime,
senza alcuna divisione.
Collega Pulz, io le formulo gli stessi dubbi che sono stati
sollevati dalla collega Nasso, nel senso che lei giustamente
riferisce fatti che non sono nemmeno assurti agli onori delle
cronache per cui non ne abbiamo la certezza; non abbiamo motivo di
dubitare di quello che ci riferisce, ma dobbiamo considerare che il
problema della violenza non può essere ogni volta evocato, a meno
che non vi siano gravi eventi come per esempio quelli che abbiamo
evocato in quest'Aula: il problema del Kurdistan piuttosto che
quello della Siria o quello della Catalogna, che hanno questioni e
situazioni specifiche. Dicevo che non possiamo entrare nello
specifico di questi atti, ma dobbiamo sicuramente schierarci contro
ogni forma di violenza.
Pertanto, collega Pulz, io le proporrei un emendamento che
andasse a modificare il suo testo in maniera più ampia, come le ho
appena illustrato - io l'ho preparato - e che quindi ci
permetterebbe di condannare ogni forma di violenza e di evitare che
si facciano riferimenti, che poi magari sono errati e aprono magari
discussioni di questo tipo: "avete condannato questo specifico atto
di violenza e non quello". Questo invece permetterebbe una volta di
più a questo Consiglio di schierarsi dalla parte della democrazia e
contro ogni forma di violenza.
Dalle ore 10:31 assume la presidenza il Vicepresidente
Distort.
Distort (Presidente) -
Siamo ancora in discussione
generale. Qualcuno richiede la parola? Ha chiesto la parola il
Presidente Fosson. Prego.
Fosson (PNV-AC-FV)
- Intervengo in discussione generale
per sottolineare, da una parte, che qualsiasi episodio di violenza
e sopraffazione di qualsiasi matrice ideologica si è impiegato va
condannato con forza nella difesa dei valori di pace, libertà e
democrazia che la Costituzione ha posto come fondamento della
Repubblica italiana e sui quali si è costruita in questi 70 anni la
società civile; dall'altra, penso che della questione richiamata
dalla collega non ne sappiamo nulla, è stata fatta una denuncia e
la questione seguirà un
iter
del caso su cui sicuramente
questo Consiglio non può esprimersi.
La mia proposta è di sospendere un attimo per fare tutti insieme
una mozione che condanni ogni atto di violenza. Per cui, se la
proponente è d'accordo, chiedo un attimo di sospensione con i
Capigruppo per concordare una versione comune.
Presidente -
La parola, per replica a questo preciso
quesito del Presidente Fosson, alla collega Pulz. Prego.
Pulz (ADU VDA)
- Intervengo soltanto perché quanto è
stato aggiunto dai colleghi e dal Presidente, come diceva la mia
dirigente a scuola, sfonda un garage aperto, nel senso che io
speravo di aver già spiegato chiaramente che i fatti specifici da
cui sono partita volevano essere solo un'esemplificazione del clima
che sta mutando anche in Valle d'Aosta, e non per i ben noti
cambiamenti climatici.
Questi episodi, secondo noi, non sono catalogabili come i
normali "scazzottamenti da discoteca" a cui faceva prima
riferimento un collega durante la sospensione. Tutti quanti abbiamo
assistito a quei "normali episodi". Qui, secondo noi, stiamo
assistendo al venir meno di un clima di rispetto della persona
nell'avversario. Questo è il problema, e non c'entra la destra, la
sinistra o il centro. Questo è un discorso generale: rischiamo di
trovarci di fronte al venir meno della dialettica politica, che è
una dialettica conflittuale, ma questo conflitto deve essere sano,
non violento.
È chiaro che bisogna procedere ad una condanna generale e, dopo
la condanna, bisogna che ci impegniamo tutti per creare le
condizioni per questa sana dialettica politica e per il rispetto
dell'avversario, chiunque esso sia, perché non può mai essere
definito un nemico. Chiaramente sono assolutamente favorevole a
trovare un testo condiviso.
Presidente -
Grazie, collega Pulz. Dopo quest'ultima
considerazione, dichiaro interrotta la seduta per produrre quanto
anticipato.
La seduta è sospesa dalle ore 10:34 alle ore 10:48.
Distort (Presidente) -
Colleghi, riprendiamo i
lavori.
Informo che durante l'interruzione per la Conferenza dei
Capigruppo si è giunti a un testo concordato della mozione, testo
che è stato depositato e di cui do ora lettura. "
Preso atto che
è stato riferito che, nelle scorse settimane, sono stati perpetrati
diversi atti di violenza e di intimidazione; considerato che il
Consiglio regionale ha più volte condannato con diverse iniziative
la violenza sotto ogni forma; considerato, infine, che bisogna
rinnovare la condanna di tali atti da qualsiasi parte provengano e
in qualsiasi direzione siano essi diretti; considerato che il
Consiglio regionale, come disciplinato dall'articolo 3 della
Costituzione, condanna ogni forma di violenza legata a sesso,
razza, lingua, religione, politica e condizioni personali e
sociali, il Consiglio esprime forte condanna verso tutti gli atti
di violenza, in tutti i settori della vita sociale, esprimendo
solidarietà a tutte le vittime di tali atti, nel rispetto della
persona
".
Colleghi, questo è il nuovo testo della mozione. Siamo in
discussione generale per eventuali commenti e approfondimenti.
Qualcuno chiede la parola? In assenza di interventi e considerato
l'accordo raggiunto, se non ci sono richieste per espressione di
voto, mettiamo in votazione la mozione così come modificata. Prego,
procediamo con la votazione. La votazione è chiusa.
Presenti: 31
Votanti           
: 31
Favorevoli: 31
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK