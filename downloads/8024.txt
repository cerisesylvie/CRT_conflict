Consiglio Regionale della Valle d'Aosta - Oggetto del Consiglio n. 2444 del 27 novembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2444 del 27 novembre 1986 - Resoconto
OGGETTO N. 2444/VIII - "INTERVENTO A SOSTEGNO DELLA SOCIETÀ
COOPERATIVA LA GROLLA DI SAINT-PIERRE". (Reiezione di
mozione).
PRESIDENTE:
Do lettura del testo della mozione presentata
dal Consigliere Viberti:
MOZIONE
Ricordato il dibattito avvenuto in Consiglio regionale relativo
alle difficoltà della Società Cooperativa La Grolla di
Saint-Pierre;
Preso atto delle affermazioni fatte dall'Assessore Lanivi e dal
Presidente dell'IVAT nel corso di una riunione della 1^ Commissione
consiliare permanente;
Ritenuto opportuno intervenire a sostegno di una attività
produttiva locale, le cui prospettive paiono essere buone, una
volta risolto il mero aspetto finanziario;
il Consiglio regionale
Impegna
la Giunta regionale a:
1) concordare con l'Azienda un piano di intervento che, partendo
dal ripianamento dei debiti, permetta la ripresa dell'Azienda;
2) sottoporre tale piano alla competente Commissione consiliare
ed all'approvazione del Consiglio entro il mese di gennaio del
1987;
3) studiare la possibilità di inserire nell'attività dell'IVAT
un settore che si occupi della promozione e commercializzazione di
prodotti tipici valdostani non artistici.
PRESIDENTE:
Ha chiesto di illustrare la mozione il
Consigliere Viberti, ne ha facoltà.
VIBERTI (N.S.):
Nel mese di settembre presentammo una
interpellanza dopo aver appreso della grave situazione in cui si
era venuta a trovare una società cooperativa produttrice di oggetti
tipici in legno, che opera nella nostra Regione da molti anni.
Questa azienda aveva già prospettato agli organismi competenti la
propria situazione, tant'è che addirittura questa cooperativa era
stata commissariata.
Siamo venuti a conoscenza da buoni ultimi della situazione di
crisi di questa società e proprio in un momento in cui ancora più
stridente ci appariva il contrasto fra le modeste esigenze
finanziarie per il risanamento e la conseguente possibilità di
continuare ad operare per questa azienda che è valdostana, impiega
personale valdostano, utilizza materiale della nostra Regione,
opera in un settore tradizionalmente tipico della nostra Regione,
quale è la lavorazione del legno.
In quello stesso periodo invece, era particolarmente calda una
questione relativa ad un insediamento industriale, per il quale
centinaia di milioni erano stati impegnati dall'Amministrazione
regionale, che parzialmente rappresenteranno una perdita per la
nostra Regione. Quindi in quel momento particolare presentammo una
interpellanza alla quale non furono date delle risposte esaurienti,
per cui, per mantenere l'impegno che ci eravamo assunti, e cioè
quello di sostenere la necessità di un intervento da parte
dell'Amministrazione rispetto a questo tipo di attività, abbiamo
presentato questa mozione.
Fra l'altro durante una discussione svoltasi in seno alla l^
Commissione che aveva richiesto una audizione con il Presidente
dell'IVAT, ci è parso di poter individuare in questo istituto o
comunque in un organismo analogo, una possibile scelta per dare
sbocco ad una produzione che nella nostra Regione esiste e che
però, ha difficoltà a sostenere una concorrenza di tipo
industriale, mentre nella nostra Regione la produzione di oggetti
tipici non artistici è, se si eccettua il caso della Grolla che
aveva certe dimensioni e che oggi comunque non ha più, tutta di
carattere artigianale o semi-artigianale. Pertanto riteniamo
necessario un impegno della Giunta regionale ad una stesura in
accordo con l'azienda di un piano che permetta dal punto di vista
finanziario di riprendere una attività più sicura e che quindi
cambierebbe il clima in cui oggi si vengono a trovare i lavoratori
della Grolla, che è un clima di disperazione perchè loro ce l'hanno
messa tutta e a più riprese hanno ricevuto degli incoraggiamenti e
forse anche delle promesse, che non si sono mai concretizzate. E
quando per degli anni delle persone lavorano con l'incertezza, poi
finiscono anche per subire un disamoramento nei confronti
dell'attività che svolgono, cosa che si è dimostrata con il
progressivo abbandono da parte di un sempre maggior numero di soci
dell'azienda.
Dicevo che oltre ad un impegno in tal senso da parte della
Giunta, riteniamo importante, visto che predichiamo sempre che
bisogna favorire, sviluppare l'imprenditorialità, l'iniziativa dei
nostri cittadini valdostani, intervenire in questo settore, tra
l'altro con una spesa che a nostro avviso non dovrebbe neppure
essere notevole, a fronte del salvataggio intanto di un certo
numero di posti di lavoro e nella prospettiva di vederne instaurare
di nuovi.
Vi è la necessità di studiare in che modo integrare rispetto
all'IVAT, un settore che si occupi della promozione e
commercializzazione di questo tipo di oggetti e magari lo studio di
un marchio di "valdostanità" per questi oggetti, a differenza di
quello che fa il marchio di qualità dell'IVAT, che dice che si
tratta di un prodotto valdostano di qualità artistica che è passato
al vaglio di particolari Commissioni e che ne garantisce, a parte
l'artisticità sulla quale poi il singolo può essere in grado di
dare un proprio giudizio, la completa esecuzione manuale e quindi
dimostra il pregio del pezzo, ne dimostra anche la sua unicità o
quantomeno la sua limitatissima riproduzione che poi è comunque
sempre di carattere artigianale-manuale e quindi non siamo di
fronte a duplicazioni di carattere industriale.
Secondo noi si tratta di riuscire ad ampliare o, di analizzare
le difficoltà del neonato IVAT che impediscono una filiazione di
questo genere, ma di studiare all'interno dell'Assessorato un
sistema che permetta di qualificare e di contraddistinguere il
prodotto di oggettistica in legno non artistica, però fatto nella
nostra Regione, che viene esposto in tutti quei negozietti che
nella nostra città e nei vari Comuni della Regione offrono ai
turisti tutta una serie di produzioni che passano per essere
valdostane. Fra l'altro tralasciamo anche di parlare di quale gusto
abbiano poi i turisti che vengono nella nostra Regione perchè si
vendono delle cose incredibili. Credo che siamo capaci come
valdostani di produrre anche qualcosa di meglio, fra l'altro la
Grolla ha tutta una serie di prodotti che non sono neanche
male.
Quello che non comprendiamo è perchè sia passato tutto questo
tempo senza che ci sia stato un intervento concreto, a fronte di
una situazione che pur con delle difficoltà ha continuato a
mantenersi con le sue forze in piedi e che aspetta soltanto un
modesto aiuto da parte di questa Amministrazione (che non manca
neppure dei fondi e che se vuole può dotarsi anche di strumenti
legislativi per intervenire), quando invece per decine di
interventi spesso si è posto il punto interrogativo, in quanto
molte volte hanno avuto esito non positivo.
Con questa mozione chiediamo da un lato questo tipo di
intervento e dall'altro una riflessione da parte della Giunta su
questo problema più generale che può permettere di risolvere anche
problemi che non riguardano direttamente questa società cooperativa
e magari permettere di evitare che ci siano delle piccole guerre
fra poveri che impediscono di arrivare ad una conclusione che
invece è generale ed utile a tutta la Regione.
PRESIDENTE:
È aperta la discussione generale. Ha chiesto
di parlare il Consigliere Millet, ne ha facoltà.
MILLET (P.C.I.):
Vorremmo fare alcune osservazioni su
questa mozione. Mi sembra che un Consiglio passato rispondendo ad
una interrogazione o ad una interpellanza l'Assessore aveva detto
che questa cooperativa, prima doveva chiedere i finanziamenti in
base alle leggi vigenti della cooperazione e poi si poteva vedere.
Se ho ben capito, questa cooperativa non aveva fatto tutte le
richieste necessarie. Però qui si pone un problema: non so in quale
associazione sia iscritta, perchè fra i compiti della Lega o della
Fédération, dovrebbe esserci quello di aiutare queste cooperative
per districarsi dalla leggi regionali. Altrimenti non si capisce a
cosa servano queste associazioni fra cooperative.
Al di là di questo riteniamo che forse di fronte ad una
esperienza del genere anche l'Assessorato competente dovrebbe
mettere in atto tutte quelle iniziative al fine di aiutare queste
attività economiche, perchè bene o male la Cooperazione in questi
anni ha fatto dei passi avanti, anche se adesso ha delle
difficoltà. Ci sono dei dipendenti che in una parte seppure piccola
sono degli imprenditori e devono pur affrontare dei problemi di
gestione o fare le assemblee.
Oltre alle cose che abbiamo sempre detto, siamo convinti che
l'Assessorato dovrebbe dotarsi di tutti questi strumenti, in modo
da venire incontro anche a chi ha necessità e non sa come chiedere
aiuto alla Regione. Non riusciamo a capire perchè questa
cooperativa non abbia chiesto i finanziamenti, nonostante che la
Regione abbia nominato dei Commissari che dovevano suggerire alla
cooperativa, o meglio fare per suo conto queste richieste.
Questa esperienza potrebbe aiutare a far crescere un certo tipo
di attività, segnando i limiti ed evitando di creare nuovi debiti.
Bene o male c'è anche lo scopo di stimolare l'imprenditoria
valdostana e non sempre andare a cercarla in altre parti d'Italia
con tutte le difficoltà che conosciamo.
In merito al terzo punto, c'era stata una discussione quando si
era votato il finanziamento. sarebbe opportuno vedere come
affrontare questo problema, perchè coloro che fabbricano questi
oggetti potrebbero riunirsi in cooperativa, e la cooperativa poi li
commercializza. Anche l'IVAT potrebbe assolvere a questo compito,
però scindendo bene i due settori: un settore - quello artistico -
con quel marchio, che non deve confondersi con l'altro settore, per
il quale dovrebbe essere costituita all'interno dell'IVAT una
seconda sezione, i cui oggetti portano il marchio che attesta la
provenienza valdostana e l'uso di materie prime della Valle d'Aosta
(cioè legno). Questa attività potrebbe creare nuovi posti di
lavoro, magari dare tanti redditi che possono integrarne altri. I
prodotti di un lavoro così organizzato possono fare concorrenza a
quegli oggetti che vengono da fuori e che non hanno niente a che
fare con il nostro artigianato, ma che la gente compra perchè sopra
è stampato "Valle d'Aosta".
Il fatto di creare una sezione così concepita accanto a quella
dei prodotti artistici potrebbe anche risolvere il problema del
fatturato dell'IVAT. Se il fatturato è quello che è stato detto di
duecento - trecento milioni a fine anno, siamo ben lontani
dall'avere un fatturato che permetta di viaggiare in modo autonomo.
Quindi, se fosse organizzato bene potrebbe anche dare un aiuto da
una parte a tutta questa produzione non artistica ma di prodotti
tipici, dall'altra dare anche un fatturato a questa IVAT in modo
che tutta una serie di spese possono benissimo essere
ammortizzate.
Per queste ragioni voteremo la mozione.
PRESIDENTE:
È chiusa la discussione generale. Ha chiesto
di parlare l'Assessore all'Industria, Commercio, Artigianato e
Trasporti Lanivi, ne ha facoltà.
LANIVI (A.D.P.):
Dirò subito che intorno alla mozione
presentata dal Consigliere Viberti c'è un problema specifico che
riguarda la situazione La Grolla e dei problemi più generali che
riguardano il discorso della cooperazione e il problema
dell'artigianato, e a quanto mi è parso di capire non
dell'artigianato che può trovare nell'IVAT il suo punto di
riferimento, ma di un artigianato laterale a quello che si può
definire prodotto tipico di qualità della Valle d'Aosta.
Per quanto concerne la cooperativa La Grolla, abbiamo già
richiesto una ipotesi di piano gestionale all'azienda che abbiamo
trasmesso alla Finaosta perchè ci dia in tempi brevi un parere per
verificare le possibilità di intervento perchè qui è un pochino il
punto: quale ruolo deve svolgere la Regione rispetto a queste come
ad altre iniziative di tipo economico. Anche le cooperative hanno
una loro caratteristica di impresa, una loro necessità di produrre
e di vendere, possibilmente di guadagnare, comunque di non
rimetterci, altrimenti in questo caso il ruolo della Regione
sarebbe quello di continuamente ripianare i debiti.
Per quanto concerne la Grolla, bisognerebbe andare a
ripercorrere tutta la vicenda di questa azienda, da quando non era
cooperativa a quando lo è diventata, da quando un gran numero di
cooperatori se n'è uscito, da quando questa situazione ha creato le
condizioni per la cessazione dell'attività della cooperativa, a
quando la Regione ha nominato un Commissario, consentendo la
riformazione della cooperativa. È una situazione molto complessa e
mi parrebbe molto pericoloso porlo in termini semplicemente di un
intervento regionale - appigliato a quale riferimento legislativo?
- di ripianamento di debiti.
Abbiamo ritenuto di seguire questa linea, cioè la cooperativa ci
presenta un piano aziendale che guardi al futuro rispetto alle
normative vigenti vedere le possibilità di intervento per dare un
futuro non a breve termine, ma per garantire una prospettiva
imprenditoriale di questa azienda Altrimenti non si spiegherebbe
una contraddizioni che il Consigliere Viberti ha rilevato nel suo
discorso, cioè gente valdostana di buona volontà che lavora
prodotti della Valle, prodotti che dovrebbero avere mercato in
Valle d'Aosta, e allora mi chiedo: come mai ci sono i debiti? C'è
qualcosa che non funziona.
Non credo che la Regione si assuma, dopo che ha tante difficoltà
a svolgere altri ruoli, anche ruoli sostitutivi di attività
imprenditoriali. Comunque per quanto riguarda lo specifico, abbiamo
richiesto questo minimo piano dell'azienda per vedere quali
interventi possono dare futuro all'azienda. C'è una cosa che la
Regione non può fare: non può sostituirsi all'imprenditore, alle
sue capacità gestionali. Quello che mi pare giusto è vedere con
quali sostegni, con quali affiancamenti consentire questa crescita
di imprenditorialità che è un problema generale per tutta la
Valle.
Sottolineo un altro aspetto: esistono e sono perfettamente
agibili tutta una serie di interventi, e a favore dell'artigianato
e dell'artigianato singolo, e a favore della cooperativa; il fatto
che la Grolla non sia ricorsa a ciò che c'è già a favore della
cooperazione, vuol dire che ha una situazione di tipo
particolare.
Per quanto riguarda tutti e due i problemi, comunico al
Consiglio che entro la prima metà del mese di dicembre prossimo, in
quel di Saint-Pierre si svolgerà un convegno sul problema della
cooperazione, che organizziamo anche a seguito di quanto abbiamo
potuto verificare nell'applicazione della legge n. 4, perchè anche
là si pongono aiuti in favore di cooperative che sorgono fra
cassaintegrati e disoccupati. C'è il problema di rivedere alla luce
delle nuove situazioni un quadro legislativo rinnovato dal punto di
vista regionale, che unifichi gli attuali interventi legislativi e
ne faccia un unico testo di legge. Sono già predisposte delle
ipotesi per una nuova legislazione, di cui presenteremo le linee e
le confronteremo in questo convegno organizzato tra il 10 e 15
dicembre prossimo.
Il secondo punto è collegato al discorso dell'IVAT. Nel corso
della premiazione della 'Foire d'Eté' che si è svolto due domeniche
fa, abbiamo richiesto agli operatori, agli artigiani stessi, di
avanzare delle proposte circa quella forma di artigianato locale al
di fuori dell'area definitiva nell'IVAT. A dire la verità non sono
venute fuori delle grandi proposte, forse perchè si era in tanti,
per cui ci siamo assunti l'impegno di sentirli o per settore o per
dimensione territoriale in modo da avere indicazioni da parte degli
operatori.
A questo punto non me la sentirei - bisognerà ascoltare in
merito agli operatori - di snaturare l'IVAT che ha come suo compito
specifico quello di mantenere elevata l'immagine qualitativa
dell'artigianato valdostano, e aggiungerci questa parte; oppure
considerare due strumenti o due modalità di intervento: l'uno
risolvibile con la istituzione dell'IVAT, che dovrebbe essere
quello strumento, quell'ente su cui la Regione impegna anche
risorse notevoli, e che dovrebbe contribuire a mantenere elevato il
livello qualitativo dell'artigianato tipico della Valle d'Aosta, ed
è una operazione da guardare con molta attenzione, perchè dovrebbe
fungere da momento trainante per tutto l'artigianato. Adesso,
pensare di aggiungere una parte all'IVAT o pensare a modalità e
strumenti diversi di intervento, questo dovremo verificarlo con gli
stessi operatori, sentendo anche ciò che dalla loro esperienza
possono proporre.
Riassumendo, la parte terminale del mio intervento voleva solo
indicare come ci stiamo muovendo e come sia il panorama oggi in
questo settore. Per quanto riguarda la Grolla i problemi sono più
complessi e delicati che non quelli elencati nella mozione. La
Regione ha mantenuto l'impegno che avevo espresso in questo
Consiglio, di avere a disposizione un quadro minimo programmatico
rispetto al futuro dell'attività di questa azienda, di sottoporlo
ad un minimo di verifica e di vedere gli interventi che esistono
già. C'è tutta una legislazione a favore della cooperazione e non è
secondaria rispetto ad altre Regioni italiane. Quindi ci troviamo
in una situazione particolare e vedremo con quali strumenti far
superare a questa cooperativa le difficoltà nelle quali si
trova.
Come dichiarazione di voto della maggioranza, dichiaro
l'astensione su questa mozione.
Si dà atto che alle ore 10,55 assume la Presidenza il Vice
Presidente Dolchi.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Il discorso della Grolla ci trova
d'accordo per quanto è stato detto. Ci interessa soprattutto
sottolineare in questo contesto l'aspetto dell'artigianato
cosiddetto di 'secondo livello'. In merito l'Assessore ha
riconosciuto che il problema esiste, che va però esaminato in un
contesto diverso, e su questo concordiamo perchè sarebbe un errore
confondere l'attività dell'IVAT, specifica e finalizzata, con
attività che possono rientrare nel quadro generale
dell'artigianato, che hanno però obiettivi diversi. Si tratta di
salvaguarda e da una parte l'artigianato tipico e più pregiato (fra
virgolette) della nostra Regione, dall'altro di venire incontro ad
una esigenza commerciale che esiste e determina una situazione
abbastanza paradossale, per cui la quasi totalità di produzione di
oggetti di artigianato di tipo commerciale proviene dall'esterno
della nostra Regione.
Credo che sotto questo aspetto sarebbe bene, se posso dare un
consiglio, creare un qualcosa ad hoc che non sia da confondersi con
l'IVAT, altrimenti all'interno del nuovo ente sarebbe difficile
conciliare due cose che in linea teorica possono stare insieme, ma
che in linea pratica sono profondamente diverse. Propenderei non
per la creazione di un ente a latere, ma ad esempio, per un
consorzio di artigiani che dia questa opportunità all'artigianato
valdostano di esprimersi in quel settore, che oltretutto è molto
valido.
In questo senso ci sentiamo di approvare la mozione, non solo
per le cose che sono state dette, ma anche perchè credo che
l'argomento non vada assolutamente sottovalutato, e bene ha fatto
il collega Viberti a portarlo anche in sede di discussione in
aula.
Ci sembra che l'impegno su questo tema e su questo settore
tipico dell'artigianato dell'Assessorato competente debba essere un
impegno di una certa consistenza, in quanto si tratta di un
artigianato che può costituire una fonte notevole di guadagno per i
nostri artigiani. Con questo spirito approveremo la mozione.
PRESIDENTE:
È chiusa la discussione generale. Prende la
parola il collega presentatore, Consigliere Viberti.
VIBERTI (N.S.):
Senz'altro un risultato si è ottenuto, e
si era già ottenuto quando, presentando l'interpellanza, si era
strappato un impegno in sede di Consiglio finalmente da parte di
questo esecutivo sulla questione della Grolla.
L'Assessore Lanivi afferma che vi è una situazione molto
complessa, perchè questa legislazione per a cooperazione apre molte
prospettive alle aziende del settore, aggiunge che è strano che
l'azienda non abbia saputo approfittare dei vantaggi che tale
legislazione offre.
Questo 'potrebbe' dipendere dalla scarsa capacità di districarsi
sia di chi ha gestito prima del Commissariamento sia di chi ha
gestito dopo; dico che potrebbe anche dipendere dal fatto che molto
spesso, anziché essere distribuiti a seguito di domanda, i
contributi e gli emolumenti previsti dalla legislazione vengono
distribuiti in altra forma, nel senso che ci sono persone che
spiegano, degli amici che dicono: "Ci pensiamo noi in Regione,
state tranquilli". Son quegli stessi amici che poi fanno il famoso
giro prima delle elezioni a raccogliere i frutti delle promesse
fatte.
Dico questo come ipotesi, non voglio mica sostenere che gli
operatori che hanno gestito la Grolla si siano trovati in queste
condizioni; mi auguro che nessuno si sia permesso di dire queste
cose a questa gente, e che sia solo la loro mancanza di
imprenditorialità che li ha cacciati nel guaio in cui si trovano.
Per fortuna che questo esecutivo finalmente si prende l'impegno e
adesso alla Finaosta sembra esserci un piano di risanamento
proposto direttamente dall'azienda. Di questo non possiamo che
essere felici e ci auguriamo che quanto prima questo piano venga
esaminato. Sarebbe stato interessante sentire dall'Assessore
qualcosa in merito a questo piano che è stato trasmesso alla
Finaosta, tuttavia penso che gli uffici dell'Assessorato avranno
avuto modo di vederlo, e qualche piccolo accenno a quali sono state
le proposte, e quali potrebbero essere le possibilità, sarebbe
stato interessante sentirlo.
Chiederei al Presidente del Consiglio che la votazione sia fatta
separata sui vari punti, in modo che questa maggioranza si pronunci
non comodamente con una astensione su tutto il complesso della
mozione, ma, visto che si tengono in considerazione in modo diverso
i vari temi sottolineati dai tre punti della mozione, ci sia un
pronunciamento singolo. Questo perché, sulla questione della Grolla
abbiamo sentito che un impegno è stato preso, ci auguriamo che
venga portato avanti e nel più breve tempo possibile, non sto a
ribadire le dimensioni dell'intervento e quali sono invece le
possibilità dell'Amministrazione regionale e quali sono stati gli
interventi che a più riprese l'Amministrazione regionale ha
fatto.
Per quello che riguarda invece la possibilità di inserire un
settore dell'IVAT, questo era presentato come possibilità, non è
che si sia voluto appesantire l'IVAT; abbiamo agganciato al fatto
che c'è stata una audizione del Presidente dell'IVAT, perchè ci
sembrava logico non dimenticare che esiste già un istituto che si
occupa di artigianato, anche se di artigianato artistico, istituto
che - ripeto - è neonato ed ha la gracilità evidente di tutte le
cose appena formate.
Non è nostra intenzione affossare l'IVAT addossandogli un
secondo settore, ci sembrava però opportuno sollevare il problema
perchè ci fosse una discussione in aula che producesse poi una
attività da parte dell'esecutivo che ci porti ad avere un atto sia
legislativo sia una deliberazione di Giunta che promuove una
sperimentazione in questo senso, rispetto a questo artigianato di
secondo livello, come lo ha definito il Consigliere Torrione. A
fronte di un artigianato artistico che ha un suo pregio e che bene
illustrava lo stesso Assessore, di cui siamo tutti a conoscenza e
che può rappresentare la punta di diamante, esiste tutto un altro
mercato che è ben più grande ed economicamente ha una importanza
maggiore, che può, avvalendosi di quella immagine che crea
l'artigianato artistico, favorire una creazione di posti di lavoro
e una distribuzione di reddito anche di lavoro part-time quale si
poteva intendere dall'intervento del Consigliere Millet, che
permetta un'integrazione dei redditi soprattutto nei posti dove
tradizionalmente si è prodotto l'oggetto in legno.
Sappiamo benissimo, che ci sono gli artisti, ma la maggior parte
di coloro che lavorano il legno non sono l'artista che fa il pezzo
di pregio; come in questo Consiglio regionale di Presidente della
Giunta ce n'è uno solo, i Consiglieri sono trentacinque. Allora
passatemi questo paragone: c'è uno che è in grado di produrre
quello che produce un Presidente della Giunta, il Consiglio si
esprime a quello che è il suo livello, come del resto l'elettorato
si esprime a quello che è il suo livello; non per questo non ci
sono le elezioni, non per questo non esiste il Consiglio regionale,
non per questo ciascuno non deve fare il proprio dovere.
E noi abbiamo il dovere di creare occupazione in settori che
sono tradizionali nella nostra Regione, che sono legati alle
risorse della nostra Regione e che sono congeniali a quella che è
stata da sempre l'attività degli abitanti della nostra Regione. È
molto importante studiare questo 'artigianato di secondo livello'
perchè secondo noi ci sono delle prospettive da un lato di
occupazione e dall'altro di mercato.
Richiediamo all'Assessore che faccia le sue consultazioni ma che
quanto prima si presenti davanti competente Commissione con una
proposta in merito a questo artigianato di secondo livello, perchè
c'è una buona prospettiva di lavoro ed è un settore nel quale la
nostra Regione può avere imprenditori e produrre del reddito che
dura, perchè la materia la produciamo nella nostra Regione: risorse
della Regione per uno sviluppo (parola che forse può non piacere a
tutti ma che per noi è importante) autocentrato.
PRESIDENTE:
È stata richiesta la votazione per punti e
quindi, il deliberato viene sottoposto al vostro voto nei tre
punti, cioè con tre votazioni.
Pongo in votazione la mozione e per quanto concerne il
deliberato il punto 1), che recita:
"concordare con l'Azienda un piano di intervento che,
partendo dal ripianamento dei debiti, permetta la ripresa
dell'Azienda";
ESITO DELLA VOTAZIONE
Presenti 26
Votanti 8
Favorevoli 8
Astenuti 18 (Aloisi, Beneforti, Borbey, Chabod, De Grandis,
Faval, Lanièce, Lanivi, Marcoz, Martin, Perrin, Pollicini, Ricco,
Rolando, Rollandin, Stévenin, Tamone e Voyat)
Il Consiglio non approva
PRESIDENTE:
Pongo in votazione il punto 2) che
recita:
"sottoporre tale piano alla competente Commissione consiliare
ed all'approvazione del Consiglio entro il mese di gennaio del
1987";
ESITO DELLA VOTAZIONE
Presenti 27
Votanti 8
Favorevoli 8
Astenuti 19 (Aloisi, Beneforti, Borbey, Chabod, De Grandis,
Faval, Lanièce, Lanivi, Marcoz, Martin, Pedrini, Perrin, Pollicini,
Ricco, Rolando, Rollandin, Stévenin, Tamone e Voyat)
Il Consiglio non approva
PRESIDENTE:
Pongo in votazione il punto 3) che
recita:
"studiare la possibilità di inserire nell'attività dell'IVA
un settore che si occupi della promozione e commercializzazione di
prodotti tipici valdostani non artistici".
ESITO DELLA VOTAZIONE
Presenti 27
Votanti 8
Favorevoli 8
Astenuti 19 (Aloisi, Beneforti, Borbey, Chabod, De Grandis,
Faval, Lanièce, Lanivi, Marcoz, Martin, Pedrini, Perrin, Pollicini,
Ricco, Rolando, Rollandin, Stévenin, Tamone e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK