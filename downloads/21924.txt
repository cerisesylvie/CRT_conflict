Consiglio Regionale della Valle d'Aosta - Oggetto del Consiglio n. 1628 del 5 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1628 del 5 dicembre 2005 - Resoconto
OGGETTO N. 1628/XII - Tempistica delle indagini su un movimento
franoso in Comune di Courmayeur. (Interrogazione)
Interrogazione
Richiamata la delibera n. 2656 del 23 luglio 2001 con la
quale la Giunta regionale affidava l'incarico allo studio associato
Cancelli di Milano per la redazione di uno studio sul movimento
franoso sul versante nord occidentale del Mont de la Saxe, in
Comune di Courmayeur;
Sottolineato che tale incarico era dettato dall'esigenza di
procedere ad uno studio geologico, geomorfologico e
geologico-tecnico del settore di versante oggetto del movimento
franoso, al fine di acquisire le necessarie conoscenze, in
un'ottica di protezione civile, e nel contempo un supporto alla
delineazione delle ipotesi di evoluzione prospettabili e dei
conseguenti scenari di rischio, con conseguente attivazione di un
sistema di monitoraggio;
Richiamate altresì le precedenti interrogazioni presentate in
Consiglio;
Tenuto conto che dai dibattiti effettuati nell'aula
consiliare era emerso che, per definire le caratteristiche
volumetriche dell'ammasso roccioso instabile e quindi di
conseguenza per ipotizzare, in maniera maggiormente oggettiva, gli
scenari di evoluzione del fenomeno e la posa di strumentazione di
monitoraggio, era necessario provvedere a delle indagini
geognostiche con la posa di inclinometri e piezometri;
Evidenziata la delibera n. 3587 del 28 ottobre 2005, con la
quale la Giunta regionale affidava a sanatoria l'esecuzione di
indagini geognostiche e la posa di strumentazione geotecnica per lo
studio del movimento franoso in oggetto;
I sottoscritti Consiglieri regionali
Interrogano
L'Assessore competente per sapere:
1) a che punto sono tali indagini geognostiche e quali
risultati hanno finora evidenziato;
2) entro quando si potrà ipotizzare di disporre di tutti gli
elementi necessari per poter capire l'evoluzione del fenomeno
franoso e le conseguenti ed eventuali azioni da intraprendere per
la tutela dell'incolumità pubblica.
F.to: Lanièce - Viérin Marco - Comé
Presidente - La parola all'Assessore al territorio, ambiente e
opere pubbliche, Cerise.
Cerise (UV) - L'esecuzione delle indagini geognostiche e la posa
della strumentazione in foro sui 4 punti individuati
preliminarmente e sviluppati all'interno di un progetto di
finanziamento "Interreg 3 A", effettuati da parte della ditta "RCT"
di Milano, è terminata nel mese di ottobre 2005, andando a
completare il sondaggio più profondo eseguito già nello scorso
anno. L'analisi delle risultanze stratigrafiche e delle
caratteristiche geotecniche e geomeccaniche dei terreni
attraversati è in corso di esecuzione da parte dello studio
"Cancelli" di Milano, affidatario della fase interpretativa e
analitica dei risultati, di cui, visto il recente completamento
delle fasi operative di cantiere, non si hanno ancora delle
anticipazioni interpretative complete, se non quelle di confermare
le indicazioni stratigrafiche già ottenute con il primo sondaggio e
che hanno evidenziato la presenza di più livelli rocciosi con
scadenti caratteristiche geomeccaniche di coesione, che
potenzialmente potrebbero dare luogo a dei piani di scivolamento
del movimento franoso. Sono accertamenti che ci consentono di
permettere una migliore ricostruzione volumetrica fra i materiali
di copertura e della profondità del substrato roccioso, finora
desunto da interpretazioni indirette sulla base dei rilievi
geologici e geomorfologici della prima fase di studio.
Per quanto riguarda il punto n. 2, ricordo come le misurazioni
strumentali sugli inclinometri e i piezometri installati e che
verranno attivati di conseguenza saranno funzionali ad individuare
eventuali spostamenti delle masse rocciose in profondità. Come ho
già avuto modo di dire in precedenza, queste osservazioni dovranno
percorrere un completo ciclo stagionale, tuttavia possiamo già
ipotizzare che una serie minima di osservazioni - quelle di qualche
mese particolarmente interessante al momento di disgelo -
potrebbero fornire indicazioni sui livelli rocciosi scadenti che
abbiamo richiamato, che maggiormente sono caratterizzati da
movimenti di scivolamento sensibili, soprattutto in rapporto a quei
movimenti molto accentuati che si rilevano già in superficie dai
punti di riferimento topografici e che denotano uno stato di
attività generale del pendio. Questi dati interpretativi sono alla
base della seconda fase dello studio affidato allo studio
"Cancelli" di Milano, completati i quali si potranno determinare in
maniera definitiva gli scenari di rischio e delle proposte
operative per gestire completamente la situazione.
Presidente - La parola al Consigliere Lanièce.
Lanièce (SA) - Prendiamo atto della risposta che ci ha fornito
l'Assessore. Questa è la quinta volta che il sottoscritto porta in
aula questo problema, a dimostrazione di come il problema sia non
solo sentito, ma anche molto complesso. La vicenda ha avuto dei
contorni molto strani, perché siamo di fronte a un movimento
franoso che è stato segnalato nel 2000 come molto pericoloso, che
ha determinato la scelta di spostare la stazione di partenza della
funivia del Monte Bianco da La Palud a Entrèves e, nonostante tutta
tale preoccupazione, oggi, a fine 2005, abbiamo ultimato la prima
fase di questo studio con la posa di tutta la strumentazione e
l'inizio dell'analisi da parte dello studio "Cancelli", che aveva
avuto l'incarico di analizzare tale movimento franoso nel 2001 e
che avrebbe dovuto terminare l'incarico in 11 mesi. Sicuramente da
tali dati già si dimostra la lentezza con cui ci siamo mossi,
preoccupante se si fa riferimento a un movimento franoso che sembra
essere di grosse dimensioni, che quindi potrebbe portare dei danni
agli abitati di Entrèves e La Palud; per cui è importante
monitorare la situazione, analizzare gli eventuali scenari di
rischio e predisporre le varie azioni a tutela della comunità
pubblica di questa zona.
Oggi con tale ennesima iniziativa abbiamo portato all'attenzione
la deliberazione dell'ottobre 2005, con cui a sanatoria si affidava
all'impresa "RCT" l'esecuzione delle indagini geognostiche, che
avrebbero dovuto partire nel 2003 e che invece nelle recenti
risposte ci era stato detto che erano quasi completate; oggi invece
sappiamo che finalmente l'esecuzione delle indagini geognostiche è
terminata ad ottobre 2005. Ci auguriamo che questo permetta di
avere un'analisi approfondita della situazione, per poter
individuare eventuali scenari di rischio, perché questa è la cosa
più importante per poter predisporre eventuali interventi a livello
di protezione civile e di difesa delle zone abitate. Ovviamente i
tempi sono lunghi; forse quello che abbiamo letto in questi giorni
sulla stampa, quindi la protesta del Comune di fronte al fatto che
siano state indicate La Palud e Entrèves come zone rosse, questa
volta potrà accelerare il tutto, ma mi sembra strano che, di fronte
a dei problemi importanti di studio ed analisi, ci si muova con
lentezza e poi, quando si tocca di colpo l'interesse dei cittadini,
magari la cosa venga accelerata. A noi va bene che venga
accelerata, però ci sembra strano il fatto che a breve, a seguito
della protesta del Comune di Courmayeur, si riesca ad individuare e
a portare a termine tale indagine. Indagine che era importante fare
in tempi stretti, perché, come dicevo prima, quando fu individuata
nel 2000, fu presa come una delle scusanti politiche per
individuare la stazione di partenza della funivia del Monte Bianco
non più a La Palud, ma a Entrèves.
Ci auguriamo che al più presto si sappia cosa c'è dietro a
questa frana, quali sono i rischi, perché è giusto che gli abitanti
delle zone interessate sappiano e per poter predisporre eventuali
piani di protezione civile a difesa degli abitanti, tanto più che
non vorremmo che tale situazione portasse ad allungare i tempi di
predisposizione di quel famoso piano di riqualificazione di La
Palud che per noi è importante, perché abbiamo sempre sostenuto che
deve andare di pari passo con l'accordo di programma riguardante la
funivia del Monte Bianco. So che ultimamente si è riunito un gruppo
di abitanti de La Palud per portare all'attenzione del Comune e
della Regione le loro osservazioni in merito a questo piano di
riqualificazione, ci auguriamo che tale situazione non comporti un
ulteriore allontanamento dalla scelta di predisporre il piano di
riqualificazione di La Palud, che è molto importante per gli
abitanti di quella frazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK