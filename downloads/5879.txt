Consiglio Regionale della Valle d'Aosta - Oggetto del Consiglio n. 302 del 25 gennaio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 302 del 25 gennaio 1984 - Resoconto
OGGETTO N. 302/VIII - NOTIZIA DI INIZIATIVE DELLE FF.SS. PER
LA SOPPRESSIONE DI ALCUNI TRENI LOCALI DELLA TRATTA AOSTA
PRE'-SAINT-DIDIER. (Interrogazione).
PRESIDENTE
: Do lettura dell'interrogazione in oggetto
presentata dai Consiglieri Millet e Cout:
INTERROGAZIONE
Avendo letto il giorno 12 gennaio 1984 sugli organi di
informazione la notizia che "Le Ferrovie hanno intenzione di
sopprimere, nel periodo giugno-settembre 1984, 239 treni locali nel
Compartimento di Torino, di cui 12 sulla tratta Aosta -
Pré-Saint-Didier", il che comporterebbe gravi disagi, aggiunti a
quelli che già devono sopportare coloro che si servono del
trasporto per ferrovia (ritardi, carenze di treni soprattutto nelle
ore serali);
Tutto ciò premesso i sottoscritti Consiglieri
regionali
INTERROGANO
l'Assessore all'Industria, Commercio, Artigianato e
Trasporti, per conoscere:
a)
se tale notizia risponde a verità;
b)
se sono stati mossi passi per evitare i disagi che
ne deriverebbero;
c)
cosa si prospetta per il periodo giugno-settembre
per il servizio ferroviario in Valle.
PRESIDENTE:
La parola all'Assessore all'Industria,
Commercio, Artigianato e Trasporti Pollicini; ne ha facoltà.
POLLICINI - (Féd. DP-UVP):
La notizia noi l'abbiamo
appresa dagli organi della stampa. Infatti non ci è stata
comunicata preventivamente da parte del compartimento ferroviario
di Torino, ma ci è giunta 10-12 giorni dopo, esattamente il 20
gennaio. Però, prima che giungesse questa notizia, noi avevamo
fatto pervenire proprio al compartimento di Torino questo
telegramma: "Abbiamo appreso dalle organizzazioni sindacali che
treni linea Aosta - Pré-Saint-Didier saranno totalmente soppressi
durante il periodo estivo '84. Mentre rileviamo che di tale grave
decisione alcuna preventiva informazione ci è giunta da parte
vostra, richiediamo di essere sentiti prima che essa diventi
esecutiva, non potendo accettare la soppressione di treni in
periodo estivo senza precise garanzie reale collegamento con
attuazione programma integrativo sulla linea. suddetta, e senza
precise garanzie circa impiego personale (il programma integrativo
è quello di ristrutturare la linea Aosta - Pré-St. Didier,
ristrutturare le gallerie e la tratta dei binari). Chiediamo
immediata convocazione in data da concordarsi con questa Regione
riunione Comitato permanente di coordinamento fra Regione Valle
d'Aosta e Azienda Autonoma Ferrovie Stato secondo deliberazione
Giunta regionale 29.1.1982 n. 292".
Voi sapete che esiste un Comitato di coordinamento che è
composto dalla Regione e dal Direttore del Compartimento di Torino,
dal Capufficio movimento compartimentale, dal Capufficio
commerciale compartimentale, dal Capufficio lavori compartimentale
e Capufficio impianti elettrici. Questo è un comitato di
coordinamento fra Regione Valle d'Aosta e Azienda delle Ferrovie
dello Stato. Inoltre chiediamo che alla riunione siano invitate le
organizzazioni sindacali regionali.
Questo è il telegramma che abbiamo inviato nella seconda
settimana del mese di gennaio. Abbiamo avuto notizia che l'incontro
dovrebbe aver luogo la settimana prossima e quindi ci faremo carico
di informare il Consiglio dell'esito di questo incontro.
PRESIDENTE
: La parola al Consigliere Cout; ne ha
facoltà.
COUT - (P.C.I.):
Penso che, per un certo aspetto, la
risposta dell'Assessore sia soddisfacente, in quanto, anche se
purtroppo abbiamo dovuto constatare che la Regione non era stata
avvisata per colpa delle Ferrovie dello Stato, c'è stato subito un
intervento da parte dell'Assessorato competente.
Noi pensiamo sia però necessario arrivare ad una soluzione per
l'interesse che la Regione ha di mantenere comunque, nell' alta
Valle, il servizio ferroviario nel periodo giugno-settembre
(periodo che, di solito, viene previsto in tre mesi ma dura sempre
molto di più) per il semplice fatto che da Aosta a Pré-St.-Didier
c'è, in alternativa, solo la statale, con tutti i pericoli che ne
derivano.
Abbiamo quindi tutto l'interesse a fare in modo che venga
mantenuta comunque in funzione questa linea, che tra l'altro, per i
lavori che si svolgono tra Derby e Avise, potrebbe al limite essere
mantenuta anche solo sino ad Avise. Siamo anche dell'idea che vada
trovata una soluzione in questo senso anche perché, come già diceva
l'Assessore, c'è il problema di un'ottantina di persone, tra
casellanti e macchinisti, che dovrebbero altrimenti essere
trasferiti nel compartimento di Torino, oppure, al limite, al di
fuori della Valle d'Aosta.
Ci teniamo a sottolineare anche un'altra questione: in
occasione, la settimana prossima, di una riunione del Comitato
permanente di coordinamento (che, tra l'altro, non è mai stato
riunito sinora dalla sua costituzione, avvenuta subito dopo la
Conferenza di organizzazione dei trasporti nell'81), con i vari
dirigenti del compartimento ferroviario di Torino, si facciano
presenti queste questioni e venga tenuta in considerazione la
necessità di trovare quanto prima una soluzione per la attuazione
del programma integrato. Direi che in quell'occasione sarebbe utile
forse sottolineare tutta una serie di problemi che ci hanno spinti
a presentare questa interrogazione, perché il problema specifico è,
in questo momento, quello della tratta Aosta - Pré-St.-Didier, però
vi è quello generale del trasporto ferroviario in Valle. C'è tutta
una serie di disagi per i viaggiatori che si servono della ferrovia
la quale ha, forse, il vantaggio di costare molto poco, ma molte
volte risente della poca puntualità dei treni; personalmente, ho
dovuto prendere il treno successivo, una volta che sono venuto in
treno ad Aosta. Inoltre, dopo una certa ora non ci sono più
treni;
per esempio, dopo le 19,30 non c'è più un treno che vada a
Torino: chi deve venire ad Aosta - e questo problema l'ha già
sollevato altre volte il Consigliere Pedrini per motivi di lavoro o
altri impegni, non può più andare verso Torino dopo le 19,30.
Quindi direi che sarebbe da riproporre anche la questione degli
orari e di eventuali treni aggiuntivi, ed eventualmente anche la
sostituzione delle locomotrici che vengono usate. A me risulta che
locomotrici adattissime per la Valle d'Aosta, che dovrebbero
chiamarsi ALN 668, sono state mandate in provincia di Vercelli e di
Novara, mentre noi abbiamo delle locomotrici che, quando vengono
aggiunte in coda per la spinta delle nuove vetture, adeguate
finalmente ai tempi, accumulano dei ritardi proprio da Montjovet in
su, quando si incontra una certa inclinazione; perciò si verificano
dei ritardi che sulla nostra linea si accumulano tra di loro.
Direi quindi che sono tutti problemi che, secondo noi, vanno
riproposti in questa riunione.
C'è anche un'altra questione su cui, forse, sarebbe bene
provvedere in tempo: mi sembra che la convenzione novennale con il
Genio Ferrovieri dovrebbe scadere tra breve, nell'84 o nell'85;
direi che sarebbe opportuno ripensare in tempo alla questione della
smilitarizzazione, assieme
a tutti gli altri problemi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK