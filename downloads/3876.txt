Consiglio Regionale della Valle d'Aosta - Oggetto del Consiglio n. 149 del 30 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 149 del 30 marzo 1981 - Resoconto
OGGETTO N. 149/81 - SITUAZIONE NEL LAVORO DI RICERCA DI FONTI
ENERGETICHE ALTERNATIVE. (Interpellanza)
Presidente
- Do lettura dell'interpellanza presentata dal
Consigliere Viberti:
INTERPELLANZA
RICORDATO che con l'ultima adunanza di dicembre il Consiglio
decideva di proseguire la ricerca sulle fonti energetiche
alternative effettuata dal Prof. Masoli;
VISTA l'importanza del tema e la quantità di denaro
investito;
INTERPELLA
il Presidente della Giunta per conoscere:
1) come procede l'installazione della rete di rilevamento dei
dati metereologici;
2) quali controlli ha effettuato il Presidente della Giunta
(come promesso durante l'ultima assemblea consiliare di dicembre)
sui metodi di rilevamenti della portata minima dei corsi
d'acqua;
3) se il Presidente della Giunta è sempre soddisfatto di come
si sta svolgendo la ricerca.
Presidente
- Illustra l'interpellanza il Consigliere
Viberti, ne ha facoltà.
Viberti
(DPROL)
- Nell'ultima seduta consiliare
del mese di dicembre dello scorso anno abbiamo trattato, credo
abbastanza ampiamente, questo problema. Il Presidente della Giunta
e la maggioranza dimostrarono allora di avere una opinione diversa
da quella che il sottoscritto e altre forze avevano in merito allo
svolgimento di questa ricerca. Che è attuata da uno studio privato
che ha sede in Trieste.
Le domande che vengono poste nell'interpellanza mi pare
richiedano delle riposte precise, comunque mi permetto di
rileggerle affinché il Presidente della Giunta possa coordinare
meglio la risposta.
Come procede l'installazione della rete di rilevamento dei dati
meteorologici? Su questo punto mi auguro che il presidente sappia
dare dei dati precisi, perché tutta una serie di obiezioni che a
suo tempo feci rimangono valide, e, fintando che non vedremo in
funzione questa rete di rilevamento penso che non saranno smentite
le parole che io ho detto.
Il Presidente della Giunta nel corso di quella famosa seduta,
tenuta in parte in seduta segreta, assicurò che avrebbe seguito
personalmente, e per tramite anche del collega Faval, il lavoro
della équipe Masoli. Un aspetto sul quale volle dare assicurazioni
a quanti avevano dei dubbi, è per esempio l'uso di determinati
strumenti per il rilevamento della portata minima dei corsi
d'acqua. Io mi permisi di fornire a suo tempo, visto che il
Presidente stava per recarsi in Francia in un'Università dove
vengono compiuti studi di questo genere e dove c'è un luminare nel
campo, mi ero permesso di fornirgli, appunto, questa informazione
affinché egli potesse mettersi al corrente circa i più moderni ed i
più attendibili strumenti di rilevamento della portata minima dei
corsi d'acqua.
Anche in merito a questa e ad altre richieste che riguardano le
varie fonti di energia alternativa oggetto della ricerca, sarebbe
opportuno che il Presidente desse qualche ragguaglio. So benissimo
che a breve, fra pochi mesi, dovrebbe essere svolta un'altra
relazione, come venne approvato a suo tempo in Consiglio. Secondo
me è, comunque, opportuna una pausa per fare un controllo non tanto
sul lavoro eseguito, ma sul controllo che il Presidente della
Giunta sta effettuando in questo settore.
La terza e ultima domanda che viene posta è, evidentemente, una
conseguenza di quanto detto prima: il Presidente della Giunta è
ancora soddisfatto o no di quello che si sta facendo?
Presidente
- Risponde il Presidente della Giunta,
Consigliere Andrione, ne ha facoltà.
Andrione
(UV)
- A parte i piccoli accenni
polemici, l'unità centrale sarà allestita entro i prossimi quindici
giorni. Delle dieci unità satellite, quattro funzioneranno entro il
prossimo mese, e per le altre sei si prevede l'installazione entro
il mese di giugno, dopo un periodo di rodaggio delle prime
quattro.
I programmi di uso, elaborazione e interpretazione dei dati
raccolti sono stati già predisposti e in parte collaudati
utilizzando dati provenienti dalla stazione meteorologica
dell'Aeroporto di Aosta. Questo per quanto riguarda il primo
punto.
Per quanto riguarda il secondo punto, probabilmente mi sono
spiegato male l'altra volta; ho già dichiarato che a me non risulta
che il Prof. André abbia mai detto quella frase, e sono disponibile
ad accompagnare la persona, o le persone, a Grenoble per sentirselo
dire dal Professore in questione. Inoltre ho ripetuto e ripeto che
non entro nel merito delle questioni scientifiche perché, facendo
l'avvocato, non so se il sale si scioglie in quella maniera o si
scioglie in quell'altra, come invece sostiene, probabilmente con
più competenza di me, il Consigliere Viberti.
Per quanto riguarda i controlli, devo far presente che il
Consigliere Faval - essendo io occupato in altre cose non ho potuto
andare a Trieste - il Consigliere Faval, accompagnato da un
Professore di fisica pura, è stato recentemente, appunto a Trieste,
per esaminare in due giornate di lavoro, credo, tutta la parte
relativa a queste ricerche, traendone delle conclusioni abbastanza
positive. Ma di questo potrà poi fare migliore uso dando
direttamente queste notizie a Viberti. Avrò da parte del vice
Presidente Faval un promemoria scritto in materia, e non avrò nulla
in contrario a consegnarlo, anche penso con l'accordo del Vice
Presidente Faval, al Consigliere Viberti.
Per quanto riguarda il punto numero tre, ribadisco quello che
anche in altri casi ho detto, e cioè che il giudizio dovrà essere
dato complessivamente, quando saranno finiti questi studi.
Evidentemente ci potranno essere a posteriori dei giudizi che a
priori sarebbero stati espressi differentemente, perché non avviene
mai, da nessuna parte, che la perfezione sia di questa terra; però
un giudizio sereno, globale, di queste opere, anche in relazione al
progetto di legge 655 di cui in due lunghe riunioni abbiamo
discusso a Roma e che va adesso alla Camera, il giudizio globale,
dicevo, potrà essere dato a quell'epoca, e penso che sarà - penso,
ma è un'opinione personale - un giudizio positivo.
Tra l'altro nella 655/bis e nella 702, che dovrebbero essere
approvate con urgenza dal Parlamento, sono previsti particolari
finanziamenti alle Regioni per questo tipo di studi. Per cui, anche
sotto questo profilo, la Regione potrà essere alleviata dalle somme
già spese e quelle che dovesse eventualmente ancora spendere.
Presidente
- La parola al Consigliere Viberti per la
replica.
Viberti
(DPROL)
- Innanzitutto io non ho mai
citato frasi del Prof. André, ma ho invitato il Presidente della
Giunta ad incontrarlo, ed egli non ha detto di averlo incontrato,
anzi pare proprio che non abbia, una volta tanto, voluto far
ricorso a personale specializzato proveniente dall'estero, cosa che
in altre occasioni fa ben volentieri, e credo anche spesso
giustamente, perché nessuno ritiene che in Italia si trovino i
massimi esponenti di tutto lo scibile umano. Però pare strano che,
in considerazione del fatto che una volta tanto viene sollecitato
dal Consiglio a servirsi delle prestazioni od anche solo ad
incontrare, per una volta, un luminare nel campo specifico di un
settore delle ricerche che viene curato dal Prof. Masoli, il
Presidente della Giunta non colga l'occasione - tra l'altro il
Presidente si è fermato almeno due giorni a Grenoble - di
interloquire con uno scienziato di chiara fama.
Comunque cosa si può fare? Aspetteremo, come abbiamo fatto fino
ad adesso. Il giudizio però, dal mio punto di vista, continua a
restare negativo, perché non si sono rimosse le cause di un errato
metodo di procedere nei lavori e non si è fatto niente per
confrontare quello che fino adesso è stato fatto con altri
lavori.
Può darsi che la relazione che il collega Faval presenterà possa
dare migliori spiegazioni, quindi attenderò ancora una volta. Il
fatto è che, a forza di attendere, non si rispettano mai i termini,
e voglio ricordare un episodio. Oggi il Presidente della Giunta, o
l'Assessore all'Industria, Commercio e Artigianato, avrebbe dovuto
rispondere circa un'interpellanza che era stata presentata tempo fa
da me e dal collega Minuzzo, e, guarda caso, non abbiamo ricevuto
risposta.
Volutamente non indico il tema che riguardava tale mozione,
proprio per dimostrare la poca buona volontà che il Presidente
della Giunta, e la Giunta di conseguenza, mette nel voler
rispondere alle questioni che vengono poste da qualsiasi
Consigliere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK