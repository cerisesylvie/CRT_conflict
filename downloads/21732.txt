Consiglio Regionale della Valle d'Aosta - Oggetto del Consiglio n. 1457 del 21 settembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1457 del 21 settembre 2005 - Resoconto
OGGETTO N. 1457/XII - Nomina di dirigenti presso la Casa da
gioco di Saint-Vincent. (Interrogazione)
Interrogazione
Appreso che a metà agosto sono stati nominati i dirigenti
dell'area amministrativa e dell'area produzione della Casa da Gioco
di Saint-Vincent;
Osservato che tali nomine sono avvenute in piena
contraddizione con gli orientamenti politici precedentemente
assunti dalla Giunta e dalla maggioranza regionali, tendenti ad
escludere dagli incarichi dirigenziali della Casino de la Vallée
S.p.a. persone coinvolte nella precedente gestione SITAV;
Ritenuto opportuno conoscere i motivi reali dell'inversione
ad "U" nelle politiche gestionali della Casa da gioco
regionale;
il sottoscritto Consigliere regionale
Interroga
il Presidente della Regione e/o l'Assessore alle
Partecipazioni regionali per sapere:
1) da cosa è stata determinata la scelta di assumere
dirigenti della passata gestione privata, dopo che per anni tale
eventualità era stata ripetutamente e formalmente esclusa dal
governo regionale;
2) perché si è ricorsi a due figure dirigenziali, anziché ad
una;
3) se, per caso, in riferimento a tali nomine, abbia a che
fare il recente "riequilibrio politico all'interno dell'Union
Valdôtaine".
F.to: Curtaz
Presidente - La parola al Presidente della Regione, Caveri.
Caveri (UV) - La sua è un'interrogazione molto politica, è un
atto ispettivo all'interno dell'"Union Valdôtaine", più che un atto
ispettivo rispetto al comportamento della Giunta, lo dico
garbatamente. Visto che i cittadini ci danno fiducia, governeremo
fino a quando i cittadini ci daranno fiducia. Qui non ci sono
"patti luciferini" dietro a questa scelta che è stata fatta dalla
S.p.a. nel corso dell'estate e che deriva da una partecipazione del
sottoscritto e dell'Assessore Marguerettaz ad una serie di riunioni
con la S.p.a., ma soprattutto a un'assemblea nella quale è stata
tolta quella clausola che, di fatto, avrebbe potuto impedire il
ritorno di dirigenti che avevano esercitato i propri incarichi
all'interno di società precedenti, in particolare della
"Sitav".
Questa valutazione di far rientrare, togliendo questa clausola,
2 persone estremamente esperte in materia di giochi, Giovanni
Freppaz come Direttore della produzione e Luciano Natta come
Direttore dell'area amministrativa, è una scelta che è conseguenza
di un'analisi che lo stesso Consiglio di amministrazione ha
proposto all'azionista, derivante dalla necessità di rivedere
quell'assetto orizzontale di assunzione di responsabilità che
ciascuno dei consiglieri di amministrazione si era dato, di fronte
invece alla necessità di avere di nuovo delle figure dirigenziali
di spicco senza rientrare, per così dire, in quella gestione
verticistica e fortemente accentrata che aveva caratterizzato il
periodo precedente. Questo lo dico senza nessuna nota polemica, ma
è una rappresentazione della realtà dirigenziale precedente. Oggi
possiamo dire che si è scelta una linea intermedia, in cui il
Consiglio di amministrazione continua a tenersi delle proprie
responsabilità e delle proprie deleghe, ma in contemporanea la
proposta che la S.p.a. ci ha fatto è quella di una sorta di
diarchia, di divisione dei compiti, senza che questo comporti una
mancanza di collaborazione, ma che i 2 rami dell'azienda vengano
gestiti da 2 figure di grande esperienza, che, vista anche l'età,
avranno un ruolo soprattutto di transizione e di capacità di far
crescere sotto di sé dei nuovi dirigenti. Sottolineo che vi è un
nuovo direttore del settore del personale, quindi possiamo dire che
la diarchia è anche affiancata da un nuovo responsabile del
personale.
Non vi è quindi riequilibrio politico all'interno dell'"Union
Valdôtaine": vi è una discussione che politicamente si è sviluppata
all'interno del mio movimento politico e la scelta è stata
condivisa anche con gli alleati di governo. Due figure
dirigenziali, dicevo, per evitare che vi fosse di nuovo un
accentramento verticistico su di una sola figura. Persone che sono
state operative nella passata gestione privata anche con
riconoscimenti di professionalità esterna, perché, anche quando il
Consiglio di amministrazione si è rivolto ai cosiddetti "cacciatori
di teste" - società che cercano dei "manager" in questo settore -
le soluzioni che ci erano state prospettate, quando erano state
trovate, erano soluzioni non soddisfacenti. Saranno come sempre,
visto che uno è già operativo - Freppaz - e l'altro lo diventerà
all'inizio del mese di ottobre, i risultati a parlare per loro, noi
avremo la possibilità di tornare congiuntamente con l'Assessore
Marguerettaz sulla questione dell'andamento attuale del Casinò
fotografando il bilancio 2004. Credo che a questo punto si debba
consentire a tali persone di operare - poi intervenendo sul punto
n. 34 avrò modo di inserire anche queste 2 nomine all'interno di
una strategia più compiuta riguardo al futuro del Casinò -, ma devo
dire che questo era un tassello indispensabile.
Si dà atto che dalle ore 10,54 riassume la presidenza il
Presidente Perron.
Président - La parole au Conseiller Curtaz.
Curtaz (Arc-VA) - Il Presidente Caveri ha cercato di allontanare
il sospetto di una spartizione politica rispetto a tali nomine,
però francamente non ci ha convinto, perché è troppo evidente la
contraddizione in cui sono caduti il Governo regionale e questa
maggioranza. Presidente, sono su questi banchi da sette anni, ho
sentito ripetere dai suoi colleghi fino all'altro ieri per
centinaia di volte che, se vi era un punto fermo rispetto alla Casa
da gioco di Saint-Vincent, era che dirigenti che avessero avuto dei
ruoli nella precedente "gestione SITAV" non sarebbero stati assunti
dall'attuale gestione per delle ragioni che sono anche abbastanza
intuibili, credo. La ragione principale era quella di prendere atto
che certi dirigenti avevano fatto delle scelte di campo, in un
determinato periodo; di conseguenza sembrava inopportuno che
mettessero "il piede in due scarpe". Ora, questo principio, che è
valso per lunghi anni, viene improvvisamente superato dopo la crisi
di governo. Le due cose non sono casuali, penso che anche lei dovrà
riconoscere che, se non vi fosse stata in ipotesi la crisi di
governo, la situazione gestionale all'interno del Casinò sarebbe
stata quella precedente, di gestione orizzontale o avremmo qualche
altra soluzione, ma sicuramente non vi sarebbero state quelle due
persone ai vertici dirigenziali del Casinò.
Con questo voglio chiarire che non faccio riferimento alle
competenze o meno di tali persone, non è questo il punto; è un
punto che non tratto perché non sono in grado di valutare la loro
capacità professionale, però voglio far notare che in periodo
estivo, un po' alla "chetichella", la Giunta regionale un po'
all'insaputa di tutti - tranne che di quelli che contano, e
sappiamo che in Valle d'Aosta contano pochi, qualcuno dice che vi è
un amministratore unico, forse vi è anche qualcuno che ha la delega
ogni tanto da parte dell'amministratore unico - ha fatto
un'inversione di tendenza ad "U", sconfessando tutta la politica
gestionale degli ultimi dieci anni.
Sapevamo, perché non siamo degli ingenui, che, a seguito
dell'accordo, da voi in maniera aulica ridefinito "riequilibrio
politico interno all'"Union Valdôtaine"", ci sarebbe stata una
prima fase, quella un po' più dura e importante che è consistita
nella "defenestrazione" del Presidente della Regione e di un
Assessore; poi ci sarebbe stato un "effetto a cascata" su tutti i
fronti, perché ormai avete il pieno comando di tutto in Valle e una
delle conseguenze secondarie, è stata quella di cambiare
completamente opinione rispetto a quanto era successo fino
all'altro ieri e fare delle scelte da cui emerge la contraddizione
evidenziata. Questo riequilibrio all'interno dell'"Union" fa
ingoiare rospi un po' a tutti, perché, ogni volta avrete bisogno di
trovare degli accordi di tipo spartitorio, finanche per i dirigenti
al Casinò, tant'è che in genere si nomina una figura apicale, qui
se ne nominano due o forse tre, come ha riferito il Presidente
Caveri, in modo che si possano accontentare un po' tutti,
l'Amministratore unico e coloro che hanno qualche delega
dall'Amministratore dell'"Union Valdôtaine", e si potrebbe dire,
visto il potere che tale partito, anche per volontà degli elettori,
ha assunto in questa Regione, Amministratore dell'intera economia
della nostra Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK