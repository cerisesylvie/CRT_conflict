Consiglio Regionale della Valle d'Aosta - Oggetto del Consiglio n. 1930 del 28 febbraio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1930 del 28 febbraio 1991 - Resoconto
OGGETTO N. 1930/IX - Possibilità di un tunnel ferroviario tra la
Valle d'Aosta e l'Alta Savoia.
(Approvazione di mozione)
Presidente
- Do lettura della mozione presentato dal
Consigliere Riccarand:
MOZIONE
Preso atto che otto Sindaci dell'Alta Savoia ed in particolare
il primo cittadino di Chamonix, Michel Charlet, hanno diffuso, lo
scorso 25 gennaio 1991, un comunicato per ribadire la totale
opposizione ad un nuovo tunnel stradale sotto il Monte Bianco,
chiedendo contemporaneamente l'avvio di una progettazione per il
trasporto di camions per ferrovia;
Ricordato che il Consiglio regionale della Valle d'Aosta, con
deliberazione del 13 luglio 1990, ha espresso netta e ferma
opposizione a progetti di raddoppio del tunnel stradale del Monte
Bianco;
Ricordato altresì che il Consiglio regionale, con risoluzione
approvata il 20 dicembre 1990, ha espresso il sostegno della Valle
d'Aosta al progetto di un collegamento ferroviario veloce fra
Ginevra e Macon;
Sottolineato che già ora da Saint-Gervais (Alta Savoia) è
possibile raggiungere in treno Parigi in 5 ore e 15 minuti e che
tale tempo sarebbe ridotto a 3 ore e 20 minuti con il collegamento
veloce Ginevra-Macon;
Sottolineato, infine, che con un tunnel ferroviario fra la Valle
d'Aosta e l'Alta Savoia, sarebbe possibile risolvere il problema
del traffico merci attraverso la nostra Regione e sarebbe possibile
realizzare un rapido ed efficiente collegamento ferroviario
internazionale per passeggeri;
il Consiglio regionale della Valle d'Aosta
delibera
di impegnare la Giunta regionale:
1) a prendere gli opportuni contatti con i Sindaci dell'Alta
Savoia per esprimere il consenso della Valle d'Aosta rispetto
all'alternativa ferroviaria proposta;
2) ad affidare un incarico per uno studio di fattibilità di un
tunnel ferroviario fra la Valle d'Aosta e l'Alta Savoia;
3) a riferire entro 60 giorni alla competente Commissione
consiliare permanente sulle iniziative assunte.
Presidente
- Ha chiesto di illustrare la mozione il
Consigliere Riccarand, ne ha facoltà.
Riccarand (VA)
- Questo argomento era già stato
affrontato circa un mese fa, quando era stata presentata da parte
della Giunta, una risoluzione riguardante il progetto di un
collegamento di un treno a grande velocità, un Tgv, fra Ginevra e
Macon.
In quella occasione avevo presentato un emendamento a
quell'ordine del giorno e da parte del Presidente della Giunta mi
era stato richiesto di presentarlo separatamente tramite una
mozione, per non andare a modificare un testo che era frutto di un
accordo con le autorità francesi. Questo è il motivo per cui ho
presentato questa mozione separatamente.
Lo scopo è di riportare l'attenzione sulla opportunità di
esaminare a fondo la possibilità di un collegamento ferroviario fra
la Valdigne e l'Alta Savoia. Questa ipotesi è già stata presa in
considerazione dai comuni della Valle di Chamonix, che recentemente
si sono espressi favorevolmente rispetto a questa ipotesi ed hanno
anzi sollecitato uno studio di questo progetto, in modo da
verificarne la possibile attuazione.
Con questa mozione quindi, si vuole chiedere da parte del
Consiglio alla Giunta, che si prendano dei contatti ufficiali con
gli amministratori e i sindaci dell'Alta Savoia per esprimere il
consenso della Valle d'Aosta rispetto ad una alternativa
ferroviaria, alternativa rispetto ad un raddoppio stradale del
tunnel del Monte Bianco che è sempre incombente.
Al secondo punto si chiede di affidare un incarico per uno
studio di fattibilità di un tunnel ferroviario: qui non si intende
dar vita ad una proget-tazione esecutiva vera e propria, ma ad un
sommario esame di una possibilità di questa ipotesi di collegamento
ferroviario.
Infine si chiede che la Giunta riferisca alla competente
commissione consiliare entro 60 giorni, in modo da sapere questo
studio preliminare che risultato ha dato.
Presidente
- E' aperta la discussione.
Ha chiesto di parlare l'Assessore all'Industria, Commercio,
Artigianato e Trasporti Fosson, ne ha facoltà.
Fosson (DC)
- In ordine al duplice intento di realizzare
una alternativa al trasporto internazionale delle merci su strada,
trasferendo parte consistente del traffico su rotaia, e dall'altra
parte di evitare l'esclusione della Valle d'Aosta dalla progettata
rete europea dei collegamenti ferroviari ad alta velocità, con il
conseguente suo definitivo isolamento rispetto alle grandi
direttrici di traffico ferroviario, l'amministrazione regionale si
sta attivamente adoperando per il collegamento ferroviario del Gran
San Bernardo, la linea Santhia-Ivrea-Aosta-Martigny.
Lo stato delle iniziative rispetto al progetto del G.S.Bernardo
è in sintesi il seguente. E' stato ultimato e stampato il progetto
di fattibilità del collegamento e traforo ferroviario del
G.S.Bernardo ad opera dell'università di Trieste, istituto per lo
studio dei trasporti. La conferenza internazionale di presentazione
del progetto definitivo, fissata in un primo tempo per il 18
gennaio, è rinviata all'8 e 9 aprile prossimi. Le lettere e i
programmi relativi sono in corso di approntamento e di spedizione.
Prima di tale data verrà definito lo schema di convenzione di
accordo tecnico-finanziario; com'è noto, sono in atto intese con un
gruppo tedesco che opera nel settore della progettazione e
costruzione integrale di linee ferroviarie.
Per questo schema era necessario un decreto legge che
autorizzasse la partecipazione dell'ente ferrovie dello stato alla
relativa società mista. Il decreto legge è stato pubblicato nella
gazzetta ufficiale del 25 gennaio 1991; ciò ha permesso di rendere
sottoscrivibile l'accordo tecnico finanziario e successivamente
permette di rendere possibile l'indispensabile presenza, nella
società mista, dell'ente ferrovie dello stato.
In aggiunta alla predetta azione per il traforo ferroviario del
G.S.Bernardo, il Consiglio regionale ha già approvato una
risoluzione, con cui impegna l'amministrazione regionale a prendere
contatti per un'altra soluzione di traforo ferroviario, tale da
permettere il collegamento fra l'Alta Valle e la Savoia,
esattamente con Bourg Saint-Maurice. I contatti e le ricerche sono
in corso e verrà dato nei tempi precisati dalla mozione approvata
in Consiglio, il rapporto sui risultati raggiunti.
A queste due iniziative si aggiunge ora da parte del Consigliere
Riccarand, con la presentazione di questa mozione, una ulteriore
ipotesi di traforo ferroviario, che colleghi cioè l'Alta Valle con
l'Alta Savoia, per raggiungere il termine di Saint-Gervais.
Riteniamo che l'impegno possa essere assunto dalla Giunta e che
quindi si possano effettuare dei contatti e delle ricerche con le
amministrazioni regionali e comunali, in particolare con i sindaci
dell'Alta Savoia.
Voglio ancora aggiungere alcune osservazioni che si configurano
secondo quanto dirò; cioè che l'azione principale della Giunta
regionale è svolta sul progetto del G.S.Bernardo, che è quello,
come dicevo prima, in fase più avanzata. Ma riteniamo di non dover
sottovalutare altre iniziative, anzi di doverle esperire, anche se
occorre far rilevare che il Consiglio regionale e le autorità della
Regione Rhône-Alpes, quella da cui dipendono i dipartimenti della
Haute Savoie e della Savoie, hanno escluso ufficialmente la
possibilità di avviare sul loro territorio soluzioni diverse da
quella del progetto ferroviario ad alta velocità Lione-Torino, già
proposto dal governo francese e dalla Cee. Quindi è molto arduo
ipotizzare, sulla stessa direttrice dei dipartimenti savoiardi, la
partecipazione francese ad altri due trafori ferroviari. Tuttavia
la Giunta regionale potrà prendere i contatti con le autorità
locali di Chamonix e dei comuni vicini e con la presidenza della
società francese del tunnel del Monte Bianco, per non lasciare
intentata l'opportunità di studiare anche l'opzione di un
traghettamento ferroviario sotto il Monte Bianco. Questa potrebbe
essere la variante decisiva per impedire la discussa costruzione
del secondo traforo stradale del Monte Bianco.
Sostanzialmente sono accettabili i concetti espressi dalla
mozione del Consigliere Riccarand, però con le limitazioni alle
quali facevo riferimento prima; a questo proposito riteniamo di
accettare le premesse della mozione, mentre per la parte
deliberativa solo il primo punto. Riteniamo che i punti 2 e 3 siano
in questo momento prematuri, perché parlare di studio di
fattibilità, anche se il Consigliere Riccarand lo disegnava come un
fatto aleatorio e comunque di larga massima e di principio, sia
prematuro, come pure impegnarsi a riferire entro 60 giorni alla
commissione consiliare competente. In ogni caso c'è l'impegno sul
primo punto di prendere gli opportuni contatti, analogamente a
quanto stiamo già facendo con i comuni della Savoia per il
collegamento con Bourg Saint-Maurice.
Ritengo che la discussione, che fra l'altro è prevista nella
commissione consiliare, per discutere dei risultati dei contatti
avuti per il collegamento con Bourg Saint-Maurice, potrà essere
l'occasione di riprendere questo discorso del collegamento con
Saint-Gervais.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Credo sia importante questa
disponibilità a verificare anche questa possibilità, credo che
dobbiamo esaminare tutte le possibilità di collegamento ferroviario
che ci sono anche senza arrivare a dei progetti esecutivi. Mi rendo
conto che, così come era stato formulato nella mozione, il secondo
punto era troppo impegnativo; vorrei proporre, se è maggiormente
accettabile da parte della Giunta, una formulazione diversa, ad
esempio: un impegno della Giunta ad esaminare le possibilità di un
tunnel ferroviario per la Valle d'Aosta e l'Alta Savoia, cioè senza
parlare di una progettazione, ma di un esame di questa possibilità.
Chiederei di mantenere il terzo punto, possiamo spostare i 60
giorni a 90 giorni, ma, limitando comunque gli impegni ai contatti
con i sindaci e ad un esame della possibilità senza dar luogo ad
una progettazione, credo che il fatto di stabilire un tempo entro
il quale riferire alla commissione, possa essere mantenuto.
Proporrei di sostituire il secondo punto della parte
deliberativa con l'espressione: "ad esaminare le possibilità di un
tunnel ferroviario fra la Valle d'Aosta e l'Alta Savoia?, e di
mantenere il terzo punto magari spostando l'impegno a riferire
entro 120 giorni.
Presidente
- Pongo in votazione la mozione nel testo così
emendato:
MOZIONE
Preso atto che otto Sindaci dell'Alta Savoia e, in particolare
il primo cittadino di Chamonix, Michel Charlet, hanno diffuso, lo
scorso 25 gennaio 1991, un comunicato per ribadire la totale
opposizione ad un nuovo tunnel stradale sotto il Monte Bianco,
chiedendo contemporaneamente l'avvio di una progettazione per il
trasporto di camions per ferrovia;
Ricordato che il Consiglio regionale della Valle d'Aosta, con
deliberazione del 13 luglio 1990, ha espresso netta e ferma
opposizione a progetti di raddoppio del tunnel stradale del Monte
Bianco;
Ricordato altresì che il Consiglio regionale, con risoluzione
approvata il 20 dicembre 1990, ha espresso il sostegno della Valle
d'Aosta al progetto di un collegamento ferroviario veloce fra
Ginevra e Macon;
Sottolineato che già ora da Saint-Gervais (Alta Savoia) è
possibile raggiungere in treno Parigi in 5 ore e 15 minuti e che
tale tempo sarebbe ridotto a 3 ore e 20 minuti con il collegamento
veloce Ginevra-Macon;
Sottolineato, infine, che con un tunnel ferroviario fra la Valle
d'Aosta e l'Alta Savoia, sarebbe possibile risolvere il problema
del traffico merci attraverso la nostra Regione e sarebbe possibile
realizzare un rapido ed efficiente collegamento ferroviario
internazionale per passeggeri;
il Consiglio regionale della Valle d'Aosta
delibera
di impegnare la Giunta regionale:
1) a prendere gli opportuni contatti con i Sindaci dell'Alta
Savoia per esprimere il consenso della Valle d'Aosta rispetto
all'alternativa ferroviaria proposta;
2) ad esaminare la possibilità di un tunnel ferroviario fra la
Valle d'Aosta e l'Alta Savoia;
3) a riferire entro 120 giorni alla competente Commissione
consiliare permanente sulle iniziative assunte.
Esito della votazione
Presenti: 28
Votanti: 16
Favorevoli: 16
Astenuti: 12 (Agnesod, Andrione, Lanivi, Louvin, Marcoz,
Mostacchi, Perrin, Rollandin, Stévenin, Vallet, Viérin e Voyat)
Il Consiglio approva
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK