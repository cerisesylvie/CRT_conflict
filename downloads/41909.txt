Consiglio Regionale della Valle d'Aosta - Oggetto del Consiglio n. 919 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 919 del 18 settembre 2019 - Resoconto
OGGETTO N. 919/XV - Interpellanza: "Tempistica e criteri per
la realizzazione di interventi a tutela del complesso difensivo di
Saint-Germain" sito in comune di Montjovet".
Rini (Presidente)
- Punto n. 24 dell'ordine del giorno.
Per l'illustrazione, la parola al vicepresidente Distort.
Distort (LEGA VDA)
- Parliamo del complesso difensivo di
Saint-Germain, vedo già il sorriso compiaciuto e piacevole di colui
che gradisce... dell'Assessore di riferimento Viérin e questo mi
conforta perché le iniziative volte a interpellare, quindi in
qualche modo senza essere mozioni comunque a stimolare il
Governo... pensare che vengano accolte con piacere mi rasserena.
Non sto certo a dilungarmi, il complesso difensivo di Saint-Germain
lo conosciamo benissimo, è una delle opere di architettura
medioevale XI-XII secolo, il periodo di fondazione, con un
ulteriore intervento di ristrutturazione avvenuto nel XVII secolo,
probabilmente, da quanto risulta, è la cerchia muraria imponente
che noi vediamo oggi benissimo dall'autostrada. Ora, il castello di
Saint-Germain, come altri beni culturali che sono allo stato
purtroppo di rudere, versa in condizioni statiche particolarmente
labili. In particolare nell'ambito della cerchia muraria la
presenza di aperture originarie perché poi si integravano con le
costruzioni dell'XI-XII secolo, e io ora non voglio sostituirmi a
chi ha ben più competenza di quanta ne abbia io, ci sono gli uffici
che in tal senso lavorano e hanno approfondimenti di altissimo
livello... però ci sono aperture che a un certo momento hanno
subito il furto degli stipiti. Noi quindi capiamo, senza bisogno di
essere dei tecnici, che, nel momento in cui noi interrompiamo la
tessitura muraria e andiamo a rimuovere gli stipiti in aperture,
noi esponiamo il bene, il manufatto a un turbamento del regime
statico, quindi così è la situazione. Io anni fa, come semplice
architetto, quindi come semplice amante dei beni culturali, avevo
sottolineato agli uffici la situazione di degrado statico del
castello chiedendo di poter mettere in atto, facendo riferimento ai
decisori politici, iniziative di tutela dell'opera. Io tempo fa
sono andato a visitare il castello e ho visto che, purtroppo,
l'intervento di tutela che è stato messo in atto consta di
picchetti attorno all'area con nastro rosso e bianco per
compartimentare l'area e impedire l'accesso al complesso
monumentale con un cartello "edificio pericolante, divieto
d'accesso". È sicuramente mortificante non solo per me, ma per
un'intera comunità che nei propri monumenti e nelle proprie
vestigia storiche effettivamente conserva una storia stupenda.
Il mio pensiero è quello di chiedere con questa interpellanza
che intendimenti possano esserci in merito al castello. Io, tra
l'altro, ricordo con una certa nostalgia la legge n. 1089/1939, che
l'Assessore conosce molto bene, che poi è stata inglobata nel Testo
unico dei beni culturali nel 2004 ma io mi ricordo lo spirito della
1089 - legge, tra l'altro, redatta alle soglie dell'entrata in
guerra dell'Italia -: essa prevedeva un approccio estremamente
conservativo, estremamente garante della tutela dei beni culturali.
L'articolo 16 prevedeva la possibilità che il Ministero, attraverso
le sue forme, attraverso le sue strutture, potesse intervenire sui
beni culturali di proprietà di enti o di privati e poi presentare
il conto ai diretti interessati. Questa era una linea di tutela che
aveva un senso, comunque non voglio entrare in un abbandono retrò
su una legge che funzionava, così come non voglio affrontare il
tema della tutela dei beni culturali sempre con questo spirito di
abbandono retrò, spirito nostalgico. Il bene culturale è una
risorsa per il presente e per il futuro e quindi come tale va
trattata. Ora, io chiedo quali siano gli intendimenti, così come
indicato nell'interpellanza: "quali siano le azioni di tutela che
sono state poste in atto a tutt'oggi" - io ho visto da fuori questa
situazione un po' mortificante di un impedimento di accesso così
come può succedere in un qualunque cantiere in cui si impedisce
l'accesso a zone pericolose - ma soprattutto "quali siano le azioni
di tutela che il Governo attualmente intende adottare".
Presidente
- Per la risposta, la parola all'assessore
Viérin Laurent.
Viérin (AV)
- Nous croyons en effet que l'action du
Conseil est l'action qui va dans la direction de demander ce que
l'Administration est en train de réaliser, a réalisé ou voudra
réaliser. Il s'agit de quelque chose d'extrêmement positif afin de
partager quels sont les parcours, surtout pour des domaines qui ne
sont pas appartenant à une idéologie plutôt qu'à une autre, mais
qui sont des domaines partageables par toute la communauté.
Credo che - e ringrazio il collega Distort - abbiamo già avuto
modo in questa legislatura, come in altre legislature, di discutere
dei beni culturali in generale, ma in particolare del castello
Saint-Germain a Montjovet, perché effettivamente, assieme ad altri
pezzi di patrimonio culturale materiale che abbiamo valorizzato
negli anni, è uno degli ultimi che necessita di una valorizzazione
e inserimento nella rete dei beni culturali.
Intanto - lo dico per gli amici del gipeto - è uno dei più bei
castelli con una bella scritta che accoglie chi viene in Valle
d'Aosta salendo da Torino e credo che sarebbe magari da
rivalorizzare, lo dico come battuta e contro magari certe regole di
tutela, però è un castello che è un simbolo anche di appartenenza
alla nostra comunità. Lo dico convintamente perché, e l'ho già
detto in quest'Aula, ricordo con piacere il Senatore Dujany, che
nei frequenti colloqui ci ricordava sempre che, come amministratori
regionali, in questi anni avevamo fatto tanto, ma che avevamo
dimenticato o, meglio, che avremmo potuto fare di più su un bene
culturale come il castello di Montjovet. E credo che sia così - e
lo dico anche con umiltà -, nel senso che in questi anni nella
politica di valorizzazione, anzi di acquisizione
in primis
,
penso all'ultimo castello acquisito: quello di Arnad, il recupero
per la valorizzazione, la conservazione e la restituzione...
abbiamo dovuto darci delle priorità e tutto non si poteva fare.
Dirò che cos'è stato fatto e dirò anche quale prospettiva c'è,
che credo sia effettivamente l'obiettivo poi sia dell'iniziativa
che di ciò che noi vogliamo mettere in campo. Lascerei un attimo da
parte la legge del 1939 - e condivido che era una legge che aveva
un senso - ma noi abbiamo avuto la fortuna poi di acquisire
un'autonomia, di avere una Soprintendenza unica e di avere delle
professionalità interne che ci fanno distinguere rispetto ad altre
Regioni italiane, dove anche e soprattutto il patrimonio
ecclesiastico, al di là di quello culturale, è stato recuperato con
una certa dovizia e con un certo senso, cosa che, al di là degli
articoli di legge, se poi non ci sono i finanziamenti, è qualcosa
che effettivamente non viene portato avanti: dico questo perché in
questi ultimi anni, principalmente con risorse regionali ma anche
con fondi strutturali e fondi europei, abbiamo lavorato.
Temporalmente andando cronologicamente sugli ultimi interventi sui
beni di proprietà regionale ma anche su quelli di proprietà non
regionale, abbiamo quelli sul castello di Quart, con un progetto
europeo, che si concluderanno nel 2022, partirà l'ultimo lotto
adesso; il castello di Arnad è l'ultimo acquisito e con fondi
europei e del gioco del lotto; il castello di Aymavilles sarà uno
dei primi che si aprirà in termini di restituzione; Saint-Pierre e
Sarriod, uno di proprietà regionale, l'altro no; il castello Gamba
è stato aperto;  inserirei anche, sempre sui beni non di
proprietà regionale, Cly che necessita ancora di una valorizzazione
e il castello di Graines. Questo per dire che - aggiungendo
Saint-Marcel perché la prossima settimana insieme agli altri
colleghi presenteremo una parte di valorizzazione - la rete dei
beni culturali è stata veramente importante e ha avuto necessità di
avere delle priorità.
Condivido però che il castello di Montjovet è quello che
necessita oggi di maggior recupero rispetto a quello che è stato
fatto. Intanto partirò da ciò che è stato fatto perché è uno dei
punti dell'iniziativa, quindi prima del 2009 - e lo dico anche
perché ho avuto il piacere di occuparmene proprio in questi anni
con una possibilità di verificare ciò che si poteva fare - c'era
stata una messa in sicurezza delle aree con la realizzazione di
manutenzione edili ai muri di cinta e alle merlature degli stessi
con una posa in opera di elementi di protezione dei varchi delle
murature degli accessi. C'è stata poi nel 2009 la creazione di un
percorso ad accesso modellato su quello esistente con assistenza
archeologica al fine di poter giungere oltre l'ingresso alto del
castello per la messa in sicurezza del pianoro e un'apertura
saltuaria di alcuni ambiti del castello. Nel 2010 avevamo
commissionato un rilievo geometrico e un
laser scanner
del
complesso proprio per iniziare a ragionare su un'eventuale
valorizzazione. Nel 2010 avevamo anche commissionato degli scavi
controllati in punti strategici e rimozione di materiale che
all'epoca era necessaria. Nel 2011 c'era stata una parte di
sopralluoghi per valorizzare l'ingresso nord. Nel 2012 misurazione
sulla stabilità della torre e ad oggi anche manutenzioni annuali
che andavano un po' a recuperare quello che effettivamente si
doveva recuperare.
Veniamo invece a quello che si deve fare. Allora nei mesi scorsi
ho avuto il piacere di incontrare l'Amministrazione comunale di
Montjovet, in particolare il Sindaco, con la volontà comune di
lavorare a un
dossier
, che partisse da cosa? Principalmente
da un atto, da un percorso da condividere assieme mettendo assieme
non solo il castello ma anche il borgo, che sono concettualmente,
anche culturalmente e diciamo da un punto di vista
storico-artistico legati da questo accesso... e dal borgo che è da
rivalutare e da rivalorizzare di Montjovet... concettualmente un
percorso che ha un senso e che potrebbe effettivamente essere una
grande possibilità nell'inserimento nella rete dei beni culturali.
L'ultimo incontro quindi è avvenuto nelle scorse settimane con la
parte tecnica e con la parte amministrativa e abbiamo concordato
una delibera congiunta perché è un bene non di proprietà comunale,
quindi di proprietà regionale, ma giustamente bisogna coinvolgere
il territorio, che in questi mesi, tra l'altro, si è adoperato con
una delibera comunale al fine di iniziare a lanciare qualche spunto
verso un concorso di idee che potesse mettere in campo appunto
spunti utili alla valorizzazione del castello. Nelle scorse
settimane abbiamo condiviso un percorso che si concretizzerà con
questa delibera che formalizzerà un percorso, una convenzione al
fine di regolare i rapporti tra Amministrazione regionale e
Amministrazione comunale inserendo dei fondi, tant'è che nel DEFR
che è stato approvato ieri dal Governo regionale che arriverà in
Consiglio è stato inserito il pezzo di valorizzazione del castello
di Montjovet e del borgo unitamente, al fine di arrivare a un
percorso che possa prevedere
in primis
delle risorse
regionali ma anche eventualmente ricorso a progetti che possono
essere su fondi strutturali per rivedere nel complesso questo
importante sito. Questo quindi per dire che concordiamo, anzi,
siamo in linea e in sintonia su due considerazioni: sul fatto che
probabilmente in questi anni altre priorità hanno rallentato quella
che è invece una valorizzazione necessaria ma che adesso c'è la
volontà tutti assieme di partire in sinergia tra Amministrazione
regionale, Amministrazione comunale e abbiamo anche condiviso
questo percorso con un'associazione che rappresenta il borgo di
Montjovet al fine di fare una valorizzazione di insieme di questo
importante complesso che potrà effettivamente essere inserito nella
rete dei beni culturali.
Presidente
- Per la replica, la parola al vicepresidente
Distort.
Distort (LEGA VDA)
- È chiaro che tutto è bene quello che
finisce bene, quindi se l'obiettivo finale porta alla conservazione
del castello prima che eventi traumatici di turbamento, io parlo
anche di eventi sismici ma comunque tocchiamo ferro, però prima che
la situazione degeneri e si possa arrivare a un risultato è ovvio
che è una soluzione che conforta. Io però le chiederei nelle
prossime azioni il massimo della sua determinazione perché, come
lei ha già accennato, già dal 2009 si parlava... però io ho trovato
un articolo, e chiaramente gli articoli per figure come noi ci
inchiodano in situazioni a volte anche imbarazzanti però comunque è
un articolo del 2009 un'Ansa, la fonte è Ansa Valle d'Aosta del 14
novembre 2009, in cui si dice: "
L'assessore alla cultura Laurent
Viérin ha inoltre affermato, nel corso della seduta
consiliare  del 7 ottobre 2009 (759), che "esiste la volontà
di valorizzare e di mettere a sistema le realtà monumentali quali
Graines nel comune di Brusson, Saint-Germain nel comune di
Montjovet ma anche come tipologia Châtel-Argent di Villeneuve e Cly
di Saint-Denis
.
Questi siti rientrano in un progetto
Interreg "Anciennes vestiges et ruines", programma che prevede non
solo il recupero di diversi castelli dell'arco alpino, ma la
valorizzazione e la messa in rete del patrimonio, che crediamo, da
un punto di vista della tipologia, molto importante, diversificando
l'offerta in base alla tipologia di beni culturali. Il modo di
operare della Sovrintendenza e dell'Assessorato nel settore della
tutela dei beni culturali prevede quale primo elemento la ricerca,
come secondo il restauro, successivamente la valorizzazione e
ultimo elemento che abbiamo voluto inserire in questi ultimi tempi:
la restituzione alla comunità. I rilievi oggetto di affido sono
indispensabili e propedeutici alla stesura delle future
progettazioni e indispensabili proprio per questa nostra volontà di
valorizzazione
".
È indubbio che è coerente, dieci anni fa lei diceva la stessa
cosa che ha detto oggi, è chiaro che
mala tempora currunt
,
c'est l'argent qui fait la guerre
, però dieci anni intanto
sono passati, è un po' come se fossimo saliti sulla DeLorean di
"Ritorno al futuro" e tutta una tirata ci siamo fatti dieci anni.
Io dico quindi chiaramente la tutela di un bene è una priorità
assoluta perché lo sappiamo benissimo che c'è un'impossibilità di
riprodurre un bene, pertanto quello che chiedo è veramente il
massimo del suo sforzo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK