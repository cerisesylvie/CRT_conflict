Consiglio Regionale della Valle d'Aosta - Oggetto del Consiglio n. 129 del 7 ottobre 1998 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ENERGIA
Energia idroelettrica
Precedente
Successivo
Resoconto integrale del dibattito dell'aula
Oggetto del Consiglio n. 129 del 7 ottobre 1998 - Resoconto
SÉANCE DU 8 OCTOBRE 1998 (APRÈS-MIDI)
OGGETTO N. 129/XI Inconvenienti e danni causati dalla
ricostruzione dell'elettrodotto Covalou-Montestrutto.
(Interrogazione e interpellanza)
Interrogazione Preso atto della lettera pervenutaci da alcuni
abitanti di Hône con la quale vengono evidenziati alcuni
incresciosi problemi riguardanti la nuova ricostruzione
dell'elettrodotto Covalou-Montestrutto;
i sottoscritti Consiglieri regionali
Interrogano
la Giunta regionale per sapere:
1) se è a conoscenza dei problemi sottolineati dalla lettera di
cui sopra;
2) quali provvedimenti sono già stati adottati e quali si
intendono adottare al più presto in modo da ovviare agli
inconvenienti esplicitati dalla lettera in questione.
F.to: Lanièce - Collé
Interpellanza Premesso
che alcuni abitanti della frazione Priod nel comune di Hône
lamentano lo "scempio causato dalla nuova ricostruzione
dell'elettrodotto Covalou-Montestrutto";
che la realizzazione della linea elettrica avrebbe causato la
parziale distruzione di alcuni siti di notevole valore
storico-ambientale, quali le barriere napoleoniche in località
Lienta e Pontollet, nel medesimo comune;
che in una lettera inviata a diverse autorità amministrative e
ai rappresentanti politici valdostani, i residenti della frazione
Priod auspicano "la riconsiderazione dell'attuale tracciato";
tutto ciò premesso i sottoscritti Consiglieri regionali
Interpellano
la Giunta regionale per conoscere se e quale soluzione intenda
adottare per risolvere la situazione descritta in premessa
F.to: Tibaldi - Frassy
Président Avant de passer au point n° 17 à l'ordre du jour, il
m'appartient de communiquer qu'une résolution a été déposée par les
Chefs de groupe de la majorité concernant la situation de
l'Etablissement Cogne. Elle sera distribuée tout à l'heure pour son
inscription d'urgence.
De même, je voudrais informer les collègues conseillers du
décès, survenu hier soir, de la maman à Mme Carmen Quattrin, qui
est Responsable du Bureau des groupes. Je crois qu'il est utile que
tout le monde en soit informé de même que du fait que nous avons
pourvu à transmettre les condoléances des conseillers.
Le point n° 17 à l'ordre du jour est discuté conjointement à la
question n° 5. La parole au Conseiller Tibaldi.
Tibaldi (FI) L'interpellanza sintetizza una situazione che si è
verificata nei giorni scorsi di cui è stato dato ampio spazio sugli
organi di informazione, dove si registra una protesta da parte
degli abitanti del Comune di Hône, la Frazione Priod, relativamente
ad un costruendo elettrodotto che serve a trasportare l'energia
elettrica dalla Centrale di Covalou fino a Montestrutto, a
trasferire quindi elettricità.
La realizzazione di questa linea elettrica avrebbe, secondo le
informazioni acquisite, creato notevoli danni a siti di valore
ambientale, ma anche storico che si trovano in quella zona fra cui
le barriere napoleoniche in località Lienta e Pontollet.
Come Capogruppo sono stato destinatario di una lettera che è
arrivata anche ad altri colleghi che sollecitava una presa di
posizione, ma soprattutto un'attivazione da parte
dell'Amministrazione regionale. Per quanto ci compete, non essendo
amministratori regionali, non possiamo agire direttamente, possiamo
però sollevare il problema in aula e naturalmente interessare
l'Assessore competente.
Quindi l'obiettivo dell'interpellanza è quello di conoscere
innanzitutto dall'Assessore quali sono le soluzioni che intende
porre in essere per affrontare in maniera efficace questo
problema.
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) La lettera-esposto a cui hanno fatto riferimento
l'interrogazione e l'interpellanza è l'ultimo atto di una questione
che dura ormai da quasi un anno e che si riferisce alla costruzione
di un nuovo elettrodotto a 132.000 chilowatt, fra Covalou e
Montestrutto. Si tratta di un elettrodotto che determina un carico
ambientale significativo.
Vero è che quest'elettrodotto sostituisce altri due elettrodotti
che per alcuni tratti attraversano centri abitati per cui la
valutazione complessiva che è stata data sia dal Comitato
scientifico che ha valutato la compatibilità ambientale, sia
dall'Agenzia regionale per l'ambiente che ha valutato la
compatibilità dell'elettrodotto in relazione alla questione
igienico-sanitaria relativa ai campi magnetici, è comunque una
valutazione favorevole nel senso che si diminuisce complessivamente
il carico ambientale relativo a questi elettrodotti.
Rispetto al progetto, come ho detto, c'è una valutazione di
impatto favorevole che risale al 1996 e c'è un parere dell'ARPA che
risale anche questo al maggio 1996; vero è che la delibera di
valutazione di impatto ambientale prevedeva due condizioni che sono
state poi verificate di cui una richiesta dall'Amministrazione
comunale di Hône che in prima battuta chiedeva un nuovo e diverso
tracciato e che in seconda battuta faceva dei riferimenti a delle
situazioni puntuali. Queste verifiche sono poi state fatte
sull'esecutività del progetto in relazione in modo particolare ad
uno di questi tralicci, il traliccio 77 che è stato oggetto di
spostamento e poi di variante peraltro condivisa e
dall'Amministrazione di Hône che dall'allora Assessorato
dell'ambiente.
Rispetto a questa situazione c'è stata un'ulteriore presa di
posizione del Consiglio comunale di Hône; fu concordato allora tra
Assessorato, Amministrazione di Hône ed ENEL che il Comune si
facesse carico di verificare e proporre delle possibili varianti al
tracciato.
Ad oggi ho fatto una riunione il 16 settembre con
l'Amministrazione comunale di Hône che mi ha presentato il
risultato degli studi relativi alle possibili varianti, risultato
che mi è stato poi trasmesso in modo ufficiale. Rispetto poi alla
tematica complessiva c'è stata un'ulteriore presa di posizione del
Consiglio comunale di Hône che ribadisce la propria contrarietà a
che l'elettrodotto attraversi il Comune di Hône.
Ho convocato per giovedì 15 ottobre l'ENEL e l'Amministrazione
comunale di Hône per una valutazione complessiva e speriamo
definitiva rispetto alle proposte ed agli oneri relativi a queste
proposte. Teniamo conto che l'elettrodotto non è costruendo, ma è
costruito. Valuteremo pertanto in quella sede la situazione.
Per quanto riguarda nello specifico l'oggetto della
lettera-esposto e quindi le trincee napoleoniche, quest'aspetto è
allo studio della Sovrintendenza ai beni culturali che ha richiesto
all'ENEL ulteriore documentazione in relazione a questi siti. A suo
tempo la Sovrintendenza aveva espresso un parere favorevole
comunque condizionato alla verifica del progetto esecutivo. Credo
valga comunque la pena far notare che le presunte, fra virgolette,
fortificazioni napoleoniche non sono notificate e vincolate ai
sensi della legge 1089/39.
Concludo dicendo che queste varianti se si dovesse adottare una
delle proposte studiate e suggerite dal Comune di Hône, riguardano
i tralicci che vanno dal 75 al 78, mentre le trincee napoleoniche -
ripeto: presunte fra virgolette - riguardano i tralicci 79, 80 e
81, andando a complicare ulteriormente la situazione.
In conclusione, non ci sono ad oggi decisioni definitive,
verificheremo il 15 ottobre con l'ENEL e con il Comune di Hône
quanto è possibile fare e se i consiglieri lo ritengono opportuno
potrò, dopo aver sottoposto l'argomento all'esame della Giunta,
relazionare e tenerli informati anche in commissione, se lo
desiderano.
Président La parole au Conseiller Lanièce.
Lanièce (Aut) Prendiamo atto della disponibilità dell'Assessore
a relazionare sulle novità in merito a questo problema nella III
Commissione, che è sicuramente competente ed anche nella IV
Commissione. Io mi attiverò, essendo Commissario nella III
Commissione, per chiedere un'audizione delle parti in causa perché,
come ha detto bene l'Assessore, questo è un problema abbastanza
vasto.
Oggi abbiamo analizzato un problema a sé che riguarda le
barriere napoleoniche però, come giustamente diceva l'Assessore, la
storia di quest'elettrodotto è una storia che, cominciata nel 1996,
ha avuto diverse vicissitudini, diverse lettere, e infatti questo è
il "malloppo" delle lettere intercorse fra la Regione, il Comune,
alcuni abitanti e l'ENEL, e in ultimo anche il Difensore civico è
intervenuto nella vicenda. È una situazione abbastanza complessa e
chiederò al Presidente della III Commissione, tenuto conto che
questa stessa lettera è pervenuta anche al Presidente della III
Commissione, di poter verificare, sentiti gli altri commissari, la
situazione attraverso un'audizione delle varie parti in causa, e
cioè il Comune, la Regione, l'ENEL ed almeno uno dei firmatari
delle lettere inviateci.
Da una parte quindi aspettiamo l'esito dello studio della
Sovrintendenza in merito a questo problema sollevato
dall'interrogazione e dall'interpellanza; l'Assessore ci ha detto
che queste barriere non sono vincolate per cui non era necessario
un intervento attento della Sovrintendenza.
Noi chiediamo comunque una verifica anche perché sappiamo
benissimo che in Valle d'Aosta la Sovrintendenza è molto attenta a
qualsiasi particolare. Qualsiasi cittadino della Valle d'Aosta non
può aprire una finestrella che gli piombano addosso i Responsabili
di quest'Ufficio e in questo caso si tratta bene o male sempre di
un reperto storico, anche se magari non è un bene vincolato, ma si
tratta sempre di un qualcosa che riguarda una parte della storia
della Valle d'Aosta.
Forse è necessaria una maggiore cautela anche perché sul
Monitore di oggi si legge un articolo dal titolo: "Suicidio
ambientale" e riporta le foto di questi tralicci costruiti sopra
queste barriere napoleoniche. Si poteva avere un po' più di cura, e
quindi ci sorprende anche il fatto che l'Ufficio della
Sovrintendenza abbia dato l'autorizzazione senza neanche recarsi
sul luogo. Come d'altronde è successo anche per quanto riguarda il
traliccio 77 perché è vero che ci sono state diverse missive, ma il
punto iniziale è che all'inizio il Comune di Hône aveva chiesto una
cosa diversa, aveva chiesto di spostare il traliccio in una certa
posizione poi l'ENEL, facendo la voce grossa, aveva imposto
l'attuale nuovo posizionamento del traliccio 77 adducendo
altrimenti 400 milioni di maggiori oneri. Qui forse è mancata una
certa forza da parte della Regione perché con lettera
dell'Assessore all'ambiente si diceva di bloccare i lavori in
attesa di una verifica, ma probabilmente queste verifiche non sono
state fatte in modo approfondito, sta di fatto che si è consentito
di costruire questo nuovo traliccio 77 che, come ha detto
l'Assessore, ora comporterà maggiori oneri perché si tratta di una
cosa già costruita.
Se invece quando l'Assessorato aveva bloccato i lavori, si
fossero tutti fermati, probabilmente adesso non saremmo in questa
situazione tenuto conto anche che lo stesso Presidente della Giunta
in data 9 gennaio 1998 aveva chiesto di chiarire definitivamente
l'iter amministrativo che aveva determinato la variante per il
traliccio 77. Quindi anche lo stesso Presidente della Giunta è
stato investito di questo problema e gli stessi abitanti in una
lettera successiva hanno ringraziato il Presidente
dell'interessamento, però, di fatto, tutto è sempre andato avanti.
Pertanto c'è anche una certa colpa da parte di qualche ufficio
dell'Assessorato se ci troviamo in questa situazione.
Alla luce delle ultime dichiarazioni dell'Assessore in cui
chiedeva di fare un ulteriore incontro, invito il neo-Assessore
Vallet a verificare tutta la situazione anche perché alla fine si
rischia di danneggiare le persone più deboli, i singoli cittadini
che hanno dovuto subire una situazione non delle migliori.
L'Assessore diceva che l'ARPA ha rilasciato un parere del 1996
però, ho sentito l'altro giorno il Dott. Agnesod, che fa parte
dell'ARPA, il quale è stato convocato in questi giorni a Hône nella
zona a rischio dove ha detto che vi è la presenza di un certo
numero di campi magnetici e che non può fare una relazione sulle
conseguenze perché gli effetti di questi campi magnetici, essendo a
dei livelli bassi, non si conoscono ancora bene essendo difficile
la loro valutazione.
Questo perché il decreto nazionale di riferimento ha fissato dei
limiti altissimi per cui se uno fa riferimento solamente al decreto
nazionale, non può che constatare che i limiti sono inferiori a
quelli prescritti nella legge, ma in realtà adesso come adesso
bisogna ancora verificare quali siano i veri effetti dei corpi
magnetici anche a livelli minimi. Il Dott. Agnesod, dicevo, sta
predisponendo una relazione che consegnerà prossimamente
all'Assessore e penso che anche questa relazione servirà a meglio
chiarire la situazione e a dare magari un po' di sicurezza agli
abitanti della zona che temono che questi campi magnetici possano
creare dei danni alla loro salute.
Président La parole au Conseiller Tibaldi.
Tibaldi (FI) Per una breve replica. Prendiamo atto della
risposta dell'Assessore e cioè che la questione verrà
presumibilmente definita con la riunione del 15 ottobre dove ci
sarà quest'incontro trilaterale fra Regione, Comune interessato ed
ENEL.
Mi associo poi a quanto detto da chi mi ha preceduto in merito a
questa differente valutazione che spesso viene fatta dalla
Sovrintendenza quando ci si trova di fronte ad iniziative
urbanistiche di carattere pubblico oppure ad iniziative
urbanistiche di carattere privato. Con le prime si tende ad essere
più permissivi e anche se si va a violare siti storici che chissà
come mai adesso non vengono nemmeno iscritti nei registri dei
cosiddetti beni protetti ai sensi della legge 1089/39, si può
comunque edificare e procedere con un carattere decisamente più
liberale rispetto invece agli aspetti vincolistici che devono
essere osservati scrupolosamente dai privati quando si trovano ad
affrontare opere di minore entità.
L'altra considerazione è che la valutazione di impatto
ambientale favorevole è stata rilasciata nel 1996 quando c'era
comunque un Assessore che avrebbe dovuto manifestare una
sensibilità ambientale decisamente più elevata rispetto
all'ordinarietà, cosa che evidentemente non c'è stata.
Ultima considerazione, la Regione nel quinquennio precedente ha
proceduto con legge a finanziare l'ente elettrico nazionale per
interrare determinate linee elettriche quindi, la Regione è
intervenuta finanziariamente proprio per venire incontro a quelli
che possono essere degli impatti ambientali che questi elettrodotti
creano. In questo caso mi pare di capire che siamo in
contraddizione, non si è agito nel medesimo senso perché se da una
parte abbiamo dato dei soldi per interrare linee elettriche, quindi
rispettare il nostro bene "paesaggio", dall'altra parte invece si è
lasciata la briglia sciolta per operare con criteri diametralmente
opposti. Attendiamo gli esiti di questa riunione e ci riserveremo
di presentare altre iniziative.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK