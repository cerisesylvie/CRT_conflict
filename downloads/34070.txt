Consiglio Regionale della Valle d'Aosta - Oggetto del Consiglio n. 2016 del 19 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2016 del 19 ottobre 2011 - Resoconto
OGGETTO N. 2016/XIII - Interpellanza: "Realizzazione di
barriere protettive nei pressi del ponte di Introd".
Interpellanza
Appreso dagli organi di stampa che il corpo senza vita di una
donna è stato ritrovato, nel pomeriggio di domenica 18 settembre
scorso, ai piedi del ponte di Introd;
Considerata la serie particolarmente ripetuta di suicidi
avvenuti al ponte di Introd, tanto da fargli guadagnare
l'appellativo di "ponte dei suicidi";
Constatato che non esistono protezioni di qualsiasi genere
che possano fungere da deterrente al drammatico gesto del salto nel
vuoto;
Ritenuto doveroso mettere in atto le condizioni necessarie
affinché si possa affermare di aver fatto tutto il possibile per
evitare che tale ponte continui ad essere un'attrattiva per chi
decida di togliersi la vita;
i sottoscritti Consiglieri regionali
Interpellano
la Giunta regionale per conoscere:
- per quale motivo non siano state realizzate finora reti
protettive o altro tipo di barriere atte ad impedire, o quanto meno
a fungere da deterrente ai suicidi, rendendo impraticabile la
possibilità di gettarsi dal ponte di Introd e se ritiene sia giunto
il momento di intervenire in tal senso.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie Presidente. Con questa
interpellanza volevo evidenziare la serie particolarmente ripetuta
di suicidi avvenuti al ponte di Introd. Constatato che non esistono
protezioni di qualsiasi genere che possano fungere da deterrente al
drammatico gesto del salto nel vuoto, riteniamo sia doveroso
mettere in atto le condizioni necessarie affinché si possa
affermare di aver fatto tutto il possibile per evitare che tale
ponte continui ad essere un'attrattiva per chi decida di togliersi
la vita. Venuti a conoscenza che l'Amministrazione comunale di
Introd ha commissionato fin dal lontano 1998 a tutt'oggi uno studio
di fattibilità per un nuovo ponte all'Amministrazione regionale,
installando allo stesso una protezione, chiediamo all'Assessore un
impegno preciso in tal senso. È auspicabile inoltre che questi
interventi di adeguamento, necessari per la sicurezza, non abbiano
tempi lunghi come le proposte avanzate dal Comune di Introd.
Grazie.
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Premesso che la problematica
evidenziata è stata a più riprese trattata negli ultimi vent'anni
con il Comune di Introd con gli allora Assessori Vallet e Cerise e
nel 2009 con il sottoscritto, che, tramite una lettera del maggio
2009, precisamente ribadiva che situazioni similari sono presenti,
oltre che nella zona circostante il ponte di Introd, anche in altri
luoghi del territorio regionale, come ben ha detto l'interrogante.
Non è ipotizzabile purtroppo prevedere l'installazione di
protezioni in tutti gli ambiti che possono costituire attrattiva
per fenomeni di suicidio. In particolare però il ponte di Introd
risulta tutelato ai fini storici e artistici e ha caratteristiche
dimensionali ridotte, soprattutto in larghezza, che comportano
particolari studi circa la tipologia di protezioni eventualmente
installabili sulla struttura o nelle immediate vicinanze, perché lì
è tutta una situazione di quel tipo.
Si segnala inoltre che è in corso l'attività di verifica
strutturale del ponte e che in seguito a questa si potrà procedere
ad eventuali possibili soluzioni, valutate anche nell'ambito di un
concorso di progettazione di prossimo avvio, relativo alla
realizzazione di un nuovo ponte con la sistemazione di raccordi e
percorsi pedonali per migliorare la sicurezza stradale fra gli
abitati di Junod e Plan d'Introd sulla strada regionale n. 23 e con
la possibile destinazione dell'attuale ponte ad uso pedonale
ciclabile. Qualche tipo di intervento quindi potrebbe essere
attuabile e, purché non comporti degrado al manufatto, potrà
verificarsi che i tecnici trovino delle soluzioni rispondenti a
questa richiesta.
Mi sento di aggiungere che però non serve una valutazione
tecnica specifica sul contesto di questo ponte, come ho detto
all'inizio, ma che è necessario capire, come bene è stato fatto
nelle premesse dell'interpellanza, dove si dice che purtroppo
"non esistono protezioni di qualsiasi genere che possono fungere
da deterrente al drammatico gesto del salto nel vuoto"
...dico
"purtroppo" e soprattutto in una regione come la nostra, dove
questi gesti possono essere attuati in migliaia di luoghi, sia
quelli che la natura offre nella nostra regione, che su manufatti
pubblici e non, come ad esempio, palazzi, eccetera...tenendo ben
presente questo ragionamento, quindi è chiaro che, dove si può
agire, per certi versi, lo si farà.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore. La mia
interpellanza non è un'accusa a nessuno, ci mancherebbe altro! È
una preoccupazione, perché ho avuto dei dati dai quali risulta che
dal 2010 al 2011 i suicidi da quel ponte sono raddoppiati. Capisco
poi che in Valle d'Aosta in tutti i luoghi ci sono dei suicidi, è
un argomento molto difficile che non va trattato qui. Mi sembrava
doveroso, visto che le problematiche sono "concentrate" proprio su
quel ponte, vedere cosa si può fare per evitare questi suicidi. La
costruzione di un ponte non fa altro che farmi piacere, però
sappiamo anche che i tempi sono lunghissimi; vediamo nel frattempo
cosa riusciamo a fare, mettiamoci la buona volontà per
evitare...perché si vada a vedere i dati, i suicidi sono
raddoppiati in un anno e non siamo ancora a fine anno! Questo è
veramente preoccupante, è un argomento che...non è colpa di nessuno
e bisognerebbe andare a cercare le cause, ma le chiedo di
impegnarsi, se è possibile, per vedere cosa si può fare.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK