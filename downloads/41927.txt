Consiglio Regionale della Valle d'Aosta - Oggetto del Consiglio n. 937 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 937 del 18 settembre 2019 - Resoconto
OGGETTO N. 937/XV - Interpellanza: "Attività svolte dal
Comune di Brusson per il riconoscimento delle qualità terapeutiche
delle acque minerali e termali denominate "Brusson"".
Rini (Presidente)
- Punto n. 46 dell'ordine del giorno.
Per l'illustrazione, la parola al collega Luboz.
Luboz (LEGA VDA)
- Dopo l'iniziativa sul torrente
Messuère e la presa idroelettrica del comune di Brusson, torniamo a
Brusson con questa interpellanza con la quale vogliamo chiedere
delucidazioni e chiarimenti su una delibera di Giunta approvata lo
scorso 14 giugno 2019. Solamente undici giorni dopo la richiesta
dell'ufficiale rimborso, così è stato definito, delle spese
sostenute per le attività di riconoscimento delle qualità
terapeutiche delle acque minerali e termali di Brusson da parte
appunto del Comune, efficienza e tempestività, complimenti davvero
all'Assessore. Spesso i procedimenti amministrativi sono lunghi e
farraginosi, invece in questo caso in solo undici giorni viene
approvata la delibera di concessione di questo finanziamento e 21
giorni dopo, il 27 giugno con provvedimento n. 3803, viene disposta
la concessione del finanziamento, c'è da rimanere positivamente
meravigliati. Ma qualche interrogativo, leggendo il dispositivo,
sorge spontaneo. Intanto in più punti delle premesse viene ribadito
che lo sfruttamento delle acque minerali e termali è subordinato al
riconoscimento delle qualità terapeutiche da parte del Ministero
della salute come prescritto da normativa nazionale. Continuo
prendendo la delibera e leggo al quinto capoverso dove si dice:
"si dà atto che, sempre nell'ottica di promuovere e favorire le
attività di cui alla normativa nazionale sopra richiamata, la
Regione, tenuto conto di quanto previsto dall'articolo 1, comma 4,
della citata legge 323/2000, ha ritenuto di dover favorire la
valorizzazione della risorsa idrica minerale termale presente nel
comune di Brusson"
. Ecco, quello che mi dà perplessità è
l'interpretazione della locuzione "
ha ritenuto di dover favorire
la valorizzazione della risorsa idrica minerale termale
".
L'articolo 1, comma 4, della legge n. 323 recita: "
le Regioni,
entro 120 giorni dall'entrata in vigore della presente legge,
definiscono con gli enti interessati gli strumenti di
valorizzazione, di tutela e di salvaguardia urbanistica ambientale
dei territori termali adottati secondo le rispettive
competenze
". In sostanza, parrebbe di capire che gli strumenti
di valorizzazione di cui alla norma nazionale vengono tradotti,
secondo questa delibera, in strumento di finanziamento. Non so
quanto sia rispondente allo spirito della norma statale ma andiamo
oltre.
Nei successivi capoversi pare di capire - e articoli di giornali
dell'epoca lo confermano - che già nel 2015 il Ministero della
salute aveva riconosciuto le peculiarità termali di tali acque,
infatti si legge nella delibera che
"in riscontro alla nota del
Dipartimento ambiente in data 26 novembre 2018, protocollo 7613,
l'utilizzo di tali acque minerali e termali è di interesse pubblico
e generale relativamente al fatto che le acque della sorgente
minerale ferruginosa di Brusson sono state riconosciute a livello
termale e terapeutico
". Viene pure citato il decreto
direttoriale del Ministero della salute dell'8 gennaio 2015 con il
quale viene riconosciuta la proprietà terapeutica dell'acqua in
questione. La delibera riporta anche che si ritiene necessario di
dover riconoscere al Comune di Brusson tutte le spese sostenute per
l'analisi di queste acque, nonché per la predisposizione e
presentazione al Ministero della salute dell'istanza per
l'ottenimento del riconoscimento delle acque terapeutiche e delle
acque minerali e termali oggetto dei permessi, essendo tale fase
essenziale al fine della classificazione delle acque stesse.
Parrebbe quindi di capire, l'Assessore me lo confermerà certamente,
che questo rimborso si riferisce a spese effettuate come minimo 5-6
anni fa.
Alla luce quindi di queste perplessità e di questi dubbi, si
domanda all'Assessore competente: quante siano le procedure di
ricerca di acque termali attualmente in atto sul territorio
regionale; quando e se si sono esaurite le attività svolte dal
Comune di Brusson per l'individuazione e la caratterizzazione della
risorsa, ivi compresa la fase di richiesta di riconoscimento delle
qualità terapeutiche dell'acqua; poi se ritenga che l'attività di
ricerca, come stabilito nel comma primo dell'articolo 36, sia
equivalente all'azione di salvaguardia e valorizzazione delle acque
minerali e termali riconosciute in quanto tali.
Presidente
- Per la risposta, la parola all'assessore
Chatrian.
Chatrian (AV)
- Vorrei chiedere anche una collaborazione
ad altri rappresentanti della comunità e della località, collega
Luboz, cerco di rispondere nel merito ai quesiti che ci ha posto,
anche perché mi sembra che la delibera che è stata approvata metta
in evidenza il percorso di natura giuridico-amministrativa con vari
pareri dei coordinatori e direttori. Ho ascoltato attentamente le
sue riflessioni che ha fatto nella premessa, entro nel merito e
cerco di rispondere puntualmente a che cosa l'Amministrazione
regionale ha messo in atto. La legge n. 833 del 1978, istitutiva
del Servizio sanitario nazionale, ha definito chiaramente quali
devono essere le priorità dell'acqua termale riconoscendo
l'erogazione delle cure termali come un servizio del Sistema
sanitario stesso. Innanzitutto la legge stabilisce che il
riconoscimento delle proprietà terapeutiche delle acque minerali e
termali e la pubblicità relativa alla loro utilizzazione a scopo
sanitario è di esclusiva competenza dello Stato e delega alle
Regioni la formulazione di leggi mirate alla promozione,
all'integrazione sanitaria e alla qualificazione degli stabilimenti
termali sia pubblici che privati, sono inquadramento penso non
secondario comunque. Il termalismo italiano, rispondendo alle
richieste del mondo medico-scientifico, è entrato a pieno titolo
tra gli strumenti ordinari a disposizione della sanità pubblica per
il mantenimento e il ripristino dello stato di benessere
psicofisico dei cittadini. La legge n. 323 del 2000: "Riordino del
settore termale", rappresenta il fondamento dell'attuale
legislazione in materia e pone le linee guida sui metodi, sulle
regole e sui limiti entro i quali operare. Tale normativa è
importante, soprattutto quanto riportato all'articolo 2, che
chiarisce qual è l'ambito di utilizzo delle acque termali: "
sono
acque termali le acque minerali naturali riconosciute dal Regio
decreto 28 settembre del 2019 n. 1924 utilizzate a fini
terapeutici; sono cure termali le cure che utilizzano acque termali
o loro derivati aventi riconosciuta efficacia terapeutica per la
tutela globale della salute nelle fasi della prevenzione, della
terapia e della riabilitazione delle patologie...
"
riconosciute da apposito decreto. "
I termini "terme",
"termale", "acqua termale", "fango termale", "idrotermale",
"idrominerale", "spa" sono utilizzati esclusivamente con
riferimento alle fattispecie aventi riconosciuta efficacia
terapeutica ai sensi del comma 1, lettera b)
". Chiarito quindi
che le acque termali o quantomeno ho cercato di chiarire dal punto
di vista normativo tecnico, non da parte del sottoscritto collega,
possono essere utilizzate prevalentemente a scopo terapeutico in
appositi stabilimenti in cui possono essere utilizzate anche a
scopo ricreativo.
Per quanto riguarda i quesiti posti nella interpellanza,
risponderò a questo punto invece in maniera puntuale. Al primo
rispondo che all'Amministrazione non risulta vi siano attualmente
in corso attività di ricerca di acque termali. Per quanto riguarda
il secondo quesito, posso riferire che le attività preliminari alla
concessione per lo sfruttamento della risorsa termale di Brusson si
sono svolte cronologicamente nel modo seguente - adesso le elenco,
indubbiamente è una memo che mi è stata fatta dagli uffici e che mi
sono trovato, dato che parliamo di qualche mese e qualche anno fa
-: il 26 giugno 2009, la delibera è la n. 1778, è stato rilasciato
a favore del Comune il permesso di ricerca per acque minerali e
termali ferruginose denominate "Brusson" in applicazione della
legge regionale n. 5 del 2008. I termini fissati in questo atto
sono stati poi prorogati il 25 maggio 2012 con deliberazione di
Giunta: la n. 1108. Nel 2009 è stato conferito un incarico allo
studio di geologia applicata e ingegneria nella persona
dell'ingegnere Filippo Forlani per lo svolgimento di attività di
studio e di ricerche di acque minerali e termali di interesse
regionale nel comune di Brusson. Le attività eseguite nel corso di
validità del permesso di ricerca, la cui scadenza era stata fissata
all'8 luglio 2014, sono consistite nell'esecuzione delle attività
propedeutiche alla captazione delle acque, esecuzione pozzi,
nell'esecuzione della campagna di analisi di caratterizzazione
chimico-fisica e microbiologica delle acque termali, nella
predisposizione della relazione farmaco-tossicologica sulle
proprietà terapeutiche delle acque termali oggetto di permesso di
ricerca ai fini dell'ottenimento del riconoscimento ministeriale e
infine nella presentazione al Ministero della salute della
documentazione finalizzata all'ottenimento del riconoscimento delle
proprietà terapeutiche di dette acque. Nel 2015, con decreto
direttoriale 8 gennaio 2015, il Ministero della salute ha concesso
il riconoscimento delle proprietà terapeutiche da acqua minerale
naturale del pozzo conosciuta storicamente come sorgente
ferruginosa in comune di Brusson nel trattamento delle patologie
artroreumatiche, traumatologiche e ortopediche e dermatologiche, si
sono concluse le fasi di ricerca. A seguito dell'avvenuto
riconoscimento, quindi c'è stato quel riconoscimento in quelle date
con quegli atti, delle qualità terapeutiche delle acque termali, il
Comune di Brusson ha quindi ottenuto la concessione per lo
sfruttamento delle acque termali rilasciata per cinque anni con
deliberazione della Giunta regionale n. 1241 del 16 settembre
2016.
Vengo all'ultima risposta: "
se ritenga equivalente l'attività
di ricerca, di coltivazione e di utilizzazione delle acque termali
rispetto a quelle di salvaguardia e di valorizzazione delle
stesse
". Credo che la risposta sia in qualche modo contenuta,
come le dicevo prima, nella legge regionale n. 2/2016, che
modificava la disciplina delle cave, delle miniere e delle acque
minerali e naturali di sorgenti e termali in cui è sancito
l'interesse pubblico allo sfruttamento delle acque termali ai fini
del mantenimento e del ripristino dello stato di benessere
psicofisico, stabilendo che l'utilizzo da parte degli enti pubblici
nel cui territorio sono presenti tali risorse è prioritario. Le
attività di ricerca, di coltivazione e dell'utilizzazione
comportano, proprio per la natura pubblicistica delle acque
minerali termali, l'obbligo della salvaguardia delle stesse e della
valorizzazione secondo le finalità fissate dalla normativa
nazionale, il riferimento che facevo nella seconda parte della
premessa. L'articolo 36 della legge regionale n. 5/2008 stabilisce
al comma 2 che la Regione deve promuovere la salvaguardia e la
valorizzazione delle acque minerali naturali di sorgente e termali
e delle attività a queste correlate assicurando l'assetto
ambientale e idrogeologico dei siti. Al fine di favorire la
valorizzazione delle acque termali e rendere quindi operativo
l'articolo di legge sopra richiamato, la Regione ha, fra l'altro,
istituito un apposito capitolo di spesa nel proprio bilancio:
"trasferimenti correnti a Comuni per la realizzazione di interventi
a interesse regionale volti alla promozione, la salvaguardia e la
valorizzazione delle acque minerali naturali di sorgente e
termali". In sintesi, e neanche troppo in sintesi, ho cercato di
ricostruire l'iter amministrativo ma soprattutto l'iter giuridico
delle domande, delle questioni che ci ha posto, che mi ha posto.
Spero di essere stato chiaro e soprattutto utile, cercando di
rispondere puntualmente nel merito ai suoi quesiti.
Presidente
- La parola per la replica al collega
Luboz.
Luboz (LEGA VDA)
- Sicuramente lei ha dovuto leggere
quanto le hanno scritto i suoi tecnici. Sinceramente non sono molto
soddisfatto della risposta, nel senso che permangono ancora tanti
dubbi e approfondimenti che vorremmo probabilmente fare con
ulteriore accesso atti, anche perché nella premessa,
nell'illustrazione dell'interpellanza, le avevo chiesto, ovviamente
non nel testo dell'interpellanza ma nell'esposizione, di andare a
indicare cronologicamente quando erano state effettuate le spese
per le quali andiamo a rimborsare questi 79 mila euro. Non è stato
indicato, mi premunirò di richiederlo attraverso un accesso agli
atti, a nostro giudizio, chiaramente la disciplina prevista dalla
legge... non so se sia finalizzata all'ottenimento di un
finanziamento per la ricerca o per la valorizzazione; a mio
giudizio, per la ricerca ma saranno comunque dubbi che andremo a
cercare di svelarci in un tempo successivo.
Un'altra perplessità è la delibera n. 2453/2009 che è la Regione
che affida un incarico a uno studio esterno e poi adesso invece è
la Regione che corrisponde questo finanziamento al Comune di
Brusson. Permangono quindi ancora alcune perplessità. Speriamo
comunque che in ogni caso le acque termali di Brusson rimangano
tali e non si trasformino in acque terminali come erroneamente è
scritto sia sulla delibera di Giunta che sul PD. Ne approfitto
anche per farle presente se casomai può curare una certa
tempestività nella trasmissione di atti accessi tramite l'articolo
116, perché io sto ancora aspettando qualcosa dalla data
dell'inizio di luglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK