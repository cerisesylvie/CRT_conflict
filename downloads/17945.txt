Consiglio Regionale della Valle d'Aosta - Oggetto del Consiglio n. 1043 del 15 dicembre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
OPERE PUBBLICHE
Precedente
Successivo
Resoconto integrale del dibattito dell'aula
Oggetto del Consiglio n. 1043 del 15 dicembre 1999 - Resoconto
OGGETTO N. 1043/XI Intendimenti per garantire una completa
agibilità dell'ex Cinema Splendor in fase di ristrutturazione.
(Interpellanza)
Interpellanza Premesso che tra
l’Amministrazione regionale e il Comune di Aosta è
stata recentemente raggiunta l’intesa ai sensi della
L.R. 12/96 per la realizzazione dei lavori di ristrutturazione
dell’ex cinema Splendor con destinazione ad
auditorium;
Appreso che la commissione regionale di vigilanza sui locali di
pubblico spettacolo ha rilasciato parere positivo limitatamente
alla parte architettonica e ha escluso l’utilizzo
contemporaneo delle due sale di cui risulta composto
l’auditorium;
il sottoscritto Consigliere regionale
Interpella
L’Assessore ai Lavori Pubblici per sapere:
1) quali sono i tempi stimati per la realizzazione
dell’intervento;
2) quali sono i motivi dei limiti di agibilità disposti dalla
commissione regionale di vigilanza;
3) se non ritenga opportuno prevedere una modifica della
progettazione finalizzata ad una completa agibilità della struttura
in totale sicurezza.
F.to: Frassy
Presidente
La parola al Consigliere Frassy.
Frassy (FI)
Abbiamo appreso che è stato finalmente
raggiunto l'accordo fra l'Amministrazione regionale e il Comune di
Aosta per l'approvazione definitiva del progetto di
ristrutturazione dell'ex Cinema Splendor con destinazione ad
auditorium.
Siamo peraltro rimasti perplessi nel leggere la delibera
adottata l'8 novembre dalla Giunta in proposito nella quale si
evidenzia come la commissione preposta a rilasciare il nullaosta
per i locali adibiti a luogo di pubblico spettacolo abbia dato un
nullaosta per certi versi parziale e limitato, parziale in quanto è
stato dato, così si legge nella delibera, limitatamente alla parte
architettonica e vorremmo capire cosa voglia dire questo
limitatamente anche perché presupponiamo che se fosse naturale dare
il parere positivo alla parte architettonica e soltanto a quella,
non ci sarebbe stata la necessità di preporre l'avverbio
limitatamente. La cosa che ci lascia sconcertati per certi versi è
la previsione di un utilizzo non contemporaneo delle due sale.
Se il senso è di avere due sale, evidentemente è stata prevista
l'ipotesi di avere la concomitanza di eventi, altrimenti sarebbe
stato sufficiente avere un'unica sala. Se questo è il senso,
diventa difficile capire come si possa accogliere e non ipotizzare
successive modifiche di progettazione e poi in fase di
realizzazione per poter concretizzare l'utilizzo contemporaneo
delle due sale. Questo è l'elemento centrale
dell'interpellanza.
Vorremmo poi sapere se i tempi che qui domandiamo e che sono
stati oggetto di una successiva conferenza che è stata fatta
dall'Assessore, sono tempi sui quali attendibilmente si può
ipotizzare l'apertura dell'auditorium; si parlava del 2003 alla
vigilia delle elezioni regionali prossime venture e vorremmo anche
capire, al di là di questa data che sarà una piacevole coincidenza
probabilmente anche perché sicuramente ci sarà spazio per fare una
bella inaugurazione, ma al di là delle battute vorremmo capire se i
costi stimati nella conferenza tenuta la settimana scorsa
dall'Assessore in 22 miliardi sono dei costi attendibili. Chiediamo
questo perché nella delibera del novembre scorso i costi erano
previsti a poco più di 15 miliardi, mentre nelle dichiarazioni
dell'Assessore i costi complessivi sono stimati a 22 miliardi;
sicuramente ci sono già dentro i costi della conferenza stampa,
dell'inaugurazione e di non so cos'altro, vorremmo capire se è
tutto compreso o se ci potrebbero essere ulteriori sorprese.
Questo in sintesi è il contenuto dell'interpellanza.
Presidente
La parola all'Assessore al territorio, ambiente
e opere pubbliche, Vallet.
Vallet (UV)
Lo sconcerto del Consigliere Frassy è in parte
comprensibile, a volte egli fa finta di non sapere, ma sa meglio di
me.
Al di là di questo, cerchiamo di rispondere alle questioni
poste. Quali sono i tempi stimati: rispetto ai tempi previsti dalla
progettazione definitiva, il progetto esecutivo che la Giunta ha
approvato nella seduta del 6 dicembre quantifica in 830 giorni
lavorativi consecutivi i tempi di realizzazione, tempi che sono
maggiori di quelli previsti dal progetto definitivo perché tengono
conto anche di eventuali possibili inconvenienti che si potrebbero
verificare nel momento in cui si metterà mano agli scavi per
realizzare l'opera; a questi tempi bisogna aggiungere i mesi
necessari per le procedure di appalto.
Fatte le dovute somme, credo che si possano stimare in 32-33
mesi i tempi necessari per addivenire alla fatidica inaugurazione
che dovrebbe collocarsi nell'autunno del 2002.
Per quanto riguarda i costi, anche se la questione non mi pare
sia stata posta nell'interpellanza, i 22 miliardi derivano dalla
somma dei costi a base d'asta, che sono citati nella delibera del
novembre, a cui bisogna aggiungere l'IVA, le spese di progettazione
e le spese di direzione lavori; quindi è di fatto quella
percentuale in più che c'è e che è necessaria per tener conto di
tutte le problematiche.
Per quanto riguarda la questione più sostanziale, evidenziata
nell'interpellanza, il problema deriva dall'applicazione di un
decreto ministeriale del 1996 che stabilisce le norme per
l'utilizzo di strutture che prevedano la presenza di multisale.
La Commissione di vigilanza per i locali di pubblico spettacolo
ha espresso il proprio parere sulla base dell'esame della
progettazione definitiva e in quella sede sono già state date delle
indicazioni.
Il decreto ministeriale n. 149/96 prevede la possibilità di
derogare alle norme a determinate condizioni, queste condizioni, e
qui credo di poter tranquillizzare il Consigliere Frassy, me stesso
e quindi il Consiglio tutto, sono state tutte recepite nella
progettazione esecutiva; si tratta di utilizzare materiali che
hanno determinate caratteristiche piuttosto che materiali che hanno
altre caratteristiche e quindi sulla base della relazione che il
progettista mi ha fornito c'è la garanzia che quanto previsto nel
progetto esecutivo consente l'ottenimento della deroga per
l'utilizzo in contemporanea delle due sale, pertanto sotto questo
punto di vista credo che non ci dovrebbero più essere problemi.
Presidente
La parola al Consigliere Frassy.
Frassy (FI)
Prendiamo atto della risposta che l'Assessore
ci ha fornito e ci auguriamo che la sostanza poi corrisponda con la
previsione.
Ricordiamo che molte volte le previsioni purtroppo non si sono
concretizzate e non vorrei che il nuovo Splendor diventasse uno
degli elementi del triangolo maledetto di Aosta ossia dove le
strutture pubbliche non sono a norma, mi riferisco al parcheggio di
Piazza della Repubblica, anche quello costruito con tutta una serie
di deroghe e di norme che si sono succedute nel tempo e di cui
abbiamo parlato ancora recentemente in Consiglio regionale e al di
là delle aspettative aspettiamo sempre che si concretizzi la piena
agibilità di quel parcheggio sotterraneo. Problemi c'erano stati,
superati come sappiamo per la costruzione della biblioteca, ecco
non vorrei che quella diventasse la zona del triangolo maledetto
dal punto di vista di quella che è la piena fruibilità?
(interruzione dell'Assessore Vallet, fuori microfono)
? i risultati della biblioteca dal punto di vista? allora,
apriamo la parentesi della biblioteca: una bella struttura nata nel
posto sbagliato, una bella struttura che ha fatto scempio di
qualcosa che poteva essere diversamente valorizzato. Abbiamo
ripercorso con la biblioteca quella che è stata la filosofia
medioevale di risparmiare le opere di fondamenta o le opere di
tamponamento su uno dei quattro fronti utilizzando le mura romane,
poi ognuno dà il giudizio di tipo architettonico-estetico che
ritiene.
Prendiamo atto di quello che ci ha detto l'Assessore, rileviamo
però soltanto che il decreto ministeriale è del 1996 mentre
l'incarico progettuale è del dicembre 1997 perciò questi
adattamenti avrebbero già dovuto trasparire nella progettazione che
è stata sottoposta alla commissione di vigilanza, così non è stato,
auspichiamo che la deroga si concretizzi per gli adeguamenti
sostanziali e non solo per le deroghe che spesso si fanno quando la
proprietà è pubblica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK