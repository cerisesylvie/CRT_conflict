Consiglio Regionale della Valle d'Aosta - Oggetto del Consiglio n. 1647 del 22 novembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1647 del 22 novembre 1995 - Resoconto
SEDUTA ANTIMERIDIANA DEL 22 NOVEMBRE 1995
OGGETTO N. 1647/X Stato amministrativo e patrimoniale della
società Coinca di Verrès. (Interrogazione)
Interrogazione Venuto a conoscenza, attraverso i mezzi di
informazione, della situazione a rischio in cui verserebbe la
società Coinca di Verrès, la quale ha già licenziato nel mese
scorso sedici dipendenti;
Vista la necessità di garantire ai cittadini valdostani la
sicurezza sia sulla reale situazione amministrativa delle imprese e
delle aziende valdostane sia sull'affidabilità occupazionale di
tali imprese e aziende;
il sottoscritto Consigliere regionale
Interroga
la Giunta regionale per conoscere:
1) se è al corrente del reale stato amministrativo e
patrimoniale della società Coinca di Verrès e in caso affermativo
qual è la situazione globale attuale, anche dal punto di vista
occupazionale, della Società;
2) come intende operare, nel caso esistano per la società Coinca
di Verrès gravi condizioni gestionali che potrebbero comportare
all'azienda l'obbligo di cessare l'attività in Valle d'Aosta, al
fine di garantire comunque l'occupazione agli attuali dipendenti
della Coinca.
F.to: Lanièce
Presidente Ha chiesto la parola l'Assessore all'Industria,
Commercio e Artigianato, Mafrica.
Mafrica (GV-PDS-SV) L'interrogazione chiede notizie sullo stato
amministrativo e patrimoniale della società Coinca e chiede anche
un giudizio sul futuro dell'azienda.
Bisogna ricordare che per l'industria del caffè l'esercizio 1994
è stato caratterizzato da eventi climatici straordinari che,
determinando la perdita della maggior parte del raccolto dell'anno,
hanno causato una sensibile ascesa del prezzo della materia prima.
Questi fenomeni si sono ripercossi anche sull'azienda valdostana,
incidendo in misura più che doppia sul costo di acquisto del caffè
crudo. Questo costo, a parità di quantità vendute, è passato da 6
miliardi a 12 miliardi.
Gli effetti indotti dal rincaro del costo della materia prima
sono stati solo in modo parziale compensati dall'aumento dei prezzi
di vendita, provocando quindi una diminuzione del valore aggiunto
del 23 percento. Nonostante questa diminuzione, il fatturato è
cresciuto del 19 percento del 1994, passando dai 21,5 miliardi ai
25,8 miliardi. Questo incremento è, come ho detto, da imputarsi non
ad un aumento delle quantità vendute, ma ad un incremento dei
prezzi di vendita.
Nonostante questa situazione, grazie anche alla politica
relativa alle liquidità dell'azienda che sono ingenti - ammontano
quasi a 12 miliardi di lire in titoli a breve termine - l'azienda
ha chiuso l'esercizio con un utile di 414 milioni al netto delle
imposte. Dal punto di vista patrimoniale e finanziario l'esercizio
1994 si è chiuso con un aumento dell'attivo netto investito, è
passato dai 23,3 miliardi di fine 1993 ai 26,9 miliardi di fine
1994. Il patrimonio netto è incrementato del 5 percento, passando
in valore assoluto da 8,6 miliardi a circa 9 miliardi nel 1994.
Grazie alla notevole disponibilità di liquidità, la società non
ha dovuto ricorrere all'indebitamento a breve termine, quindi il
giudizio sulla situazione patrimoniale finanziaria è un giudizio
positivo, tenuto conto delle situazioni che ho ricordato, cioè del
raddoppio del costo della materia prima e di un aumento non
corrispondente nei prezzi di vendita.
In merito all'assetto societario, la totalità delle azioni della
Coinca, per un capitale sociale di 3,5 miliardi, è detenuta dalla
Lavazza S.p.A.; il Consiglio di amministrazione è stato nominato in
data 26 aprile 1995 ed è composto dal Presidente, nella persona del
dr. Tullio Toledo, in un consigliere amministratore delegato, nella
persona di Piacentini Antonio, e in tre consiglieri, nelle persone
di Vegner Renato, Girotti Giulio e Lavazza Giuseppe.
Per ciò che riguarda gli occupati, il livello occupazionale
attuale è di 48 unità, di cui 1 dirigente, 10 impiegati e 37
operai. Il dirigente non è residente in Valle; dei 10 impiegati 2
sono non residenti, mentre tutti gli operai sono residenti in
Valle.
La vicenda che è comparsa sui giornali si riferisce alla
cessione di un ramo di azienda. Questo ramo di azienda era relativo
ad un prodotto che rappresentava solo l'8 percento della produzione
totale della Coinca e che in qualche modo non rientrava più nella
strategia di concentrazione ed ottimizzazione dei marchi e delle
linee di prodotto del gruppo. La cessione del ramo di azienda ha
comportato quindi il passaggio aziendale di 10 addetti, di cui 1
solo residente in Valle, alla società Corsini, e ha comportato per
5 addetti della Coinca che si occupavano del prodotto SAO la messa
in mobilità. Quindi la situazione, dal punto di vista
occupazionale, ha avuto questi riflessi negativi, che riguardano
complessivamente 6 residenti in Valle, però per una politica
commerciale del gruppo e non per difficoltà, come si poteva
presupporre dall'impostazione dell'interrogazione.
Il volume di affari nel 1995 ha già raggiunto i 22 miliardi al
31 ottobre e l'azienda presume di attestarsi sui livelli del 1994 e
di avere utili superiori a quelli del 1994. Per quello che riguarda
il futuro, nei mesi di settembre-ottobre è stato raggiunto un
accordo per rinnovare la convenzione; tale rinnovo di convenzione
prevede un programma di riconversione dello stabilimento, un
impegno al mantenimento dei livelli di occupazione attuali e
precisa anche il canone fisso di locazione.
Quindi il giudizio è che questo intervento, che ha sollevato
problemi e preoccupazioni, è stato riferito ad una politica
aziendale che si riesce anche a capire, perché una società vendeva
un prodotto che non rientrava nella sua strategia commerciale.
Presidente Ha chiesto la parola il Consigliere Lanièce.
Lanièce (GA) Prendo atto della risposta datami dall'Assessore,
una risposta molto dettagliata in cui ha messo in evidenza la
situazione patrimoniale e finanziaria della Coinca.
Mi fa piacere che il giudizio sia positivo, sia dal punto di
vista patrimoniale che finanziario, anche perché le notizie che
erano apparse sui giornali avevano destato molta preoccupazione
soprattutto in bassa Valle, tenuto conto del fatto che questa
situazione aveva avuto ripercussioni dal punto di vista
occupazionale.
Già in passato, quando l'Assessore Mafrica era sui banchi
dell'opposizione, ho visto che si era interessato del problema,
quindi vuol dire che lo riteneva e tuttora lo ritiene importante.
Pertanto l'invito è quello di prestare molta attenzione a questo
stabilimento per diversi aspetti, in primo luogo quello
occupazionale, anche perché nelle convenzioni che sono state
stipulate fino adesso si era sempre parlato di riuscire ad avere un
numero di occupati di circa 75 persone.
Ora siamo a livello di 48, quindi ad un livello inferiore alle
attese, per cui penso che sia obiettivo dell'Assessorato di tendere
a raggiungere il numero di occupati previsto dalle convenzioni. Mi
auguro che nella convenzione - che ha detto l'Assessore verrà
stipulata a giorni - si tenga in considerazione il fatto che
bisogna cercare di aumentare il numero dei dipendenti, e in modo
particolare che i dipendenti siano anche residenti in Valle
d'Aosta, proprio per il fatto che la Coinca è di proprietà
regionale.
Mi auguro che quanto ha detto l'Assessore risponda a verità, e
che quindi non ci siano ripercussioni occupazionali, anche se devo
dire che ultimamente avevo avuto notizie un po' preoccupanti: mi
era stato detto che all'interno della società c'era sentore che a
fine anno qualcosa avrebbe potuto succedere, questo in particolare
per quanto riguarda alcune imprese di manutenzione. Sembra che le
imprese che svolgono funzioni di manutenzione, sia per quanto
riguarda le pulizie sia per quanto riguarda la manutenzione delle
macchine, vadano via a fine anno. Si è saputo che il centralinista
doveva essere trasferito a Torino e che durante una riunione
tenutasi per festeggiare un anniversario della Coinca si era
parlato di un nuovo stabilimento che dovrebbe sorgere a Torino, nel
quale poi trasportare alcuni macchinari.
Pertanto c'era un po' di preoccupazione da parte dei lavoratori
che queste notizie potessero portare in conclusione ad una
chiusura, nell'immediato, dello stabilimento di Verrès. Il fatto
che l'Assessore abbia annunciato che la convenzione sta per essere
stipulata dimostra che invece c'è l'intenzione di continuare;
questo mi dà sollievo e ribadisco comunque l'invito all'Assessore
di tenere in debita considerazione questo stabilimento per
l'importanza soprattutto occupazionale che ha e perché è giusto
cercare di ottenere dei buoni risultati da uno stabilimento che è
di proprietà regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK