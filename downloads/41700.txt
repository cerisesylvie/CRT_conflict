Consiglio Regionale della Valle d'Aosta - Oggetto del Consiglio n. 834 del 11 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 834 del 11 luglio 2019 - Resoconto
OGGETTO N. 834/XV - Approvazione del Programma strategico di
interventi di cui alla legge regionale 25 novembre 2016, n. 22
(Disposizioni per una ferrovia moderna ed un efficiente sistema
pubblico integrato dei trasporti). (Approvazione di un ordine del
giorno)
Rini (Presidente) -
Punto 27.01 all'ordine del giorno. Ha
chiesto la parola il collega Restano, prima dell'illustrazione
dell'Assessore Bertschy, per cosa?
Restano (GM) -
Presidente, per porre la questione
pregiudiziale sospensiva, ai sensi dell'articolo 61 del Regolamento
del Consiglio.
Presidente -
Prego, collega, ne ha facoltà. Illustri la
questione sospensiva.
Restano (GM) -
Noi abbiamo presentato questa
pregiudiziale perché il punto che dovremmo accingerci a discutere è
subordinato al Piano regionale dei trasporti. Infatti, se andiamo a
vedere le premesse della bozza del Piano regionale dei trasporti...
leggo testualmente: "
Il Piano regionale dei trasporti è alla sua
prima approvazione, a seguito della legge n. 24 del 1997, che ne ha
previsto la redazione quale strumento di pianificazione e
programmazione generale per il settore della mobilità delle persone
e del trasporto delle merci. Costituisce un punto di partenza
sfidante, che obbliga ad assumere l'efficienza e la sostenibilità
ambientale, economica e sociale del Piano, come criteri guida nella
sua predisposizione, e obiettivi generali sovraordinati, rispetto
all'individuazione degli obiettivi tematici
".
In effetti il Piano regionale dei trasporti, se possiamo fare un
paragone, è come un Piano regolatore per un Comune, e appare strano
andare ad approvare un progetto di edificazione di una casa in
assenza del Piano regolatore, perché questo causerebbe dei danni
dal punto di vista urbanistico, se tutti facessero così, per poi
magari dover tornare indietro e fare il Piano regolatore sulla base
delle case già edificate. Infatti il programma strategico non può
non tener conto del Piano regionale dei trasporti, che è a un
livello nettamente superiore. Se andiamo a ben vedere, nell'atto
che proponete, i riferimenti al Piano regionale dei trasporti sono
numerosissimi e, alcune volte, un pochino contraddittori rispetto a
quello che dovremmo scrivere successivamente sul Piano regionale
dei trasporti. Posso citare alcuni esempi e ne ho evidenziati
velocemente almeno tredici, laddove si dice che il Piano regionale
dei trasporti propone questo o propone quello - faccio degli esempi
- in alcuni casi forse per un errore di mera lettura. Si cita che
alcuni atti dovevano essere assunti entro la fine di giugno 2019,
ma questo non è avvenuto.
Con la sospensiva noi chiediamo, in buona sostanza, di
sospendere il Programma strategico e di approvarlo contestualmente
al Piano regionale dei trasporti, tenendo conto che il Piano
regionale dei trasporti è in fase avanzata di elaborazione, quindi
non dovremo attendere molto tempo. Altrimenti, se andassimo a
discutere oggi questo - che almeno ad alcuni appare importante -
cadremmo in una palese contraddizione.
Io ritengo che sia un atto serio e che non debba essere una
presa in giro; quindi, se lo si deve fare, lo si deve fare a ragion
veduta. È vero che nel programma di governo che avete appena
firmato con Rete Civica, nel cronoprogramma, vi è questo punto:
"Programma strategico della ferrovia da approvare entro luglio
2019", e vi è un punto che parla del pacchetto ferrovia e mobilità:
"Approvazione del Programma strategico per la ferrovia, azione nei
confronti di RFI per la rapida formalizzazione dell'incarico", e
così via, ma noi riteniamo che con l'approvazione in Giunta del
Programma strategico avete raggiunto l'obiettivo. Per noi avete
raggiunto l'obiettivo e avete mantenuto fede al programma, però
dobbiamo cercare di essere un po' seri.
Non cerchiamo di mettere in confusione i valdostani, approviamo
le cose nell'ordine giusto, approviamo prima il Piano regionale dei
trasporti, che è veramente importante. Se andiamo a vedere,
nell'indice del Piano regionale dei trasporti si parla di
efficientamento e potenziamento del trasporto ferroviario in ambito
regionale, si parla del collegamento mediante trasporto collettivo
di Pré-Saint-Didier/Courmayeur, di efficientamento e potenziamento
del trasporto pubblico locale, si parla del trasporto privato,
dell'
e-bike
, si trattano tanti punti che tra loro sono
connessi e devono interagire. Una fuga in avanti, a nostro modo di
vedere, non servirebbe a nessuno.
Io invito tutti alla riflessione e invito tutti a prendere la
decisione giusta, di prenderci il giusto tempo per valutare e
proporre questo documento. Peraltro mi permetto di dire che non si
bloccherebbe nulla: l'Assessore potrebbe andare avanti con
l'accordo quadro, potrebbe assumere tutte le decisioni che deve
prendere, potrebbe impegnare, attraverso atti concreti, i soldi,
non andremmo a interrompere l'azione amministrativa del Governo
regionale in nessun caso. Sarebbe solo un atto di correttezza
rispetto alle persone che aspettano da noi alcune decisioni.
Presidente -
In base al Regolamento, quindi, ora
chiediamo un intervento a favore e uno contrario, se vi sono, alla
richiesta avanzata dal collega Restano; a favore o contrario
rispetto alla questione sospensiva. Ci sono interventi a favore o
viene considerato quello del collega Restano? La parola al collega
Restano.
Restano (GM) -
Noi riteniamo che la presentazione sia da
intendersi anche come intervento a favore.
Presidente -
Va bene. La parola alla collega Morelli.
Morelli (AV) -
Il collega Restano ha parlato "di presa in
giro" e io, dietro il suo intervento pacato e pieno di buonsenso,
sento un vago profumo di presa in giro, se permettete, anche perché
il Programma strategico ha avuto un
iter
in Commissione
lungo, approfondito, che si è concluso con una votazione, votazione
che ha visto la quasi unanimità dei Commissari: c'è stata
un'astensione e il collega Restano è fra coloro che hanno votato.
Da una parte questo ci rassicura, dall'altra ci rende un po'
perplessi su questa richiesta odierna, che ci sembra forse un po'
più strumentale dal punto di vista politico, proprio alla luce di
un accordo recente che vede questo punto fra gli obiettivi di
questo mese di luglio.
Il Piano regionale dei trasporti deriva da una legge. Il
Programma strategico, invece, deriva da una legge che - lo ricordo
- nasce da una proposta di legge di iniziativa popolare, votata
all'unanimità nel 2016 dal Consiglio regionale, sollecitata in
qualche modo da alcune migliaia di cittadini valdostani. Questa
legge, la n. 22 del 2016, prevede che la Giunta regionale
predisponga un Programma strategico di interventi finalizzato al
potenziamento del trasporto pubblico e all'efficace inserimento
della ferrovia valdostana nel contesto nazionale ed internazionale,
andando a definire dei punti e delle azioni molto puntuali che sono
riprese dal Programma strategico. Niente di più e niente di meno.
Non c'è nessun tipo di conflittualità fra il Programma strategico e
il Piano regionale dei trasporti.
Dal nostro punto di vista, quindi, alla luce del dibattito che
c'è stato in Commissione, che è stato sereno, trasversale e che ha
visto concordi il Consiglio regionale e i Commissari alla quasi
unanimità, questa richiesta di oggi ci pare veramente un po'
inspiegabile e ci sembra invece corretto proseguire su quanto
tracciato in Commissione.
Presidente -
La parola al collega Restano per fatto
personale. Lo espliciti.
Restano (GM) -
Vorrei precisare che il voto in
Commissione è stato dato per approvare un documento alla cui
elaborazione avevo partecipato come Assessore, per portarlo in
Aula, per fare questa discussione in Aula e per farne emergere le
contraddizioni. Ritengo che sia stato un atto doveroso.
Presidente -
Possiamo passare alla votazione sulla
questione pregiudiziale, colleghi. Chi si esprime a favore vota il
rinvio dell'atto in Commissione. La votazione è aperta. La
votazione è chiusa.
Presenti: 35
Votanti: 35
Favorevoli: 15
Contrari: 20
Il Consiglio non approva.
Si passa quindi alla discussione. La parola all'Assessore
Bertschy per l'esposizione.
Bertschy (AV) -
Credo che l'atto non abbia bisogno di
tante illustrazioni, visto che prima di me tanti ne hanno parlato e
oggi questo atto c'è. È un atto coerente e conseguente
all'approvazione di una legge (articolo 1, comma 2, della legge n.
22) che - mi pare corretto dirlo - da un lato ha chiesto di
costruire una programmazione strategica e, forse ancora di più, una
visione politica. Per accogliere le osservazioni che ho sentito in
questi giorni, si è però sicuramente dimenticato di aggiungere che
questa coerenza e questa visione avevano bisogno anche di una
pianificazione di tipo economico-finanziario, e questa sarà da
costruire nei prossimi anni, perché non era richiesta, ma
evidentemente le visioni politiche hanno poi bisogno di progetti e
di concretezza per essere realizzate.
Noi abbiamo cercato di elaborare un documento che esisteva,
preparato da chi mi ha preceduto, e abbiamo cercato, soprattutto in
questi mesi, di aggiornare tutti quei dati che ancora mancavano. È
il lavoro politico-amministrativo che abbiamo fatto. Sono successe
ancora cose che hanno inciso e che oggi vengono ben rappresentate
all'interno del Programma.
Il Programma si pone due obiettivi fondamentali: quello di
collegare più velocemente l'Aosta/Torino Porta Nuova (1 ora e 40
minuti) e di collegare su rotaia Aosta a Courmayeur. Sono due
obiettivi declinati in una serie di azioni che sono state
correlate, per quanto possibile, tenendo conto degli studi ancora
in corso, di modo che questi studi possano cominciare a permettere
di ridurre le dichiarazioni di principio e di cominciare a parlare
di fatti più concreti che andranno poi monitorati nell'esecuzione
del Programma.
Sui collegamenti l'altro obiettivo principale va per
l'Aosta/Torino, è dato dall'elettrificazione della tratta e, anche
qui, per anni c'è stata un po' di ambiguità su questo tema. Noi
vogliamo elettrificare la tratta Aosta/Torino ed evidentemente, per
poterlo fare, abbiamo bisogno del sostegno finanziario da parte del
Ministero, dei soldi nel contratto di Programma e della
realizzazione delle opere progettuali e degli investimenti da parte
di RFI.
A questo proposito, in questi mesi, con questo obiettivo, ho più
volte sottolineato con lettere e progetti l'importanza che la Valle
d'Aosta non venga ancora abbandonata a questa situazione legata a
progetti dell'altro secolo. Anche questo ultimo Ministro si è
comunque impegnato, attraverso i due Viceministri, nei nostri
confronti. Speriamo che questo impegno nei prossimi programmi
finanziari si traduca in atti finanziari concreti. Non sto a
ribadire quello che si è sentito in questi ultimi mesi. La Valle
d'Aosta può realizzare queste opere, che sono su infrastrutture
nazionali, solo se chi oggi le governa e ne ha la proprietà si
ricorda che anche la Valle d'Aosta fa parte di queste
infrastrutture e ha bisogno di finanziamenti.
I primi 36 milioni sono arrivati a inizio anno. Il 22 luglio
incontreremo, per la terza volta, i dirigenti di RFI, per
disciplinare l'utilizzo di queste prime risorse. Il Programma, nel
suo complesso, ha bisogno di circa 150 milioni di euro e 80 milioni
saranno quelli che servono per l'elettrificazione della linea.
Nel frattempo abbiamo definito queste prime azioni, che sono:
l'elettrificazione; l'elevazione a rango C della tratta Aosta/Ivrea
(che vuol dire cercare di aumentare la velocità); la realizzazione
di movimenti contemporanei nelle stazioni e poi di raddoppi
selettivi sulla linea (i primi realizzabili in quasi tutte le
stazioni e che permetteranno, una volta che l'orario sarà
cadenzato, di migliorare i collegamenti con il trasporto su gomma,
mentre i secondi sono da verificare, perché i tratti per realizzare
i raddoppi selettivi sono molto lunghi e comportano investimenti
quasi da stazione a stazione). Inoltre: l'ottimizzazione delle
geometrie del binario sulla tratta Aosta/Ivrea; l'implementazione
del sistema SCMT sulla tratta Aosta/Ivrea (abbiamo un sistema di
comunicazione ancora di un rango inferiore rispetto a quello della
tratta nazionale); la risoluzione di una criticità puntuale presso
la stazione di Châtillon legata a particolari raggi di curvatura; e
poi il grande progetto di tanti anni, che è fermo da tempo, ovvero
la Lunetta di Chivasso, che va vista però assieme alla questione
della Porta del Canavese.
Per quanto riguarda i collegamenti Aosta/Courmayeur, il
Programma recepisce un recentissimo studio sulle opzioni per il
collegamento Pré-Saint-Didier/Courmayeur, che è stato chiesto con
la mozione approvata il 26 luglio scorso, e prevede: lo studio sul
carico assiale; la riclassificazione dell'Aosta/Pré-Saint-Didier a
18 tonnellate; gli interventi di manutenzione straordinaria per la
riapertura della linea Aosta/Pré-Saint-Didier; la trasformazione in
stazione della fermata di Pré-Saint-Didier; l'elettrificazione
dell'Aosta/Pré-Saint-Didier; e la conversione in tram-treno e
prolungamento fino a Courmayeur della tratta. Evidentemente
soprattutto questi argomenti saranno ancora oggetto di discussione
da qui all'approvazione del Piano regionale dei trasporti e
andranno ancora aggiornate le informazioni per tutto il Consiglio,
per giungere alla soluzione e alla decisione migliore.
Rispetto all'integrazione con il sistema del TPL su gomma, il
Programma, che è coerente con la bozza di Piano regionale dei
trasporti che è stata presentata, prevede: il sistema di
bigliettazione integrato tra ferro e gomma e l'abbonamento unico. È
alle porte dell'approvazione della Giunta la variazione di
bilancio, dove impegneremo un milione di euro per completare il
reperimento delle risorse, per andare all'appalto del nuovo sistema
di bigliettazione che permetterà finalmente di avere un unico
biglietto per l'utilizzo del trasporto pubblico in Valle d'Aosta
(gomma e ferro). La riprogrammazione del TPL su gomma e ferro andrà
fatta integrando le osservazioni che sono pervenute e le
segnalazioni dei cittadini. Dovremo evitare sempre più di avere
sovrapposizioni di orari e di linee e cercare di dare sempre meglio
i servizi per le persone, a partire dal territorio regionale. Come
tema che già più volte è stato affrontato, ci sono poi l'incremento
e il cadenzamento dei servizi ferroviari, ponendo bene attenzione
alla velocità di percorrenza.
In altre parole, per queste 39 pagine in cui è articolato il
Programma ringrazio in particolare i dirigenti, i professionisti e
i colleghi che hanno voluto portare il loro contributo e, in
particolare, i tecnici di RFI e il Comitato "La Valle d'Aosta
Riparte". C'è stato un lavoro lungo e approfondito, è un punto di
partenza. Non avendo risorse assegnate, dovremo attendere, questo
andrà sostenuto con i prossimi bilanci, in particolare da parte
dello Stato, ma anche con i nostri e con tutte le relative
programmazioni che potremo mettere in essere.
È un Programma che fa la sintesi di vari studi, un'analisi dei
vantaggi e delle criticità dei diversi interventi. Pone una serie
di obiettivi e di azioni che sono alla base di una nuova
programmazione, però - come ho voluto ricordare - ci sarà bisogno
di risorse. Proprio per non costruire un bilancio dei sogni,
abbiamo tolto quelle programmazioni che avevano costi a nove zeri,
perché evidentemente è inutile parlare di cose irrealizzabili,
soprattutto in questa fase. Mi riferisco, per esempio, a una famosa
variante su un tratto autostradale che si avvicinava ai 500 milioni
di euro. Se da un lato è un programma che ha bisogno di soldi, sono
soldi che però possono essere reperiti con una buona programmazione
delle risorse, l'importante è sapere poi come quantificare la
spesa.
Rispetto alle versioni che avevano presentato in Commissione
consiliare gli Assessori che mi hanno preceduto, ci sono queste
modifiche e ognuno le potrà valutare come ritiene. Si sono
modificate con gli aggiornamenti maturati nel frattempo rispetto
all'attività in corso: l'aggiudicazione del servizio ferroviario
con le informazioni e i documenti che sono emersi in queste ultime
riunioni tra i tavoli tecnici della Regione e di RFI; sono poi
evidentemente ben rappresentati i risultati ottenuti in questo
periodo nell'interlocuzione con RFI e il Ministero delle
infrastrutture e dei trasporti; il recepimento dello studio sulle
opzioni del collegamento Pré-Saint-Didier/Courmayeur e
l'indicazione emersa nella bozza regionale dei trasporti.
Infine abbiamo cercato anche di rimarcare, sotto il profilo
politico, gli indirizzi che la legge n. 22 dava, si comincia
soprattutto a parlare anche di promozione del trasporto pubblico.
Ieri annunciavo la volontà di arrivare ad un primo obiettivo, che è
quello di creare delle condizioni migliori per il trasporto dei
nostri giovani, a partire dal trasporto scolastico; poi minori
costi per le famiglie e, soprattutto, un indirizzo culturale forte,
perché, a partire da loro, si immagini un utilizzo del trasporto
pubblico nel futuro non semplicemente legato al momento dello
studio, ma anche ai momenti dello spostamento all'interno del
territorio regionale. Per farlo dovremo creare le condizioni anche
di tipo economico-finanziario, oltre a quelle per l'utilizzo come
la semplicità di un biglietto unico. Dovremo creare posizioni
economiche di favore e al riguardo andranno promosse delle campagne
sostenute finanziariamente. Verso i giovani vorremmo rivolgerci già
dal prossimo periodo e dal prossimo autunno.
Infine, io credo che il grande tema di questo Piano e dei
prossimi mesi di trasporto saranno le scelte da fare
sull'Aosta/Pré-Saint-Didier e poi sulla
Pré-Saint-Didier/Courmayeur. Aosta/Pré-Saint-Didier/Courmayeur è il
tema definitivo di discussione. Mantenere l'infrastruttura per
mantenere il nostro servizio ferroviario sull'infrastruttura
nazionale vuol dire continuare a far sì che lo Stato e RFI
investano sull'infrastruttura. L'infrastruttura, così com'è, ha
bisogno di soldi per il carico assiale e, in futuro, avrà bisogno
di soldi per l'elettrificazione della linea, ancora prima di
parlare della Pré-Saint-Didier/Courmayeur.
L'ipotesi del tram-treno, che affascina e che pare essere una
buona soluzione per salire, anche in futuro, realizzando
l'infrastruttura Pré-Saint-Didier/Courmayeur, oggi sconta una norma
che ancora non pianifica e non dà regole certe per l'utilizzo del
tram-treno sull'infrastruttura nazionale e sul collegamento dei
trasporti. Queste cose andranno tenute in seria considerazione in
termini politici perché, se non ci saranno regole certe
sull'utilizzo del tram-treno, evidentemente bisognerà fare le
scelte che tutti dovremo avere ben chiare davanti. Andare poi a
gestirsi un'infrastruttura direttamente come Regione vorrà dire
assumersi la responsabilità sia degli investimenti che della
gestione. Rispetto a questo abbiamo ancora qualche mese per
approfondire. Con i tecnici dell'Assessorato abbiamo chiesto
approfondimenti alle autorità competenti in merito alle regole del
traffico ferroviario. A breve sarò, insieme ai dirigenti, a
lavorare anche su questo tema.
Le scelte politiche che faremo hanno bisogno di regole di tipo
normativo per essere sostenute, e sarà appunto il tema del prossimo
autunno, anche con l'approvazione del Piano regionale dei
trasporti. L'obiettivo di tutti noi è quello di vedere un trasporto
efficiente e affidabile, soprattutto un trasporto che utilizzi
energia pulita. Per poter fare questo abbiamo bisogno di risorse,
abbiamo bisogno che lo Stato e l'Europa si ricordino che anche
territori come i nostri non vanno messi in condizione di non poter
sviluppare e ammodernare le proprie infrastrutture, perché il
lavoro che viene fatto a monte è legato alla fase di valutazione
costi e benefici. I costi e i benefici non possono essere il valore
assoluto per fare gli investimenti pubblici. È chiaro che nelle
grandi città ogni metro di ferrovia realizzato porta con sé un
trasporto di migliaia e di milioni di persone. Nei piccoli
territori tutto questo non può avvenire, nella misura in cui siamo
un territorio con una minore popolazione e con un'estensione e una
complessità di realizzazione delle infrastrutture ben più
importanti.
Come lo si dice in Europa, lo si dice in Italia, e lo diciamo
anche a RFI e al Ministero: i nostri 80 milioni non possono essere
misurati esclusivamente in questo senso. I territori, quelli
turistici, quelli importanti per i collegamenti verso l'Europa e
verso le altre nazioni, vanno considerati nella globalità e
nell'importanza che possono dare i buoni investimenti, anche in
regioni montane come la nostra.
Ieri il collega Marquis l'ha ricordato nel suo intervento:
stiamo cercando di collaborare fortemente anche all'interno del
Comitato delle Regioni. Per fare degli investimenti che mettano la
nostra Regione in condizioni di migliorare la propria strategia sui
trasporti e sulla viabilità abbiamo bisogno di un lavoro di rete,
abbiamo pure bisogno del sostegno politico di movimenti che oggi
hanno un ruolo importante a livello nazionale, al di là della loro
presenza, qui. Io credo che l'interesse di tutti sia quello di
lavorare per i valdostani, per il trasporto pubblico valdostano e
per i nostri cittadini.
Vi sollecito e vi chiedo di lavorare - nella misura in cui
avrete la forza di farlo - come LEGA Valle d'Aosta e come Movimento
5 Stelle per far sì che oggi anche questo periodo di Governo possa
essere un Governo che guardi alla Valle d'Aosta con attenzione.
Devo dire che questa attenzione c'è stata, nella prima fase. Da
qualche mese però non abbiamo risposte e questo, invece, sarebbe
utile. Ripeto: questo appello non lo faccio per il Governo
regionale, che non potrà vantarsi se non della sua attività, ma lo
faccio per la Valle d'Aosta e per i valdostani. Non si sviluppano
infrastrutture di tipo nazionale senza un rapporto con chi oggi
governa e con chi ha dei rapporti importanti. Speriamo che tutto
questo possa essere veramente oggetto di un lavoro collettivo del
Consiglio regionale e che sia un punto di partenza, pur avendo
tutti i limiti che ho citato in premessa. Non ci sono impegni
finanziari, quindi sulle finanze bisognerà fare un lavoro
importante per sostenere i progetti, le idee e la visione
politica.
Dalle ore 10:50 assume la presidenza il Vicepresidente Joël
Farcoz.
Farcoz (Président) -
La parole au collègue Aggravi
pour l'illustration. Vous avez la parole.
Aggravi (LEGA VDA) -
Volevo semplicemente chiedere una
breve sospensione per un confronto con l'Assessore proponente
dell'atto amministrativo.
Presidente -
Sospensione accordata.
La seduta è sospesa dalle ore 10:50 alle ore 11:37 e dalle
ore 11:37 riassume la presidenza la Presidente Emily Rini.
Rini (Presidente) -
Chiedo se qualcuno vuole spiegare
quanto deciso durante la pausa e la sospensione, visto che credo si
sia arrivati ad una sintesi di posizioni. Ha chiesto la parola il
collega Aggravi.
Aggravi (LEGA VDA) -
Chiediamo scusa per aver preso un
po' di tempo, ma era comunque necessario dopo il primo tentativo di
perfezionare il Programma, come richiesto dal collega Restano.
Abbiamo discusso tra noi in quanto proponenti degli ordini del
giorno, vale a dire il sottoscritto, il collega Restano e
l'Assessore competente, che ringrazio per la disponibilità.
Per quanto riguarda il primo ordine del giorno, ci saranno delle
modifiche che verranno rappresentate nel dettaglio dal collega
Restano. Per quanto riguarda l'ordine del giorno che avevo
presentato io, lo ritiro, contro presentazione di un emendamento
firmato dai gruppi LEGA, MOUV', dal collega Restano, dall'Assessore
e anche da lei, Presidente.
Presidente -
Ci sono altre richieste, colleghi? La
parola all'Assessore Bertschy.
Bertschy (AV) -
La pausa è servita soprattutto per andare
nei contenuti delle due richieste presentate: da un lato quella del
collega Restano, che chiede un percorso chiaro per arrivare poi
alla scelta definitiva rispetto all'ipotesi di trasporto, in
particolare per la tratta Aosta/Courmayeur. È chiaro che è un
lavoro che va fatto nei prossimi mesi e che stiamo facendo
nell'approfondimento del Piano regionale dei trasporti. Come
abbiamo detto, è legato anche alle normative di riferimento. Per
avere uno scenario il più ampio possibile, dobbiamo anche essere
sicuri che tutti gli scenari siano perseguibili e che non limitino
le possibilità di scelta.
Per venire invece all'emendamento, questo rinforza l'azione e
anche l'invito politico rivolto a tutti. È un programma che dà una
visione di strategia, però ha bisogno di supporti finanziari. Ci è
stato richiesto di emendare il documento aggiungendo che, oltre a
tutte le risorse che potremmo ricercare nell'ambito pubblico, si
dovrà anche verificare la possibilità di utilizzare risorse
complementari attraverso varie forme di finanziamento che possono
anche vedere coinvolte
partnership
di tipo privato,
soprattutto per alcune parti del progetto. Evidentemente è un tema
aperto e, per raggiungere questi obiettivi, abbiamo bisogno di
esplorare qualsiasi possibilità che ci permetta di sostenerli.
Presidente -
La parola al collega Restano.
Restano (GM) -
Chiedo se devo procedere all'illustrazione
dell'ordine del giorno o se va fatta più tardi... bene.
Come hanno ben detto l'Assessore e il collega Aggravi, abbiamo
investito questo periodo di tempo per affinare la nostra proposta e
concordare con la maggioranza un'impegnativa. Come è già stato
anticipato, il legame fra il Piano regionale di trasporti e il
Programma strategico è molto stretto. Ho già avuto modo di dirlo in
fase di questione pregiudiziale: il Piano regionale dei trasporti
guarda il trasporto pubblico e privato a 360 gradi e detta, nel
dettaglio, gli indirizzi che in questo caso si dovrebbero dare al
trasporto su ferro in Valle d'Aosta, quindi va ad indicare le
prospettive future.
Con la legge regionale n. 22 del 2016 si è voluti entrare un po'
più nel dettaglio attraverso questo strumento che è il Programma
strategico degli interventi e, quindi, delegare a questo Programma
strategico proprio le scelte definitive.
Quello che noi abbiamo visto all'interno del Programma
strategico è proprio l'assenza di alcune scelte; scelte che saranno
determinanti per il futuro della Valle d'Aosta, soprattutto nella
parte riguardante l'Aosta/Pré-Saint-Didier/Courmayeur. Noi avevamo
delegato queste scelte ad un approfondimento proprio sul Piano
regionale di trasporti, che è arrivato e non è ancora stato
approvato. Anche queste ulteriori scelte, soprattutto in merito
alla Pré-Saint-Didier/Courmayeur, non le abbiamo ancora votate e
abbiamo avuto modo di leggere la bozza.
Quanto abbiamo concordato, in linea con il cronoprogramma del
Governo attuale, è di indicare, entro la data del 30 ottobre 2019 -
nell'attuazione del Programma strategico -, la scelta politica su
quale sia la soluzione migliore per il moderno sistema di trasporto
pubblico su rotaia per collegare Aosta a Courmayeur, di riportare
questa scelta all'esame della Commissione e, poi, al voto in Aula.
In buona sostanza, quando ci sarà questa scelta, si andrà ad
emendare il Programma strategico. Questo permette alla maggioranza
di votare oggi il Piano strategico, ma permette altresì ai
proponenti dell'ordine del giorno di andare a valutare
ulteriormente questo documento e, approfondendo l'argomento, andare
a dire nel dettaglio quale sarà la soluzione per il futuro.
Mi permetto di sottolineare che, ad oggi, siamo ancora alla
valutazione se aumentare il carico assiale o meno, il che vuol dire
una scelta importante. Se vi ricordate, in quest'Aula inizialmente
era stato proposto: "Riapriamo immediatamente
l'Aosta/Pré-Saint-Didier, spendiamo 15 milioni di euro e viaggiamo
con i vecchi treni", cosa che cozza un po' con la scelta
carbon
free
che abbiamo fatto poco tempo fa, perché forse i vecchi
treni inquinano più dello stabilimento Cogne.
Collega Assessore all'ambiente, al di là della battuta, questa è
la scelta importante che dobbiamo fare: dobbiamo decidere dove
investire i nostri soldi e in quale maniera; se vale la pena
aumentare il carico assiale; se si farà il tram-treno; qual è la
soluzione migliore per la Pré-Saint-Didier/Courmayeur. Queste
scelte determineranno scelte importanti per la città di Aosta, per
l'attraversamento a raso proposto dell'architetto Fubini, per lo
sviluppo della famosa area F8 della città di Aosta. Sono
consequenziali ed è solamente per questo motivo che avevamo
proposto la questione pregiudiziale: per permettere di decidere
serenamente, senza essere assillati dal cronoprogramma. Non è stato
così, però siamo ugualmente soddisfatti, perché siamo riusciti,
tutti insieme, a fare una scelta che ci permette, nei prossimi
mesi, di dare la giusta linea di indirizzo. Questo periodo di tempo
potrà essere speso anche per fare alcune correzioni formali, come
abbiamo condiviso con l'Assessore.
Tutti i riferimenti - che sul Programma strategico sono ben
14-15 - al Piano regionale dei trasporti devono essere modificati.
Alcuni erano delle affermazioni ma, non avendo ancora approvato
l'atto, si tratta quantomeno di una questione di opportunità e di
andare a modificare alcune date che oramai sono passate, quindi di
sistemare il tutto, al di là dell'approvazione odierna.
Presidente -
Ci sono altre richieste? Chiudiamo la
discussione generale. La parola alla collega Minelli.
Minelli (RC-AC) -
Vorrei introdurre il mio intervento
facendo un riferimento "storico" dell'origine di questo
provvedimento che oggi votiamo.
Nel dicembre del 2015 era stata decisa la sospensione del
servizio sulla ferrovia Aosta/Pré-Saint-Didier. Era stata quella la
goccia che per molti cittadini aveva fatto traboccare il vaso e che
aveva scatenato una reazione degli stessi contro il progressivo
degrado del ruolo di tutta la ferrovia nella nostra Regione. Si è
costituito il Comitato "La Valle d'Aosta Riparte", di cui ho fatto
parte fin dalla sua iniziale costituzione: è un comitato di
cittadini che ha elaborato una proposta di legge di iniziativa
popolare, che ha raccolto oltre 7.000 firme per un referendum
propositivo e che, proprio in questo modo, è riuscito ad ottenere
l'approvazione della proposta di legge che poi è diventata la legge
regionale del 25 novembre 2016, n. 22.
Il Programma strategico di interventi per la ferrovia di cui
oggi discutiamo è previsto proprio da quella legge, la legge n. 22
del 2016, e non dal Piano regionale dei trasporti che aspettiamo da
22 anni. Ai sensi di quella legge, il Programma doveva essere
approvato entro giugno 2017, quindi arriva in Consiglio oggi, con
due anni di colpevole ritardo.
Il compito del Programma strategico è di indicare come
realizzare i principali punti previsti da questa legge e che sono
(lo ha già evidenziato l'Assessore nel suo intervento, ma li
ripeto): l'elettrificazione della tratta Ivrea/Aosta; la
velocizzazione del collegamento Aosta/Ivrea/Torino; la riapertura
dell'Aosta/Pré-Saint-Didier e la prosecuzione delle rotaie fino a
Courmayeur. Li vorrei brevemente illustrare.
Il primo punto riguarda l'elettrificazione della tratta
Ivrea/Aosta. Il Programma strategico che va oggi all'esame del
Consiglio conferma la scelta dell'elettrificazione, che fino a
cinque anni fa non era per nulla scontata. È previsto che, a breve,
Rete Ferroviaria Italiana affidi la progettazione definitiva e che
in cinque anni, massimo sette, l'opera sia ultimata. Abbiamo
presentato in questo senso un emendamento che abbassa la prima
bozza che parlava di otto-dieci anni perché, a nostro avviso, è un
arco temporale corretto. Ricordo che questo emendamento è stato
approvato in Commissione all'unanimità, segno che questa è
un'esigenza sentita e ritenuta importante da tutti.
L'elettrificazione è un obiettivo fondamentale per la ferrovia
valdostana: per la funzionalità della linea, perché ci adeguiamo
finalmente agli
standard
nazionali e avremo la possibilità
di utilizzare tutti i treni; per la velocità, perché si elimina per
sempre, e per tutti i treni, la rottura di carico ad Ivrea; per
l'ambiente, perché si passa ad una trazione elettrica che utilizza
un'energia non inquinante e prodotta in
loco
. Questo è un
passo avanti essenziale per la mobilità sostenibile, su cui stiamo
varando, in Commissione, un testo di legge.
Il secondo è relativo alla velocizzazione della tratta
Aosta/Bassa Valle/Ivrea/Torino. Il Programma prevede una serie di
interventi: l'ottimizzazione delle geometrie di binario; la
rettifica di alcune curve; gli incroci dinamici nelle stazioni;
l'elevazione a rango C della tratta Aosta/Ivrea, cosa che
consentirà una maggiore velocità. Interventi che, insieme
all'elettrificazione e al superamento definitivo di questa rottura
di carico, consentiranno di arrivare a Torino Porta Susa in 1 ora e
30 minuti contro le 2 ore attuali. È un obiettivo importante,
sicuramente forte, ma è realistico, e sarà un grande beneficio per
tutti i pendolari interni alla nostra Regione.
Si prevede poi nel Programma la riapertura della tratta
Aosta/Pré-Saint-Didier realizzando, a cura e a spese di Rete
Ferroviaria Italiana, la manutenzione straordinaria che era stata
bloccata nel 2015 - come dicevo in apertura - e inserendo la
ripresa del servizio in quello che per noi è un grande progetto
della prosecuzione dei binari fino ai piedi del Monte Bianco. Il
Programma strategico recepisce infatti - poi bisognerà
approfondire, come è stato detto, la definitiva scelta politica -
le conclusioni dello studio preliminare della società TPS sul
collegamento con Pré-Saint-Didier e prevede, fra le opzioni, quella
innovativa del tram-treno, di questo veicolo versatile che sulla
tratta Aosta/Pré-Saint-Didier viaggerebbe in modalità ferroviaria
usando l'attuale infrastruttura e che poi, nella tratta fra
Pré-Saint-Didier e Courmayeur, viaggerebbe in modalità tranviaria.
Questo è sicuramente un progetto ambizioso, che andrà valutato, di
grande rilevanza per la mobilità sostenibile locale e, per noi,
anche una carta da giocare come fruizione e attrazione
turistica.
Come abbiamo sentito anche in Commissione, nel lungo,
lunghissimo percorso di redazione del Programma, ci sono stati
ripetuti incontri tra l'Assessorato - che ha costituito un tavolo -
e il comitato che ha raccolto le firme, un comitato che raggruppa
22 associazioni, sindacati, partiti e singoli cittadini. È stato
quindi un percorso condiviso, un metodo che non può che essere
apprezzato - io ritengo - e che immagino e spero porterà anche ad
un voto di condivisione del testo in quest'Aula.
Il Programma, come è previsto dalla legge, riguarda un arco
temporale di dieci anni e prevede degli interventi validi che noi
condividiamo. Riteniamo positivo anche lo sforzo per individuare
tre fasi di distribuzione degli interventi, come descritto nelle
tre tabelle allegate al testo del Programma strategico.
La questione dei soldi. In passato quante volte si è detto, in
questo Consiglio: "Certo, sarebbe opportuno elettrificare e
velocizzare, ma non ci sono i soldi, la Regione non ha i soldi"? In
effetti gli interventi previsti dal Programma strategico sono
costosi, ma vi racconto anche una storia. Nel 2017, quando il
Comitato "La Valle d'Aosta Riparte" ha iniziato ad operare con gli
Assessori e con la Giunta regionale, che per l'appunto diceva che
sarebbe stato bello elettrificare l'Aosta/Ivrea e riaprire
l'Aosta/Pré-Saint-Didier, non c'erano i soldi. A fine gennaio, al
primo incontro fra il Comitato e RFI, si è appreso che RFI era
disposta a fare i lavori di elettrificazione e le manutenzioni per
riaprire l'Aosta/Pré-Saint-Didier senza chiedere un euro alla
Regione, semplicemente perché quelle erano e sono opere che fanno
parte dei compiti istituzionali di RFI e sono finanziati dal
contratto di programma che c'è tra Rete Ferroviaria Italiana e il
Ministero dei trasporti. Ovviamente poi le cose cambiano, sono
passati due anni. I soldi comunque ci sono e bisogna andarli a
cercare. Però, ancora prima di andare a trovare i soldi, bisogna
avere delle idee, dei progetti e della volontà politica, che in
passato è mancata e che noi speriamo oggi emerga con forza e
compattezza da questo Consiglio regionale.
Oggi possiamo però prendere atto, in quest'Aula, che da parte di
chi ci ha lavorato assiduamente e con una certa volontà - perché è
questa che ci voleva - c'è un atteggiamento nuovo, qualcosa di
nuovo.
Io sono rimasta un po' stupita dal fatto che ci sia chi in
Commissione ha approvato il Piano strategico - mi riferisco in
particolare al collega Restano, il quale, dopo aver chiesto una
settimana in più per esaminarlo e fare le dovute osservazioni, non
ha poi trasmesso tali osservazioni in Commissione, ma sono arrivate
oggi -, e oggi manifesti delle perplessità o faccia valutazioni
diverse, anche perché, come lo stesso collega Restano mi ha
ricordato in riunione di Commissione, il testo definitivo che
arriva oggi sostanzialmente non è molto diverso da quello che era
in discussione nel momento in cui c'era un'altra maggioranza, un
altro Governo, e non è molto dissimile da quello che ho presentato,
a nome del mio gruppo, lo scorso anno.
Sono poi un po' colpita dal fatto che, con tutto il tempo che
c'è stato a disposizione - qualcuno era in questo Consiglio ben
prima di me, e di Programma strategico si è iniziato a parlare
subito dopo l'approvazione della legge approvata nel novembre 2016,
quindi si è iniziato a parlarne nel 2017 -, si debba ancora
approfondire. Si può sempre approfondire, certo, si può sempre
migliorare, però a un certo punto bisogna anche prendere delle
decisioni! A mio avviso le decisioni potevano essere prese già
parecchio tempo fa: potevano essere prese a giugno 2017, ma
potevano essere prese anche a settembre 2018. Ma non importa, ora
finalmente ci siamo. Mi sembra che questo sia ciò che è
importante.
Oggi votiamo questo provvedimento che è frutto di un lavoro
partecipato e, soprattutto, è un provvedimento che i cittadini
valdostani aspettano da molto tempo. Vi ricordo che quelle firme
sono state raccolte in un arco di tempo molto limitato e sono oltre
7.000. Non mi sembra poco per quel che riguarda una richiesta di
questo genere!
Io personalmente, come altri qui dentro, ho partecipato alla
raccolta delle firme e vi posso assicurare che in questi più di tre
anni, ormai, moltissime persone si sono chieste: "Ma come? A
novembre del 2016 è stata approvata una legge per la quale ci si
era impegnati e poi non ne abbiamo quasi più saputo niente fino a
quest'anno!". Ecco, io ritengo che il Programma strategico degli
interventi, che deve essere votato oggi in Consiglio, sia un
provvedimento di cui questa Regione ha bisogno; al di là di tutti
quelli che possono essere gli accordi, le maggioranze o le
minoranze, è un provvedimento utile per la comunità valdostana. La
comunità valdostana ha bisogno di questo e di altri provvedimenti
che vadano nella direzione dei suoi interessi. È per questo che noi
oggi siamo particolarmente soddisfatti e orgogliosi di votare
questo Programma.
Dalle ore 11:55 assume la presidenza il Vicepresidente
Distort.
Distort (Presidente) -
Ricordo che siamo in fase di
discussione generale, se qualcuno vuole prendere la parola. In
assenza di richieste, chiudo la discussione generale. Si apre la
possibilità di intervento e di replica da parte del Governo.
Signori, vi chiedo di essere un po' più tempestivi nel
richiedere l'intervento. La parola alla collega Pulz.
Pulz (ADU VDA) -
Vorrei dire che questo Programma
strategico degli interventi che oggi arriva in Consiglio a noi
sembra decisamente migliore del poco che c'è stato per troppi anni,
quando il favore era purtroppo accordato al trasporto su gomma e
con auto privata (parlo ancora degli anni d'oro dei buoni benzina,
che chi, come me, "carampana", ricorda molto bene). Questo ci
sembra un buon piano, soprattutto perché - come ricordava la
collega poco fa - il Comitato "La Valle d'Aosta Riparte", che
riuniva, com'è stato detto, varie associazioni e organizzazioni, è
stato ascoltato. Possiamo quindi dire che questa legge regionale
del 2016 è nata veramente su iniziativa popolare con tanto di
raccolta di firme. Quest'aspetto ci piace moltissimo. Per fortuna
poi la legge è stata approvata all'unanimità, probabilmente anche
per quel sacro terrore del referendum popolare che si è diffuso tra
i politici all'indomani dell'esito del referendum sul
pirogassificatore, perché in quest'Aula quando si sente parlare di
referendum viene l'itterizia quasi a tutti.
È vero che questo Programma strategico di interventi, che è
volto a individuare azioni specifiche, avrebbe dovuto essere
presentato dopo sei mesi, e sono passati più di due anni. Forse
appunto perché, una volta scongiurato il pericolo del referendum,
ci si è seduti un attimo e non si è più ravvisata la necessità di
prendere un treno più veloce. Nel frattempo è andato avanti anche
il Piano regionale dei trasporti, che forse avremmo potuto
aspettare a questo punto per inserirvi pure il discorso ferrovia,
tanto arriva anche quello in ritardo, se non ho calcolato male, di
circa vent'anni. In fondo prima o poi le buone idee si realizzano
in Valle d'Aosta, basta non avere troppa fretta!
Vi dico tra parentesi che quando lavoravo a scuola avevo la
sensazione che le innovazioni procedessero troppo lentamente,
invece nel mondo della politica ho capito che bisogna proprio
sedersi sulla riva del fiume e aspettare... non il cadavere, come
si suol dire, ma che l'acqua scorra, meditando sul senso
dell'esistere, un po' come faceva Siddhartha. Comunque adesso è
stata data un'accelerata al tutto, un'accelerata di turbo, se mi
permettete, che sa un po' di marmitta bruciata, e ti viene da
chiedere come mai è stato tutto accelerato così in fretta. Non
importa, noi badiamo al sodo.
Come ha detto la collega, la Valle d'Aosta ha bisogno di questo
Programma, ha bisogno del Piano dei trasporti, e finalmente sembra
che si vogliano affrontare i problemi che fanno ancora della Valle
d'Aosta una sede distaccata del Far West proprio per la sua
difficile raggiungibilità, alla faccia della vocazione turistica
della nostra bella Regione di cui ci vantiamo, vocazione che
invece, proprio quella, potrebbe costituire la chiave di volta per
valorizzare, per esempio come si fa in molte parti d'Europa, le
belle stazioni storiche e le linee che da molti sono considerate
rami secchi del sistema dei trasporti, come appunto la suggestiva
oltreché utile tratta Aosta/Pré-Saint-Didier di cui, sempre da
"carampana" quale sono, ho molta nostalgia.
È comunque valsa la pena forse aspettare con tanta pazienza,
sicuramente troppa, questi esiti, perché ora il Piano che abbiamo
di fronte sembra realistico, quindi forse anche realizzabile,
soddisfacente da tanti punti di vista, con proposte sicuramente
ottime, come per esempio il biglietto unico che toglierà un po' di
stress ai viaggiatori. Sicuramente sarà necessario potenziare le
strutture tecniche regionali, potenziare l'Assessorato, credo con
personale interno preparato, in modo da poter realizzare veramente
tutti insieme una Valle d'Aosta davvero - e non solo sulla carta -
carbon free
.
Adesso noi voteremo chiaramente a favore del Piano e ci
auguriamo che ci sia l'impegno di tutti i soggetti per accelerare
davvero, per recuperare questo
temps perdu
e per favorire
veramente il cambiamento, per sostenere il miglioramento dei
sistemi di trasporto pubblico al punto tale che magari un giorno
verrà preferito al trasporto privato, con le buone idee come il
sistema dei parcheggi di interscambio, le limitazioni della
circolazione nei centri storici, il favore per il
car
sharing
e la mobilità elettrica. In chiusura vi confesso che ho
accolto le sollecitazioni del progetto del Comune di Charvensod che
subito mi aveva lasciata un po' scettica, "
Boudza-tè
", e
finalmente ho avuto modo anche di provare la bicicletta elettrica
con grande entusiasmo, anche se non so se l'adotterò come mezzo per
venire tutti i giorni a Palazzo.
Presidente -
Siamo in discussione generale. Ha chiesto la
parola il collega Aggravi.
Aggravi (LEGA VDA) -
Vicepresidente, vorrei soltanto fare
una precisazione. Per velocizzare i tempi, intenderei anticipare
l'intervento di presentazione dell'emendamento eventualmente per
favorire la discussione generale, se l'Aula è d'accordo. Non vado
quindi ad intervenire sulla discussione generale, ma semplicemente
per esporre l'emendamento.
Presidente -
La parola al collega Aggravi per la
presentazione dell'emendamento.
Aggravi (LEGA VDA) -
Ringrazio ancora l'Assessore, il
collega Restano, gli altri colleghi e anche il Presidente, che
erano presenti quando abbiamo concertato quest'emendamento.
L'emendamento vuole semplicemente aggiungere un paragrafo,
un'opzione ulteriore relativa alle fonti di finanziamento. Leggendo
il Programma strategico ci si accorge che - come anche l'Assessore
ha esplicitato nella sua presentazione - ci sono dei dubbi o
comunque delle incertezze sul reperimento di risorse soprattutto di
natura nazionale, quindi del proprio Governo centrale, risorse
provenienti dall'Europa. L'unica certezza che abbiamo - ahimè,
direi - è che purtroppo sul bilancio regionale delle risorse
adeguate per portare avanti anche solo uno dei progetti
identificati oggi all'interno del Piano sono molto poche e sono
pochine.
A fronte di questo, anche in un'ottica valutativa - e questo lo
specifico anche perché, come giustamente si ricorda, ci sono tratte
che sono di competenza esclusivamente nazionale -,
quest'emendamento propone di andare ad aggiungere un paragrafo a
pagina 32 del Programma, successivamente al paragrafo "Risorse del
bilancio regionale", denominato "Forme complementari di
finanziamento". Do lettura del corpo del paragrafo: "
A fronte
delle attuali incertezze relative al reperimento delle necessarie
risorse finanziarie sia di provenienza europea o nazionale che di
fronte alle contingenti ristrettezze del bilancio regionale sarà
opportuno valutare caso per caso il ricorso a forme di
finanziamento complementari al canale tipico della finanza
pubblica. In particolare, sarà opportuno valutare la percorribilità
giuridica e la relativa sostenibilità economico-finanziaria, con
ottica di lungo periodo, di forme di reperimento delle risorse
complementari quali: forme tipiche di finanza di progetto
(collegate all'affidamento successivo in concessione della gestione
dell'infrastruttura); accordi di partnership pubblico-privato;
emissione di Buoni Ordinari Regionali; ricorso al mercato dei
capitali, sia in termini partecipativi che di natura
obbligazionaria
".
L'obiettivo è appunto quello di definire forme di finanziamento
complementari rispetto a quelle già identificate per riuscire
finalmente, magari, a portare a termine uno dei progetti, anche per
evitare e dare concretezza a quello che potrebbe rischiare di
essere un libro dei sogni.
Presidente -
La discussione generale prosegue anche in
merito all'emendamento esposto. Ha chiesto la parola la collega
Morelli.
Morelli (AV) -
Per portare a compimento scelte
strategiche importanti per la comunità non basta la volontà
politica, neanche espressa in modo unanime, com'è stato per la
legge regionale n. 22 del 2016 che questo Consiglio aveva sostenuto
in modo corale. Da quella legge discende l'atto amministrativo che
ci accingiamo a votare oggi. Ciò che è ugualmente importante è che
vi sia continuità di azione e stabilità di Governo, ed è quello che
è mancato in questi due anni. All'interno di quest'Aula credo che
siamo in tanti a dovercene assumere, in misura più o meno
importante, la responsabilità. Così si spiega in parte il fatto
che, nonostante alle spalle ci fosse un voto unanime della legge di
riferimento, ci siano voluti due anni per giungere alla votazione
del Programma strategico. Dico che si spiega in parte perché, ad
onor del vero, bisogna riconoscere che la previsione della legge
che attribuiva solo sei mesi - 180 giorni, per l'esattezza - alla
Giunta per la presentazione del Programma strategico al Consiglio
regionale era francamente poco realistica e poco congrua. Questo
programma, che contiene una serie di punti e di azioni precise, ha
richiesto infatti interlocuzioni, approfondimenti tecnici con
partner
che risaputamente non sono di facile approccio.
Rimane però il fatto che l'instabilità politica non ha aiutato e di
questo credo vada tenuto conto.
Dobbiamo altresì riconoscere però che in questi due anni la
volontà politica dei diversi Governi non è venuta meno. Ci sono
stati forse periodi un po' più intensi e altri un po' meno, ma
comunque c'è stata continuità in questa direzione - credo che
questo vada riconosciuto anche al collega Restano -, perché vi era
la consapevolezza diffusa che questa sia una questione importante,
prioritaria, determinante per la nostra comunità, e poi vi era la
consapevolezza che alla base di quest'atto vi era una precisa
indicazione dei cittadini valdostani.
Lo ha già ricordato la collega Minelli: questa legge discende da
una legge di iniziativa popolare che è stata sostenuta da oltre
7.000 firme raccolte anche in breve tempo. In tanti in quest'Aula
abbiamo affiancato il Comitato "La Valle d'Aosta Riparte" anche
proprio nella raccolta delle firme, abbiamo avuto modo di parlare
con la gente, e quindi sappiamo bene quale spinta popolare ci fosse
dietro questa legge, perché tanta e tale era la convinzione diffusa
tra i valdostani che al problema del trasporto ferroviario fosse
necessario dare soluzioni adeguate in tempi rapidi.
Lo diceva giustamente l'Assessore nella sua illustrazione:
questo non è un punto d'arrivo, è un punto di partenza, una
stazione di partenza speriamo verso destinazioni e obiettivi che
sono ben esplicitati nel Programma e che discendono da due principi
strategicamente importanti. Il primo è contenuto nella legge del
2016, ed è che l'asse dei trasporti nel fondovalle è
prioritariamente affidato alla modalità ferroviaria che deve essere
coordinata e integrata con un servizio di trasporto su gomma nelle
vallate, nei centri urbani e nelle località laterali, e che a
questa intermodalità deve essere anche affiancata un'integrazione
tariffaria, mentre il secondo punto discende da necessità direi
ugualmente stringenti, quelle ambientali ed energetiche che si
stanno compiendo in questi anni nella nostra Regione per puntare a
una modalità di trasporto sempre più basata sulla trazione
elettrica.
È tutto bello, interessante, stimolante, ma c'è un dettaglio - e
non è un piccolo dettaglio -, che è quello delle risorse per poter
fare tutto questo, per poter dare corpo ai sogni della politica: le
risorse al momento sono da definire. Possono essere di provenienza
e fonte diversa e quindi ben venga anche l'emendamento integrativo
proposto dal collega Aggravi che propone giustamente anche
possibilità di finanziamento complementari.
Vi è poi un altro punto importante da discutere. Mi sia concesso
un piccolo passaggio personale: in questi undici anni di permanenza
in Consiglio regionale io ho toccato spesso il tema del destino,
del futuro dell'Aosta/Pré-Saint-Didier. È bene che si voglia
approfondire in tempi brevi andando a definire scelte che
auspichiamo possano essere all'avanguardia, sostenibili
ambientalmente, interessanti sia dal punto di vista del trasporto
locale che per una finalità turistica. Possono aprirsi scenari
interessanti - lo ha detto anche il collega Restano poc'anzi - dal
punto di vista trasportistico, ma anche dal punto di vista
urbanistico per la nostra Regione. Non limitiamoci però alla
semplice riapertura, sicuramente non con i mezzi che venivano
utilizzati in precedenza, perché di sostenibilità ambientale in
quel caso veramente non si potrebbe parlare. Portiamo avanti in
modo corale questi progetti mettendoci ognuno del suo, quanto può
metterci, perché effettivamente questo può segnare una svolta
importante per il futuro della nostra Regione.
Presidente -
Ha chiesto la parola il collega Lucianaz.
Prego.
Lucianaz (LEGA VDA) -
Due parole, sarò veloce anch'io. In
Commissione mi ero permesso di avanzare qualche dubbio, in
particolare sul fatto che di un investimento così importante - si
parla di circa 300 milioni - non abbiamo assolutamente idea chi
sarà il finanziatore, in quanto qui nello schemino trovo, come
possibili fonti di finanziamento: lo Stato, RFI, la Regione, forse
anche l'Europa, però di concreto al momento c'è poco, per avere
comunque poi una rete ferroviaria che si limita, come sempre, a una
sola rotaia, con le gallerie del 1800 e qualcosa, e comunque con
passaggi a livello su cui io ho insistito un pochino, perché
comunque i passaggi a livello sono utilizzati parecchio. Abbiamo il
sottopasso, qua al Voison, che rimane quello di 100 anni fa, con le
difficoltà del traffico stradale per chi non è abituato a fare la
manovra (pensiamo ai bilici o ai pullman). Visto che è un Piano che
sogna direi quasi a occhi aperti, per me si potrebbe sicuramente
ancora migliorare.
Stesso discorso per l'estero: non ci abbiamo pensato. Io sono
convinto che si potrebbe anche guardare un pochino fuori
dall'Italia, avere una visione un po' meno centripeta siccome ci
sono progetti di oltre 100 anni fa già a buon punto, che
proponevano collegamenti sia con Bourg-Saint-Maurice, sia con Le
Fayet o con Saint-Gervais. Si potrebbe comunque ipotizzarli in un
Piano strategico o almeno prevederne lo studio.
Termino sul fatto dell'Aosta/Pré-Saint-Didier. Io non ho ben
capito in questo Piano strategico se si vuole rivedere o no il
carico assiale, mi sembra che tutte le opzioni siano ancora valide.
Non so se questo - in patois - "
tran tran
" venga poi
realizzato effettivamente o se si opta ancora per la linea del
treno. Ben vengano quindi altri approfondimenti.
Presidente -
Siamo ancora in discussione generale.
Colleghi vi prego di chiedere la parola nel caso vogliate
intervenire. Ha chiesto la parola il collega Marquis.
Marquis (SA) -
Credo che oggi sia un momento importante,
perché siamo riusciti a portare all'attenzione dell'Aula un tema
sul quale si è lavorato per parecchio tempo, il tema del Piano
strategico dei trasporti, e si è anche riusciti a mediare - credo -
tra le forze politiche per arrivare ad una condivisione perlomeno
di approccio su una questione che appartiene alla Valle d'Aosta,
non appartiene a nessuno di specifico come componente o come forza,
ma è un tema comune di grande interesse per i cittadini
valdostani.
Il tema del trasporto ferroviario è estremamente difficile da
affrontare e io credo che non è che nel tempo chi è venuto prima di
noi abbia sottovalutato l'argomento o l'abbia volutamente tenuto
nei cassetti. È un tema al quale la politica deve essere in grado
di offrire delle soluzioni, individuare delle strategie e
individuare degli obiettivi da perseguire, ma poi occorre anche
individuare la strada per poter raggiungere questi obiettivi. Mai
come oggi il tema del trasporto su ferrovia è stato un tema
à la
une
, perché è un tema che interessa sostanzialmente tutta
l'Europa. Ieri partecipavo al Comitato delle Regioni dove è
avvenuto un dibattito proprio su questo argomento e ci si
interrogava sulla potenzialità della ferrovia nella partecipazione
alle grandi sfide che sta vivendo l'Unione europea in questo
momento, sfide che possono toccare gli aspetti ambientali,
socio-economici, della competitività e della coesione
territoriale.
Posso assicurare che le parole che ho sentito questa mattina in
Aula, dove ci si è pronunciati con preoccupazione sulla situazione
della Valle d'Aosta, descrivono un problema che ho sentito anche
ieri e che è comune a tante realtà europee, perché in questi anni
ci si è concentrati sull'attenzione nel creare la spina dorsale, la
colonna vertebrale delle direttrici europee su ferro, però c'è
tutto un lavoro ancora da fare di capillarizzazione del servizio e
soprattutto di collegarsi a queste reti. Mai come in questo periodo
sta aumentando la diseguaglianza sul territorio in funzione di dove
si è posizionati rispetto all'accessibilità. Le distanze sulle
cartine geografiche si misurano in centimetri e sulle direttrici
infrastrutturali in chilometri, ma sempre più spesso queste cartine
si allungano e si accorciano in funzione dei mezzi tecnologici che
ci sono per raggiungere delle realtà con cui si hanno relazioni
funzionali.
Oggi l'unità di misura è il tempo, quindi il tempo è in grado di
ridefinire gli aspetti di insediamento sul territorio a tutto
vantaggio dei grandi centri urbani. Oggi è possibile vivere a
Torino e andare a lavorare a Milano, è sostenibile, perché in
un'ora e 10 minuti di treno con un mezzo sostenibile si può fare
questa scelta di vita. Io sogno che un giorno sia possibile anche
abitare a Torino e venire a lavorare in Valle d'Aosta
quotidianamente, oppure dalla Valle d'Aosta poter andare tutti i
giorni a Torino in modo sostenibile, rispettando le tempistiche che
ci si attende da questo tipo di servizio, così come l'utilizzo di
una rete ferroviaria che sia attuale, innovativa, tecnologica e che
possa consentire anche lo sviluppo turistico della nostra
Regione.
Dicevo che questo è un importante strumento, a mio avviso,
quello del Piano strategico, che sostanzialmente recepisce tutte le
analisi fatte negli anni passati. Sono stati acquisiti degli studi
che sono stati messi a disposizione e nei quali sono state fatte,
in questa circostanza, delle valutazioni di sintesi per poter
confrontare degli scenari. Credo sia apprezzabile questo strumento,
perché sono individuati degli interventi sul breve, sul medio e sul
lungo periodo, ovvero in funzione della peculiarità della Valle
d'Aosta sono state individuate le possibilità che ci sono
attraverso interventi infrastrutturali, attraverso interventi che
interagiscono sulla modifica della trazione e del materiale
rotabile che può passare dalla trazione termica alla trazione
elettrica, attraverso l'introduzione di modelli organizzativi e di
tecnologie che consentono di ridurre il tempo di
percorribilità.
Io voglio sottolineare che al di là dell'aspetto ambientale, che
è un aspetto a cui tutti teniamo perché oggi bisogna cercare di
puntare alla transizione energetica e combattere i cambiamenti
climatici, c'è la forte necessità di dare dei servizi adeguati, sia
sotto il profilo qualitativo, ma anche sotto il profilo temporale.
Credo che sotto questo punto di vista dobbiamo spingerci avanti,
tenere l'asticella più alta possibile, perché se già oggi
progettiamo previsioni che sono meno competitive di quello che
altri vivono già in questa fase, credo che, tenuto conto che tali
investimenti sono di lunga durata, potremmo poi trovarci in
difficoltà future.
Ritengo altresì che sia molto importante - come ha detto il
collega Lucianaz, e questo l'ho ribadito anch'io ieri
nell'intervento dopo essermi confrontato con l'Assessore - che
occorre sognare e tenere l'asticella a livello adeguato. Cosa
significa questo? Significa che oggi la questione dei trasporti è
sempre più affrontata su scala sovralocale, quindi vuol dire che le
regioni si devono confrontare con le regioni confinanti. Poi quando
si è una regione transfrontaliera c'è un problema aggiuntivo,
perché bisogna porre la questione su scala nazionale poiché si
devono confrontare dei paesi di tipo diverso. I problemi
incrementano ancora quando si è una regione transfrontaliera di
montagna, perché arrivano ancora ulteriori difficoltà.
Io credo che sia comunque da sfruttare questo momento del cambio
di guida in Europa, perché presto ci sarà una rivisitazione del
libro bianco sui trasporti e sul regolamento delle reti
transnazionali. Ho notato che ci sono tutta una serie di
rappresentanti dei territori che non danno per scontato che tutto
quello che è stato disegnato in ambito di direttrici rimanga, ci
possono essere delle occasioni di rivisitazione che, a mio avviso,
devono essere evidenziate da tutti coloro che si trovano lungo una
direttrice di traffico internazionale. Per poter puntare alla
transizione energetica bisogna trasferire il più possibile il
traffico da gomma a ferro; quindi, a mio avviso, bisognerebbe
perlomeno che tutti i collegamenti internazionali siano garantiti a
livello di multimodalità, perché diversamente questo è un obiettivo
che non si può perseguire, soprattutto nelle regioni alpine e
soprattutto in una regione di montagna come la nostra, poiché i
numeri della ferrovia sarebbero sempre inferiori rispetto a quelli
che esercita a livello di attrattività il traffico su gomma.
Ovvero: per puntare alla transizione energetica bisognerebbe
contare su cambiamenti endogeni ed innovazioni tecnologiche che
avvengono sul sistema su gomma. Diversamente il problema
dell'inquinamento permarrebbe.
Credo quindi che, al di là di tutto, è utilissimo e fondamentale
essere quantomeno coesi dentro quest'Aula e poi provare a tutti i
livelli, senza rinunciare a priori, nonostante le difficoltà siano
altissime in questi ambiti e le probabilità di successo siano
piccole rispetto ai nostri
desiderata,
ad avere sotto questo
profilo un confronto strutturato con lo Stato, anche con l'Europa,
ma soprattutto con tutte le regioni alpine che hanno problematiche
come la nostra e che vivono le nostre difficoltà.
Ritengo quindi che questo non sia un libro dei sogni, ma
l'essersi dotati di uno strumento che consente di avviare dei
dialoghi attraverso il perseguimento di obiettivi sul breve, che
possono essere immediati, perché credo che tutta la parte di
razionalizzazione e di gestione degli orari attraverso
l'innovazione tecnologica si possa fare senza grossi investimenti.
È del tutto evidente che poi ci sono tutta una serie di iniziative
molto onerose, che devono essere definite anche in funzione poi dei
successivi approfondimenti progettuali; approfondimenti progettuali
che dovranno dare entità e chiarezza delle riserve necessarie, ma
si dovrà anche parallelamente trovare le fonti di finanziamento. Se
si vuole trasferire il traffico dalla gomma al ferro bisogna fare
grossi investimenti, investimenti che sicuramente non possono
essere valutati sotto il profilo della sostenibilità da parte del
pubblico, perché - lo sappiamo - hanno obiettivi che vanno a
soddisfare altre dimensioni. Pertanto bisogna avere il coraggio da
parte di tutti di crederci, perché bisogna trovare una sintesi a
livello diciamo sovraregionale, quindi dobbiamo avere la capacità
di condividere questi problemi anche con altri livelli di
governo.
Oggi si registra un primo passo, un passo importante che è un
punto di partenza serio e che ci pone, credo, nelle condizioni di
poter attivare un percorso intelligente e sostenibile per la nostra
Regione.
Dalle ore 12:28 riassume la presidenza la Presidente Emily
Rini
.
Rini (Presidente) -
Ci sono altre richieste, colleghi? La
parola al collega Barocco.
Barocco (UV) -
Parlare di ferrovia in questo momento
penso che necessiti, forse perché sono un amante della storia, di
un piccolo
souvenir
o di qualche ricordo anche storico.
Stiamo parlando di un'importante infrastruttura che - come qualcuno
ha già ricordato - è datata.
La legge che decretò la costruzione della nostra ferrovia risale
a quattro anni dopo l'Unità d'Italia, nel 1865, la n. 2279. Solo un
dato: la ferrovia arrivò ad Aosta nel 1885; vent'anni per
costruirla, e non c'erano i problemi degli appalti, la
compatibilità ambientale, e quindi penso che tutta una serie di
problematiche esistessero già allora, soprattutto che esistessero
altre problematiche. Un altro dato per inquadrare la difficoltà di
agire su questa importante infrastruttura è questo: nel 1915 passò
al Genio Ferrovieri che ne ebbe la responsabilità dell'esercizio
fino al 2001, quindi era un'arteria strategicamente importante per
la difesa dei confini nazionali (così ci ricordavano). Tutto questo
ha ingenerato ovviamente da parte della nostra Regione una serie di
problematiche per intervenire su questa importante infrastruttura e
per dire che parlare del passato è positivo; è stato ricordato in
quest'Aula: ritardi, dibattiti, coinvolgimenti popolari. Penso che
il mio partito, il mio movimento è stato organo di Governo e
senz'altro si poteva fare di più, però ritengo che guardare al
passato, se non per un inquadramento storico, non ci porti a grossi
risultati. Oggi bisogna guardare al futuro e questo Piano
strategico è un piano per il futuro.
Devo dire che ringrazio l'Assessore e i suoi dirigenti, perché
all'interno della Commissione abbiamo avuto il tempo necessario per
fare gli opportuni approfondimenti, anche con una certa coralità.
Io vedo pure con favore la sintesi che si è svolta oggi tra
maggioranza e opposizione per giungere alla presentazione di
emendamenti che vanno nel senso di migliorare questo Piano
strategico. La cosa che mi preoccupa - forse "preoccupa" è un
termine un po' esagerato - è che da oggi inizia il lavoro: oggi è
la giornata in cui abbiamo superato un traguardo, ma la corsa...
diciamo che ancora qualche salita da fare c'è. Anche l'emendamento
proposto dall'opposizione, là dove si dice che sui finanziamenti ci
sarà la necessità di verificare altri finanziamenti complementari,
lo vedo con favore. Devo dire che all'interno della Commissione la
Consigliera Spelgatti ha assicurato, per quanto di competenza, i
suoi rapporti romani per giungere e risolvere alcuni problemi di
finanziamento, quindi questo va ascritto nella positività di quella
collaborazione che su un tema così importante ci deve essere.
Non ritorno sul Piano, il Piano ha numerosi investimenti. Devo
dire che l'investimento che ci porterà fin da subito a cominciare a
percepire qualche risparmio in minuti è la scelta dei bimodali,
scelta probabilmente discussa e contestata, ma che comunque ci
porterà, fin dal loro esercizio, un risparmio sui 10 minuti tra
Chivasso e rotture di carico. Stamattina ho cercato di capire
meglio che cosa sono questi bimodali, perché qualche idea ce
l'avevo, ma ho voluto parlare con un dirigente dell'Assessorato. La
trazione del bimodale è elettrica, la parte
diesel
è un
generatore di corrente per il motore elettrico. Probabilmente voi
lo sapevate, però io ho voluto esserne sicuro e averne contezza.
Questo vuol dire che questa tipologia di treno potrà essere usata
anche una volta che sarà elettrificata la nostra linea.
Mi permetterete anche di dire alcune cose. Il materiale rotabile
e i nostri treni devono anche cercare di garantire una certa
comodità agli utenti. Mi viene in mente quando usavo la "littorina"
per andare a Milano, si chiamava così, che aveva tutta una serie di
innovazioni risalenti al Littorio e che quindi negli anni Ottanta
erano un po' datate. Queste littorine sono state il mezzo di
trasporto della nostra ferrovia per tanto tempo. I nuovi treni,
siano essi bimodali o elettrificati, permetteranno, oltre a
raggiungere in un orario decente la rete nazionale, anche una certa
comodità. Oggi l'alta velocità ha un successo perché, oltre a
raggiungere velocemente le nostre città, ci permette all'interno
del treno di lavorare e di fare cose utili.
Ancora una cosa. Tutto questo, l'impulso a una nuova importanza
del treno è data anche dall'evoluzione del concetto di mobilità dei
cambiamenti climatici. Alcuni decenni fa non c'era la stessa
sostenibilità e va ascritto a chi invece ce l'aveva di non aver mai
mollato, di avere sempre percepito questo come obiettivo. L'Italia
poi - apro e chiudo una parentesi - era il Paese dell'automobile,
basta dire quando l'Italia ha potuto avere una rete di alta
velocità di un certo tipo: ci ricordiamo che guardavamo con invidia
i cugini transalpini per il loro TGV. È da alcuni anni che, grazie
anche a scelte politiche di un certo tipo, abbiamo un'alta
velocità; è però da migliorare, perché un'alta velocità con dei
ritardi dai 10 ai 15 minuti non è così performante. Chi ha qualche
esperienza di Freccia rossa sa che questi sono i ritardi. Tutto
questo per dirvi che è un Piano strategico.
Torno al problema del traguardo. Dobbiamo trovare le risorse;
alcune ci sono, ci sono 36 milioni, però gli investimenti sono più
cospicui. Anche a me, come al Consigliere Lucianaz, piacerebbe
pensare in grande e guardare qualche collegamento verso l'Europa
attraverso il Gran San Bernardo o il Monte Bianco, allora lì sì che
gli investimenti sarebbero di un certo tipo. Nel Piano strategico
penso sia stato anche interessante capire come mai si è cercato di
rimanere su una linea praticamente monorotaia andando a migliorare
tutte le infrastrutture di corollario che permettono una gestione
della viabilità migliore senza pensare al raddoppio, perché il
raddoppio - ricordo l'orografia e il territorio della nostra
Regione - avrebbe comportato un uso ancora maggiore del nostro
territorio.
Quello che bisogna fare ora è cercare di mettere tutte le nostre
energie dal punto di vista politico per cercare di reperire questi
fondi. Su questo penso che anche i nostri rappresentanti a Roma
siano da coinvolgere e ci possano dare una mano e, da parte nostra,
continuare - come già lo chiedono anche gli ordini del giorno e gli
emendamenti proposti - a lavorare giorno per giorno affinché
finalmente la Valle d'Aosta, la nostra ferrovia esca da una
situazione di marginalità e diventi un'infrastruttura utile e
performante per tutti i valdostani, soprattutto per il nostro
trasporto pubblico.
Presidente -
Altri in discussione generale? Se non ci
sono altre richieste, chiudiamo la discussione. Qualcuno vuole
replicare? La parola all'Assessore Bertschy.
Bertschy (AV) -
Sì, una replica per modo di dire, nel
senso che vorrei dare continuità ai tanti interventi che si sono
succeduti in Aula e al pensiero che sta un po' emergendo.
L'evoluzione probabilmente anche socioculturale ci porta ad avere
tutti una maggiore attenzione rispetto al tema del trasporto, ai
temi ambientali, ma anche alla parola efficienza, affidabilità,
qualità dei servizi e qualità in generale di una comunità. Un po'
tutti voliamo alto ma, essendo persone di territorio, sappiamo e
dobbiamo saper tenere i piedi per terra. Non si può però far
politica e amministrazione senza definire delle strategie. Oggi si
arriva al momento di un confronto e di una strategia che, per sua
natura, sarà modificabile nel tempo, da verificare, da monitorare
ma anche da implementare, e con le strategie si costruiscono poi le
azioni amministrative per raggiungere gli obiettivi politici. Noi
abbiamo bisogno di una strategia in generale in materia di
trasporto, e di trasporto ferroviario ancora di più.
Serve avere progetti da inserire nella programmazione europea
2021/2027 e il programma strategico che vi abbiamo presentato, che
non porta solo più con sé qualche riga rispetto ai finanziamenti
europei, ma si esprime con due buone pagine, dove si passa da un
concetto che in passato era "siamo regione molto sviluppata e
quindi non sostenibile attraverso i finanziamenti europei che sono
legati a criteri differenti" a un concetto in cui, sì, è vero, è
così, però siamo anche una regione con dei servizi ferroviari
scadenti, di poca qualità, poco performanti. Per venire anche a
quello che diceva il collega Lucianaz, che credo sia una
provocazione positiva e costruttiva, è una regione che deve
guardare a un trasporto ferroviario che non finisce qui, perché
sennò continuiamo ad essere nel
cul de sac
, ma soprattutto
non riusciamo ad avere uno sbocco europeo attraverso il trasporto
ferroviario. Ci sono progetti del passato forse da recuperare, o
quantomeno da capire se possono essere di nuovo oggetto di
valutazioni. La nostra azione di strategia non si deve limitare ad
andare meglio e più puntuali a Torino, ma anche, visto che stiamo
costruendo delle visioni, a progetti diversi. Forse legato a questo
tema, che è già un tema molto alto, ci sta, prendiamoci ancora un
po' di tempo, ma è un tema sicuramente da approfondire ancora e da
portare sul tavolo della discussione politica.
La strategia ci serve quindi per lavorare in maniera ordinata
nei confronti del Governo, nei confronti di RFI, nei confronti
della Comunità europea, nei confronti dei
partner
politici
che abbiamo sollecitato maggiormente, direi, in quest'ultimo
periodo. In questi primi giorni di lavoro del nuovo Governo
regionale del Piemonte ho avuto modo di scambiare qualche
informazione con il nuovo Assessore Busi che si occuperà dei
trasporti e continueremo a farlo perché, al di là di tutto, siamo
regioni confinanti che hanno necessità di sostenere insieme i
programmi ed i progetti interregionali. Credo che dopo la pausa
estiva avremo modo di sostenere anche con la Regione Piemonte tutto
il lavoro che serve per sviluppare la strategia che stiamo mettendo
in campo. L'ordine dei programmi serve pertanto per lavorare bene
in amministrazione e per dare continuità alla nostra azione
politica.
Questa mattina c'è un'importante riunione, a Roma, alla quale
sta partecipando un nostro dirigente: lì si discute il contratto di
programma e, scambiando anche qualche informazione immediata, ci si
confronta con le mille difficoltà di tutte le Regioni, di tutte le
infrastrutture. Quello che possiamo fare è stare attenti, vigili e
fare azione politica e amministrativa, il che non vuol dire poi
riuscire a raggiungere i risultati. Se la spinta propulsiva non
parte dal nostro territorio, dalla nostra comunità, dal Consiglio
regionale e da tutte le istituzioni, difficilmente ci vengono a
cercare per finanziarci. Forse la differenza dal passato deve
essere questa volontà da parte di tutti di credere che il progetto
è importante, è vincente per i nostri cittadini, vincente per il
turismo e per l'immagine generale della Valle d'Aosta. Non direi
altro.
Io ringrazio per i contributi che ci sono stati prima. Devo
dirvi che in questi sei mesi il lavoro era pronto e ne abbiamo
fatto altrettanto, perché poi altrimenti i programmi non si
concludono. Nessuno deve mettere particolari firme sui progetti,
quello che interessa è che questi avanzino, al di là di chi
rappresenta ruoli di Governo o di Consiglio. Dobbiamo produrre
lavoro, cercare di mettere tutte le energie necessarie per farlo.
Devo dire che in questo senso ho trovato anche strutture tecniche
preparate, che forse - l'avete detto tutti - andrebbero rinforzate,
ma il tema trasversale di ogni Assessore è che avremo bisogno di
rinforzare tutte le strutture dirigenziali per potenziare la nostra
azione, è tema di organizzazione e del futuro.
Come tutti sono orgoglioso del fatto che comunque si arrivi a
questo punto di partenza. Qualche firma nel 2016 l'ho raccolta
anch'io, è un tema che mi sta caro e che stava caro al movimento
politico al quale appartengo: l'Union Valdôtaine Progressiste. Ci
siamo spesi e abbiamo sostenuto questi progetti, sostenuto una
legge. Siamo contenti di dare il nostro contributo a questo Piano
strategico, evidentemente siamo aperti al confronto con tutti per
portarlo avanti e per dargli forza, validità e sostegno. Ribadisco
che con questo strumento abbiamo le idee chiare su dove vogliamo
andare e dobbiamo ancora approfondire alcune cose per decidere dove
sviluppare i nostri investimenti. C'è necessità che tutti si
sentano parte del progetto e, se il progetto potrà finalmente
vedere uno sviluppo positivo, sarà merito di tutti, soprattutto
sarà merito di tutti coloro che l'avranno sostenuto nella Regione
Valle d'Aosta, nel Governo e nel Parlamento. Spero che la nostra
Deputata e il nostro Senatore si ricordino, anche loro, che possono
essere utili a questo scopo nella nostra azione politica. Se
riusciremo a farlo con i rappresentanti del Governo sarà oltremodo
positivo e cercheremo anche di difenderci un po' all'interno della
Comunità europea per quello che sapremo fare.
Forza e coraggio! C'è tanta strada davanti, tanti chilometri da
fare; cerchiamo di farli il più possibile per portare avanti questo
progetto e per realizzare una visione politica che appartiene a
tutti quanti.
Presidente -
Non ci sono altri, possiamo passare
all'esame. Colleghi, prima passiamo... Ha chiesto la parola il
Presidente Fosson.
Fosson (PNV-AC-FV) -
Scusate, un breve intervento per
ringraziare tutti coloro che sono intervenuti e che hanno lavorato
su questo problema, sui contributi. È sicuramente un momento molto
importante per questo Consiglio, non solo per la maggioranza, ma
per tutto il Consiglio, principalmente perché si dà risposta alla
legge del 22 novembre 2016, che era stata approvata all'unanimità -
qui l'avevamo votata tutti -, poiché i cittadini ci chiedevano
proprio di prendere posizione sulla necessità di una ferrovia più
efficiente.
Il secondo commento è proprio una volontà politica che non è
solo di questo Governo, bensì anche di altri precedenti, ma che in
questo Governo è specifica e particolare. È proprio quella prevista
dalla finalità della legge, vale a dire la Regione considera
indispensabile e urgente il miglioramento del servizio ferroviario,
e individua nel potenziamento della ferrovia, per la sua valenza
rispetto alla mobilità locale, all'utilizzo turistico e alla
qualità ambientale, il grande progetto del prossimo decennio. Era
per riconfermare questo come una priorità.
Presidente -
Colleghi, passiamo alla votazione
dell'ordine del giorno n. 1 emendato; per capirci, l'ordine del
giorno che ha come primo firmatario il collega Restano. La
votazione è aperta. La votazione è chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Passiamo ora invece alla votazione del Piano con l'allegato.
Metterei in votazione anche l'emendamento n. 4 della IV
Commissione, che è a pagina 11, nonché l'emendamento presentato
dalla LEGA, dal MOUV', e da Bertschy e Rini come firmatari.
Facciamo un'unica votazione o volete separarle? Le separiamo,
quindi votiamo prima l'emendamento e poi l'approvazione del
Piano.
L'emendamento presentato oggi dalla LEGA, dal MOUV', da Bertschy
e Rini... Scusate, dobbiamo mettere in votazione anche
l'emendamento della IV Commissione, se le separiamo, quindi si vota
prima l'emendamento della IV Commissione che emenda la pagina 11.
La votazione è aperta. La votazione è chiusa.
Presenti: 35
Votanti: 25
Favorevoli: 25
Astenuti: 10 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Sammaritani, Spelgatti)
Il Consiglio approva.
Mettiamo ora in votazione l'emendamento presentato oggi dai
gruppi della LEGA, del MOUV' e con firmatari anche l'Assessore
Bertschy e Rini. La votazione è aperta. La votazione è chiusa.
Presenti: 35
Votanti: 35
Favorevoli: 34
Contrari: 1
Il Consiglio non approva.
Mettiamo ora invece in votazione il Piano con l'allegato. Ha
chiesto la parola, per dichiarazione di voto, il collega
Gerandin.
Gerandin (MOUV') -
Volevo solo fare una breve
dichiarazione di voto, per quanto mi riguarda in questo caso, anche
perché qualcuno negli interventi ha citato il fatto che comunque la
legge n. 22 è stata approvata all'unanimità.
Io volevo semplicemente specificare che nessuno mette
minimamente in dubbio l'iniziativa popolare, nessuno mette in
dubbio i contenuti della legge n. 22. Vi leggo però solo un breve
passaggio della legge n. 22. Al comma 2, punto b), dell'articolo 1,
si diceva, tra le varie cose contenute, che si prevedeva "
di
prospettare le modalità per il reperimento di risorse finanziarie
regionali per partecipare agli investimenti infrastrutturali,
assicurandone la sostenibilità nel quadro complessivo delle finanze
regionali; esporre la possibilità di attingere a risorse statali ed
europee per il finanziamento delle opere necessarie al
potenziamento ferroviario per la prosecuzione della linea
ferroviaria fino a Courmayeur
".
Ora io, in tutta sincerità, ho ascoltato attentamente gli
interventi fatti e ho anche apprezzato il passaggio dell'Assessore
in cui, fra le altre cose, terminando dice: "non ci sono impegni
finanziari". È una visione corretta. Proprio perché qualcuno in
quest'Aula ha ricordato che le amministrazioni parlano per atti, io
però aggiungo: "per atti concreti". In questo atto, in questo caso,
c'è un vuoto nel contenuto principale. Non ci sono impegni a
coperture finanziarie, neanche in prospettiva, salvo una tabellina
in cui - ricordo magari anche per chi ci ascolta, per i valdostani
che vorranno ascoltare e che nessuno ha ricordato - sono previste
risorse da recuperare per orizzonti a breve e medio termine: circa
86 milioni e mezzo per RFI/Regione, 131 per lo Stato, 128 per fondi
europei, per un totale di circa 348 milioni. Ora, è sicuramente un
atto di indirizzo, ma è un atto assolutamente vuoto nei contenuti
e, proprio per questo motivo, ritengo che quando si parla di
"Programma strategico degli interventi" si debba parlare con
concretezza di fatti.
Basta a quella politica delle promesse illusioni per dare corpo
ai sogni della politica, come ha detto la collega Morelli! Pertanto
io sono contrario al fatto che si debbano piantare delle bandierine
solo per dare una risposta che, nell'immediato, non ha nessuna
possibilità e concretezza di fatti. Io penso che i valdostani
chiedano alla politica valdostana concretezza. Per questo motivo
noi ci asterremo.
Presidente -
La parola alla collega Spelgatti per
dichiarazione di voto.
Spelgatti (LEGA VDA) -
A nome del gruppo LEGA, annuncio
che ci asterremo dalla votazione complessiva su questo
provvedimento. Abbiamo votato gli emendamenti, in quanto riteniamo
che vadano a colmare alcune lacune, quantomeno alcune lacune
rispetto a questo documento, ma ci asterremo, nonostante - come
ammesso dallo stesso Assessore - il documento sia sostanzialmente
lo stesso, a parte piccole modifiche, che era stato licenziato
anche dal nostro Governo e, in particolare, dall'Assessore
Restano.
Prima di tutto, come abbiamo sottolineato precedentemente, e
come a nome anche nostro ha parlato il collega Restano, questo
documento andava necessariamente approvato dopo il Piano regionale
dei trasporti o, comunque, in concomitanza: primo, perché comunque
ci va una visione d'insieme rispetto a tutta la strategia dei
trasporti; secondo, perché necessariamente bisogna anche andare ad
eliminare tutte le storture e le contraddizioni tra un documento e
l'altro. Appare chiaro, quindi, che la fretta di procedere prima
con l'approvazione del Piano strategico sia solo ed esclusivamente
una questione di bandierina rispetto al vostro accordo con Rete
Civica e con la volontà di dire: l'abbiamo approvato. Le cose però
vanno fatte per ordine e per gradi e in maniera coerente.
Senza contare che in questo c'è tutto un problema di mancanza di
risorse, quindi di poco approfondimento sulle stesse, di mancanza
di concretezza rispetto a quest'aspetto, che per fortuna quantomeno
è stato un minimo, minimo salvaguardato perlomeno dall'emendamento
che abbiamo portato, ma certamente non è quello che può risolvere
la problematica a monte. Poi comunque mancava tutto l'aspetto delle
scelte in relazione alla tratta Aosta/Courmayeur. Per fortuna, vi
siete comunque impegnati ad arrivare a una soluzione entro il 30
ottobre.
Presidente -
Prego.
Spelgatti (LEGA VDA) -
Aggiungo soltanto una cosa.
Collega Marquis, lei ha fatto tutto un bellissimo discorso sul
fatto che chiaramente è importantissimo dialogare con tutte le
altre regioni alpine, con le regioni confinanti, con lo Stato e con
l'Europa, però mi domando se non si sia accorto che siete
politicamente giusto un attimino isolati. In bocca al lupo,
quindi.
Presidente -
La parola, per dichiarazione di voto, alla
collega Nasso.
Nasso (M5S) -
Buongiorno a tutti. A me, invece, in questo
clima un po' teso, viene proprio da dire: finalmente! Perché con
tutte le criticità del caso - io lo dico sempre, ma lo dico spesso
anche a me stessa - tutto è migliorabile, tutto si può
implementare, ma qui abbiamo un documento che oserei definire anche
un po' "di iniziativa popolare". Vero è che ci hanno lavorato dei
tecnici dell'Assessorato, ma ci hanno anche lavorato dei comuni
cittadini, e non sempre succede, quindi vero è - lo ripeto - che in
alcuni punti presenta delle lacune. In Commissione abbiamo
approvato la riduzione della tempistica all'unanimità, abbiamo
approvato sull'emendamento proposto dalla collega Minelli 5-7 anni
al posto di 7-9... 8-10, scusate, non ricordavo. Pertanto io lo
leggo come un passo in avanti e un'opportunità. Vero è che forse è
una dichiarazione di intenti, ma almeno c'è, in questo momento
storico particolarmente difficile dove siamo isolati, isolati; non
potremmo nemmeno avere la possibilità di organizzare un qualche
convegno turistico o non turistico con troppa semplicità, perché
siamo isolati. Ripeto: con tutte le critiche del caso, con tutte le
migliorie che possiamo apportare, io sono contenta di questo Piano
e che venga appunto portato avanti.
Ovviamente il nostro voto sarà a favore, è un punto del nostro
programma elettorale e ci impegneremo in tutte le sedi per
migliorarlo. Dopo tanti anni in cui è stato chiuso nel cassetto,
finalmente arriva in Consiglio e finalmente un piccolo passo in
avanti verso delle migliorie concrete si sta per fare.
Presidente -
La parola al collega Marquis per
dichiarazione di voto.
Marquis (SA) -
Approfitto della dichiarazione di voto per
riprendere le considerazioni fatte dalla collega Spelgatti.
Vede, collega, lei ha riconosciuto che è stato fatto un
intervento logico, un intervento razionale di quelle che dovrebbero
essere le prospettive e lo sguardo che deve avere la Valle d'Aosta
verso un tema così importante e così ambizioso.
Non posso condividere le sue conclusioni, perché le sue
conclusioni, laddove lei definisce che noi siamo isolati, poggiano
su presupposti diversi da quelli in cui noi crediamo. Lei crede che
i rapporti politici siano dei rapporti di amicizia, dei rapporti
che bisogna avere con gli altri organismi sovralocali fondati sulla
parentela, sull'amicizia e con i suoi sodali. Noi riteniamo invece
una cosa molto diversa: che i rapporti debbano essere
istituzionali. Credo che ogni Regione deve potersi confrontare con
il Governo centrale e con l'Europa in modo chiaro, corretto e con
leale collaborazione. È questo in cui noi crediamo.
Le posso garantire che la percezione che c'è oggi in Europa è
dell'isolamento dell'Italia, non della Valle d'Aosta. Noi abbiamo
avuto modo di ascoltare, a seguito delle elezioni europee, dei
festeggiamenti; sembrava un tripudio, sembrava che si fosse vinto
chissà cosa. Io le posso garantire che in Europa l'Italia si trova
isolata, e questo non fa buon gioco al nostro Paese, non fa buon
gioco e non aiuta a risolvere i problemi che abbiamo e le grandi
sfide comuni che dobbiamo affrontare tutti insieme. Oggi purtroppo
il nostro Governo ci ha messo in una situazione di grande
difficoltà nei rapporti con gli altri Stati. Credo che abbiamo
avuto modo di vedere anche in questi giorni, sulle nomine che ci
sono state a livello europeo, quali siano stati i segnali che si
sono poi ricevuti. Penso che questo non aiuterà l'Italia a fare dei
passi in avanti. Noi abbiamo bisogno del confronto con l'Europa e
con gli altri Stati, ma il confronto lo si può solo fare sulla
leale collaborazione e non sull'amicizia. L'amicizia non porta da
nessuna parte, in politica.
Presidente -
La parola alla collega Minelli per
dichiarazione di voto.
Minelli (RC-AC) -
Per dichiarazione di voto, che sarà
ovviamente favorevole a questo provvedimento, e anche per precisare
che sono state dette alcune inesattezze.
A mio avviso una prima inesattezza è quella per cui questo è un
documento vuoto. Non è vuoto, bensì è un documento che si fonda su
contenuti importanti e che sono stati meditati.
La seconda cosa, che non è un'inesattezza ma è proprio una cosa
falsa, è che questo Programma strategico fosse già stato
"licenziato" - è l'espressione che è stata utilizzata - dal Governo
precedente. Non è mai stato licenziato il Programma strategico
della ferrovia dal suo Governo, collega Spelgatti, non è mai
arrivato in Commissione; è stato fermo sei mesi, sei mesi che si
vanno ad aggiungere a quelli per cui c'è stato tutto lo stop
precedente.
Questo provvedimento arriva quindi oggi, arriva con un
emendamento votato all'unanimità e con l'intero provvedimento da
portare in Consiglio con una sola astensione: glielo riconosco, la
sua. Credo che se si vuole fare della strumentalizzazione se ne può
fare, se n'è fatta e se ne farà finché se ne vuole, ma questo è un
momento importante per la Valle d'Aosta. Che poi questo punto sia
anche all'interno del cronoprogramma dell'accordo che abbiamo
sottoscritto è un fatto ed è una cosa significativa, ma la cosa più
importante è che si arriva, finalmente, a un provvedimento atteso
da molto tempo. Ovviamente il nostro voto sarà favorevole.
Presidente -
Collega Spelgatti, per cosa chiede la
parola? Espliciti il fatto personale.
Spelgatti (LEGA VDA) -
Sono stati utilizzati dei termini,
in particolare "parentela" e "sodali", quindi direi che avrei
diritto di rispondere.
Presidente -
Prego... no, credo riferito al collega
Marquis...
Spelgatti (LEGA VDA) -
Sarò velocissima.
Collega Marquis, lei ha utilizzato dei termini, in particolare
"amicizia", ma ancor più in particolare "parentela" e "sodali".
Capisco perfettamente che questo sia un linguaggio che alla vostra
maggioranza è assolutamente consono e assolutamente familiare, però
la invito a trattenersi dall'utilizzare questi termini...
Presidente -
Collega Spelgatti, se poi però nel fatto
personale evita di tirare in mezzo tutta l'Aula... perché
altrimenti ci prenotiamo tutti. Pertanto la invito, quando parla di
maggioranza, a fare nomi e cognomi, a dire a chi si riferisce,
perché altrimenti credo che non sia corretto, collega Spelgatti.
Credo che ognuno avrebbe poi diritto a prendere la parola per fatto
personale, ma andiamo avanti.
Prego, la parola al collega Bertschy.
Bertschy (AV) -
Trenta secondi. Credo si sia persa
un'occasione già da questo momento per sostenere tutti insieme un
grande obiettivo politico, ma ognuno si assume le sue
responsabilità, l'avete dichiarato. Credo sia anche necessario
chiarire che il documento è quello previsto per legge, altrimenti
non sarebbe potuto arrivare in Aula. Speriamo che possiate
recuperare nei prossimi periodi il sostegno a questo obiettivo,
obiettivo che è per i valdostani, non per la maggioranza. Qui non
stiamo portando avanti programmi per noi, ma li stiamo portando
avanti per la Valle d'Aosta e, per la maggioranza, serve come
strumento per obiettivi di lavoro.
La delibera di Giunta che ha approvato il programma finanziario
è avvenuta prima degli accordi politici. Non c'è assolutamente
contestualizzazione tra questo accordo politico e l'obiettivo
politico che noi avevamo già approvato. Alla prossima occasione,
quindi, per fare qualcosa di buono per i valdostani.
Presidente -
La parola al collega Restano per
dichiarazione di voto.
Restano (GM) -
Per dichiarazione di voto e per una
puntualizzazione.
La maggioranza precedente non ha tenuto fermo il Piano
strategico, ha lavorato, ha lavorato su sollecitazione anche del
Consiglio, della minoranza, ha accettato di apportare delle
modifiche al Piano regionale dei trasporti e ha impegnato dei
soldi. È proprio alla luce di queste modifiche che oggi, noi de "La
Valle d'Aosta che cresce", esprimeremo un voto di astensione sul
documento, perché è inutile chiedere degli approfondimenti o degli
studi, non valutarli, non approvarli e poi approvare il Piano
successivo.
Io sono d'accordo con l'Assessore che si lavora a favore della
collettività e che gli atti vanno assunti. Condivido tutto quanto
detto, non è una battaglia tra maggioranza o minoranza, però
condivido anche in parte quanto dice sempre il collega Chatrian,
che "si parla per atti". Questo è un atto importante, andava
suffragato dall'approvazione di atti preliminari. È questo quello
che crediamo. Gli atti che contano sono stati anche adottati da chi
mi ha preceduto, da chi è venuto dopo di me, sono accordi quadro,
convenzioni, quelli che hanno effettivamente impegnato
l'Amministrazione e che continueranno ad impegnarla. Un atto
approvato così, a volte - rubo le parole a qualcuno - potrebbe
apparire come del
blanc manger.
Presidente -
Possiamo procedere alla votazione. Mettiamo
quindi in votazione il Piano con l'allegato, emendato ovviamente
dalle votazioni precedenti. La votazione è aperta. La votazione è
chiusa.
Presenti: 34
Votanti: 24
Favorevoli: 24
Astenuti: 10 (Aggravi, Cognetta, Distort, Gerandin, Luboz,
Lucianaz, Manfrin, Restano, Sammaritani, Spelgatti)
Il Consiglio approva.
La seduta è riaggiornata alle ore 15:30.
---
La seduta termina alle ore 13:16.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK