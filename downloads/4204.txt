Consiglio Regionale della Valle d'Aosta - Oggetto del Consiglio n. 546 del 30 ottobre 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 546 del 30 ottobre 1981 - Resoconto
OGGETTO N. 546/81 - DISEGNO DI LEGGE CONCERNENTE: "AUMENTO,
LIMITATAMENTE ALL'ANNO 1981, DELLA SPESA PER L'APPLICAZIONE DELLA
LEGGE REGIONALE 28.6.1962, N. 13, MODIFICATA CON LEGGE REGIONALE
28.6.1979, N. 31, RECANTE NORME PER IL RISANAMENTO DEL BESTIAME IN
VALLE D'AOSTA NEI RIGUARDI DELLE BRUCELLOSI, TUBERCOLOSI E
MASTITI".
Presidente
- I pareri della Commissione e
dell'Assessorato sono allegati, pertanto la parola all'Assessore
alla Sanità ed Assistenza sociale, Rollandin, per l'illustrazione
relativa al disegno di legge 134.
Rollandin (UV)
- L'integrazione dei fondi necessari per
questo capitolo era già stata prevista durante l'anno, quando si
era parlato di questo problema e si era detto dell'esiguità del
contributo che veniva dato per questo tipo di intervento; nel
contempo si era fatto presente quale era la situazione e la
disponibilità di spesa. Ora, vista la possibilità di integrare per
pagare gli indennizzi ancora in pendenza che sono relativamente
pochi e per poter iniziare a pagare su questo capitolo i
provvedimenti per la campagna 81/82, tenuto conto che per l'altra
parte c'è stata l'approvazione della legge statale che ha adeguato
i contributi che prima erano estremamente ridotti, c'è stato da
parte dello Stato, questo adeguamento che era non solo atteso, ma
sollecitato da un ordine del giorno del Consiglio regionale -
teniamo conto che per questo ritardo da parte governativa si sono
persi i fondi CEE per un anno con uno sperpero di denaro non
indifferente. Conseguentemente all'adeguamento della legge statale
c'è stato l'adeguamento delle tariffe a livello regionale, per cui
i fondi dovranno essere rivisti, pur tenendo conto della notevole
somma che ci viene da parte statale.
Questa è in conclusione l'integrazione per l'applicazione delle
leggi che sono richiamate in relazione a questo oggetto.
Presidente
- È aperta la discussione generale.
Ha chiesto di parlare il Consigliere Tonino; ne ha facoltà.
Tonino (UV)
- Voglio innanzitutto esprimere il parere
favorevole del Gruppo sul disegno di legge che riteniamo opportuno
per far fronte a queste spese. È necessario che con tempestività la
Giunta affronti questo problema - ricordava prima l'Assessore alla
Sanità Rollandin che in mancanza di adempimenti si sono persi dei
fondi - se mi ricordo bene è dal 1964 che perdiamo fondi statali
per la mancanza di una normativa regionale. Voglio fare due domande
all'Assessore Rollandin, approfittando di questa occasione. In
conseguenza di quella che qui è stata definita una maggiore
severità nell'interpretazione delle prove diagnostiche il numero
degli animali che è stato abbattuto dovrebbe essere aumentato.
Chiedo all'Assessore Rollandin: in che misura c'è stato un aumento
dei capi abbattuti e se è vero che, a fronte di questo
abbattimento, gli allevatori trovano delle difficoltà nel reperire
sul mercato del bestiame da sostituire. La seconda domanda invece,
è più di fondo. Tutti sono al corrente dei diversi punti di vista
su questo problema del risanamento della nostra Regione. Una delle
cose che viene detta è che la partecipazione degli allevatori
stessi nel momento di verifica delle diagnosi, di appello anche nei
confronti dell'esito delle prove, è scarsa. Alcuni hanno proposto
una ridefinizione di tutta la materia, di tutta la procedura che
viene oggi attuata. Ritiene la Giunta che così come viene fatto
oggi il controllo e così come vengono prese oggi le decisioni vada
bene o è nell'intenzione della Giunta presentare un progetto di
riforma che riguarda questo settore?
Presidente
- Do la parola all'Assessore Rollandin a
conclusione degli interventi.
Rollandin (UV)
- Per quanto riguarda il numero di animali
abbattuti, bisogna tener conto del fatto che non si è trattato di
una recrudescenza della malattia, bensì di un'applicazione corretta
di un procedimento di diagnosi, che consiste nella lettura di
questa prova allergica, dopo aver misurato le differenze di
spessore della pelle con il cutimetro. È una misura assolutamente
obiettiva, usata internazionalmente che permette di svolgere questa
analisi in modo adeguato alla normativa nazionale ed
internazionale.
La media dell'aumento degli animali era sull'8/9%, adesso si è
passati al 13/15%. Per quanto riguarda il riferimento alla
possibilità di nuove bestie, dobbiamo dire che ci sono due
valutazioni. Il numero di capi, che è legato all'attività
produttiva e quindi, della produzione del latte oltre che della
carne connesse poi, alla produzione dei formaggi, è diminuito.
Questo anche in considerazione del fatto che gli allevatori hanno,
per fortuna, cambiato leggermente tendenza, vale a dire che
mantengono in stalla i capi di maggior valore, anziché venderli
come succedeva fino a adesso sovente per ragioni economiche,
arrivando in tal modo ad una vera e propria selezione. Che cosa
succedeva infatti fino ad ora? Che nelle fiere gli animali di
maggior pregio venivano venduti ai commercianti e andavano a finire
per la maggior parte in Piemonte e in Liguria, e questo,
naturalmente, andava a scapito del miglioramento della razza.
Per quanto riguarda il riferimento alla partecipazione degli
allevatori alla diagnosi che si dice attualmente sia scarsa, vorrei
precisare che tale partecipazione dovrebbe essere nulla, perché la
diagnosi è un fatto tecnico che viene svolto dall'esperto e non
dall'allevatore. Diciamo al contrario che finora c'è stata troppa
partecipazione degli allevatori alla diagnosi che ha portato spesso
a delle forme di assistenza che non sono compatibili. Ora trovo
giusto il fatto che venga spiegato perché un animale è risultato
positivo alle prove e quindi, di conseguenza vada eliminato. È
altrettanto giusta l'osservazione che deve essere fatta la prova
clinica, cioè quegli animali che non reagiscono devono essere
visitati accuratamente per vedere se esistono queste situazioni.
Ripeto, comunque, che la partecipazione dell'allevatore alla prova
è determinante, perché è qualcosa di obiettivo che non dipende
dall'operatore, in caso contrario infatti si ricadrebbe nella
casualità e nella soggettività del tutto che metterebbe a
repentaglio la prova medesima.
Per quanto riguarda poi la ridefinizione della materia, posso
essere abbastanza tassativo. Ultimamente sono usciti leggi e
decreti a livello nazionale che riproducono in modo perentorio
l'attuale procedura. La normativa quindi in questa campagna di
profilassi che viene svolta a livello nazionale su direttiva CEE,
non è a discrezione dell'amministrazione regionale. È invece nelle
competenze della Regione provvedere con integrazioni di somme al
risarcimento come è già stato fatto; sulla metodica quindi non c'è
nulla da rivedere. Valgano a questo fine tutte le discussioni che
si sono fatte in questi ultimi tempi, che hanno portato a chiarire
il perché di questa metodica. Si è visto, sia a livello nazionale
che internazionale che la metodica è questa, viene seguita in
questo modo e non c'è assolutamente l'esigenza di questi
procedimenti.
Presidente
- Si passa all'esame dell'articolato.
Do lettura dell'art. 1:
Art. 1
Per gli interventi di cui alla legge regionale 28.6.1962, n.
13, modificata con legge regionale 28.6.1979, n. 31, recante norme
per il risanamento del bestiame in Valle d'Aosta nei riguardi della
brucellosi, tubercolosi e mastiti, è autorizzata l'ulteriore spesa
di L. 400.000.000 per l'anno 1981.
L'onere derivante dall'applicazione della presente legge per
l'anno finanziario 1981 graverà sul capitolo 33700 della Parte
Spesa del bilancio della Regione per l'anno '81, a tale fine lo
stanziamento del capitolo stesso è aumentato di L.
400.000.000.
Il finanziamento della maggiore spesa di L. 400.000.000 è
assicurato mediante lo stanziamento iscritto al capitolo 50050
(fondo globale per il finanziamento di spese per l'adempimento di
funzioni normali - spese di investimento) Settore 2 - Sviluppo
economico.
Presidente
- Pongo in votazione l'art. 1 testé letto.
Esito della votazione:
Presenti, votanti e favorevoli: 25
Il Consiglio approva all'unanimità.
Presidente
- Do lettura dell'art. 2:
Art. 2
Al bilancio di previsione della Regione per l'anno 1981 sono
apportate le seguenti variazioni:
PARTE SPESA
Variazione in diminuzione
Capitolo 50050 - Fondo globale per il finanziamento di spese
per l'adempimento di funzioni normali - Spese di investimento L.
400.000.000
Variazione in aumento
Capitolo 33700 - Spese di bonifica sanitaria del bestiame L.
400.000.000
La presente legge sarà pubblicata nel Bollettino Ufficiale
della Regione.
È fatto obbligo a chiunque spetti di osservarla e di farla
osservare come legge della Regione Valle d'Aosta.
Presidente
- Pongo in votazione l'art. 2 testé letto.
Esito della votazione:
Presenti, votanti e favorevoli: 25
Il Consiglio approva all'unanimità.
Presidente
- Il Consiglio è chiamato a pronunciarsi per
votazione segreta sul complesso della legge.
Esito della votazione a scrutinio segreto:
Presenti e votanti: 28
Favorevoli: 27
Contrari: 1
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK