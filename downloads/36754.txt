Consiglio Regionale della Valle d'Aosta - Oggetto del Consiglio n. 689 del 24 settembre 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 689 del 24 settembre 2014 - Resoconto
OGGETTO N. 689/XIV - Interpellanza: "Azioni da intraprendere
per il mantenimento della solidità economica del Gruppo
CVA".
Presidente -
Chiede la parola il Consigliere Chatrian; ne
ha facoltà.
Chatrian (ALPE) -
Grazie Presidente.
A nostro avviso, è importante che se ne discuta in quest'aula,
che si sappia e che si affronti nel merito forse la società più
importante a partecipazione pubblica che abbiamo, colosso che si
occupa di energia, il gruppo CVA. Nella passata legislatura, e
anche in questa, più volte abbiamo cercato di chiedere informazioni
per conoscere, capire dal punto di vista gestionale come opera,
quali sono le opportunità che mette in campo, quali sono le azioni
e quali sono anche...diciamo i percorsi che in questi anni tale
società ha prodotto e operato nel sistema socio-economico
valdostano. Questa nostra iniziativa, invece, va in un'altra
direzione, oggi.
Abbiamo analizzato il bilancio consolidato del 2013, noi con la
proposta di questa iniziativa, non vorremmo entrare nella parte
ispettiva, ma vorremmo, invece, sapere, conoscere il domani, il
futuro di questa società nel breve periodo e nel lungo
periodo...perché? Sintetizzo in poche parole. Il Presidente del
Consiglio di amministrazione, nel bilancio consolidato del gruppo
2013, nella lettera degli azionisti termina così le sue premesse,
le sue considerazioni di ordine generale:
"È stimabile che, pur
rimanendo le redditività del gruppo entro livelli significativi
- quindi vuol dire che anche per il 2014 ci saranno comunque degli
utili nel comparto del gruppo CVA -
non si ripeterà il risultato
dell'esercizio 2013"
. Sintetizzo, perché penso che questa
frase, scritta nero su bianco sul bilancio consolidato, debba
obbligatoriamente far discutere questo Consiglio, permettere un
confronto, consentire di conoscere per poter proiettare, come
dicevo prima, il breve periodo e il lungo periodo. Apro solo una
parentesi: c'è un refuso all'interno delle premesse, nel
"Preso
atto che la gestione finanziaria"
...no, è la gestione
economica, non è quella finanziaria, ma detto questo, all'interno
del bilancio consolidato e delle premesse che il Presidente
Trisoldi scrive nero su bianco nella lettera agli azionisti - si
rivolge a Finaosta e, indirettamente, all'Amministrazione regionale
- vengono elencate tutta una serie di criticità, come per dire: "è
finito un mondo". E lo scrive nero su bianco, dicendo che è un
gruppo consolidato, il gruppo CVA: 579 sono i dipendenti, 3 sono i
dirigenti, 52 sono i quadri, 329 gli impiegati e 195 gli operai. Ci
mette un altro dato a mio avviso, a nostro avviso molto importante:
in 5 anni 169 milioni di euro sono stati spesi per lavori che sono
stati fatti all'interno della propria Regione e sugli impianti
idroelettrici della società.
Ma, come vi dicevo, l'obiettivo di questa iniziativa non va
nella parte ispettiva, va invece nel merito, cioè quale sarà il
futuro del gruppo. Analizzando sempre la lettera agli azionisti,
gli amministratori indicano un forte calo della domanda di energia
e una sensibile caduta dei prezzi, quindi delle criticità; poi
declinano che c'è stato comunque in questi ultimi anni l'incremento
di produzione, che però si accompagna ad un calo del valore della
produzione e, sempre nel bilancio consolidato, si vede molto bene,
nello schema che riassume gli ultimi 5 anni, i dati economici, i
dati patrimoniali e gli indicatori economico-finanziari: passiamo
dall'utile netto di pertinenza del gruppo del 2009, che era di 82
milioni di euro, a circa 65 milioni di euro, che è l'utile netto di
pertinenza del gruppo al 2013. Al di là di quello, comunque, certi
indicatori sono interessanti, sono positivi, il margine operativo
lordo comunque dà dei segni positivi, come dire: da una parte si
cresce, quindi aumenta la produzione, la domanda cala, i prezzi sì,
cadono direttamente, quindi comunque, alla fine, a livello di conto
economico gli utili sono inferiori. È di ieri che il gruppo su
Il Sole 24 Ore
a tiratura nazionale fa una grossa
pubblicità, dove riassume molto bene la potenza di questo gruppo:
"Il gruppo CVA, Compagnia Valdostana delle Acque, rappresenta
una realtà di primo piano nel settore nazionale dell'energia, lo
testimoniano i numeri: oltre 3 miliardi di kilowattore di energia
da fonti rinnovabili prodotti mediamente ogni anno, oltre 1.207
milioni di euro di valore di produzione, 917 milioni di euro di
patrimonio netto e oltre 1.486 milioni di euro di attivo netto
investito"
. Questo per dire che probabilmente è finita, anche
per quanto riguarda questa società, un'epoca, ma lo sottoscrivono
gli amministratori e mettono in guardia gli azionisti: Finaosta e,
di conseguenza, il Consiglio regionale.
Qual è il nostro obiettivo, colleghi? Il primo è: vorremmo
sapere, dato che il bilancio consolidato è stato chiuso nel mese di
maggio-giugno, sapere quali sono le azioni concrete che il gruppo,
a seguito dell'approvazione del bilancio, ha messo in campo subito,
a breve termine, sul fronte del valore della produzione, sia su
quello del controllo e del contenimento dei costi, per evitare
un'ulteriore perdita di redditività per il 2014, annunciato già
all'interno del bilancio consolidato 2013.
Il secondo quesito, che è più politico e più per il Presidente
Rollandin che conosce molto bene il "colosso CVA": quali azioni
intende invece avviare il Governo...ma per quale motivo? criticità
che gli amministratori scrivono nero su bianco sul bilancio...per
ovviare al venir meno degli incentivi destinati alla produzione di
energia da fonti rinnovabili, che oggi concorrono in modo non
marginale, quindi in maniera pesante, alla creazione del valore
positivo del gruppo CVA, cioè all'interno delle premesse gli
amministratori scrivono, a noi azionisti, indirettamente, prima a
Finaosta e indirettamente a noi, che comunque ci potrebbero essere
delle variazioni per quanto riguarda gli aiuti indiretti relativi
agli incentivi destinati alla produzione di energia da fonti
rinnovabili.
Il terzo quesito, invece, la domanda finale: quale strategia si
intende sviluppare per mantenere la solidità patrimoniale attuale,
che però permette di affrontare le sfide dei prossimi anni, con una
parentesi importante, ma che è messa a rischio dal peggioramento
non congiunturale delle
performance
del gruppo CVA.
In sintesi, noi cosa chiediamo nelle tre domande? Che alla fine
probabilmente l'obiettivo principale di questo colosso deve essere
quello di una maggiore efficienza per compensare probabilmente il
mancato ricavo e, come dicevo prima, tutta una serie di criticità
che sono state espresse direttamente dagli amministratori. Nel mese
di maggio non se ne è parlato, durante il mese di maggio, giugno,
luglio, quando il gruppo, e quindi l'assemblea, ha approvato il
bilancio consolidato...perché sì, l'utile è stato positivo ancora
di 65 milioni, ma come vi dicevo probabilmente la proiezione 2014 e
il futuro non sarà più così.
Ad un'intervista su un giornale locale, il Presidente del gruppo
CVA risponde così a dei quesiti puntuali:
"Un crollo dei prezzi
medi nazionali dell'energia che, per il 2013, si sono
attestati
...secondo il Presidente il calo dei prezzi
continuerà, fino al 2016, con i primi tre mesi di quest'anno che
hanno confermato l'andamento negativo, e il tutto viene esplicitato
molto bene all'interno del bilancio consolidato, dove si evince
che, per la prima volta, il valore si è attestato intorno allo
zero, per dire la volatilità comunque del settore...
nonostante
un aumento record della produzione, l'utile netto è sceso a 110
milioni di euro in un anno, dai 133 del 2012"
. E poi, sempre il
Presidente del Consiglio di amministrazione, in questa intervista
si chiede se la società debba essere quotata in Borsa sì o no?
Questione che in quest'aula noi non abbiamo mai affrontato e,
secondo sempre il Presidente, comunque una quotazione in Borsa
sarebbe vantaggiosa per l'azionista che potrebbe in questo modo
fare cassa. Questi sono quesiti diretti al Presidente del Consiglio
di amministrazione nel mese di maggio-giugno che noi, in
quest'aula, non abbiamo mai affrontato. Quindi, come vi dicevo
prima, l'obiettivo di questa iniziativa è iniziare a discuterne per
poter affrontare serenamente il futuro, ma probabilmente, come ci
hanno scritto nero su bianco gli amministratori per questa società
non sarà più come prima. Grazie.
Presidente -
Ha chiesto la parola il Presidente
Rollandin, ne ha facoltà.
Rollandin (UV) -
Grazie Presidente.
Le sollecitazioni del collega sono sicuramente interessanti. Per
quanto riguarda la società, credo che molto ha già detto lui
stesso, nel senso che la relazione del Presidente anticipava alcune
situazioni, però darò adesso delle risposte puntuali sulle domande
del collega.
In primo luogo, il calo della domanda di energia a cui si fa
riferimento è quello riferito al panorama economico italiano,
quindi nel suo complesso. A tal fine si segnala che Terna S.P.A., a
cui è demandata la sicurezza del sistema elettrico italiano, nel
proprio rapporto mensile sul sistema elettrico del gennaio 2014,
evidenziava come il 2013 si sia concluso facendo registrare una
richiesta complessiva di energia elettrica di 317 Terawattora, in
calo del 3,4 percento rispetto al 2012; è il calo più consistente
praticamente dal 2009, quindi nella linea che lei diceva. Sempre
Terna, nelle "previsioni della domanda elettrica in Italia del
fabbisogno di potenza necessario anni 2013-2023", formula come
previsione per lo scenario base "un percorso verso livelli
decrescenti, così, con una domanda che raggiungerà i 332
Terawattora nel 2018", quindi con queste progressioni. In tale
scenario negativo, si segnala che il gruppo CVA, come desumibile
dal bilancio che lei ha ricordato, nel 2013 ha mantenuto
incrementandoli del 27 percento rispetto ai consuntivi del 2012, i
volumi di energia dallo stesso commercializzati verso i consumatori
finali di energia, quindi c'è stato un grosso aumento della
vendita.
Per quanto riguarda la caduta dei prezzi, la stessa Autorità per
l'energia elettrica, il gas e il servizio idrico, nel rapporto
annuale riferito al 2013 afferma che il prezzo medio di acquisto
dell'energia nella Borsa elettrica nazionale nel 2013 si è
attestato al livello più basso dal 2006, con un calo del prezzo del
16,6 percento rispetto al 2012. Si capisce quindi che, malgrado
l'aumento della vendita di energia, questo 16,6 percento ha
influito negativamente ancora di più perché sono aumentate anche le
vendite. Tale flessione - dice il rapporto - deriva dall'effetto
combinato di vari fattori, quali il perdurare della crisi, il
mutamento del mix produttivo dovuto alla forte penetrazione delle
fonti rinnovabili e il calo del prezzo medio offerto dagli impianti
a ciclo combinato. Il gruppo CVA, in questo contesto di mercato,
non può che subire la contrazione dei prezzi di vendita
dell'energia, così come gli altri operatori di mercato"...cioè non
ha possibilità di influire purtroppo su questo... Si segnala a
proposito che la società Enipower, il cui socio unico è ENI, per
effetto di tale andamento negativo dei prezzi si è trovata
costretta, in sede di predisposizione del bilancio 2013, a
svalutare le immobilizzazioni materiali riferite alle centrali
elettriche di Brindisi, Ferrera Erbognone, Ravenna e Livorno per
213 milioni di euro. Per effetto di quanto appena detto, la
maggiore produzione elettrica realizzata nel 2013 è stata ceduta a
prezzi inferiori rispetto a quelli consuntivati negli anni
precedenti, realizzando un minore valore della produzione. Infine,
nel 2013 il "peggioramento" della gestione finanziaria del gruppo
CVA, che passa da un saldo di oneri e proventi finanziari pari a
euro 7 miliardi 946 milioni ad un saldo positivo di 4 miliardi e
838 milioni, è essenzialmente conseguente all'andamento del mercato
dei tassi e alla più aggressiva politica dei dividendi (nel 2013,
tenendo conto che l'azionista ha distribuito 65 milioni di euro
oltre gli utili di 30 milioni di euro)
.
Questo è un altro
aspetto che sappiamo, ma non è direttamente influente con la
domanda che ha fatto.
Il peggioramento della gestione economica che passa da un utile
consolidato - come ha ricordato da 73 a 66-65 e qualcosa milioni di
euro - è essenzialmente conseguente a questo andamento dei ricavi -
il valore della produzione - e rispecchia il profilo di una società
industriale ad alta intensità di capitale con prevalenza di costi
fissi e con costi variabili difficilmente comprimibili. Per quanto
riguarda quindi la domanda di quali azioni concrete sono da mettere
in atto, le condizioni di mercato venute a verificarsi nel 2013 e
nel 2014, unitamente al rischio di mutamento dello scenario
normativo per le fonti di energia rinnovabile - come già richiamato
nella relazione - erano già state ampiamente previste dal
management del Gruppo che, proprio con l'intento di anticipare tali
eventi, aveva posto in essere azioni volte a aumentare i ricavi e a
controllare i costi delle società del Gruppo.
A titolo esemplificativo, si segnala che sul fronte del valore
della produzione, per quanto riguarda la produzione di energia
elettrica da fonte rinnovabile, si è proceduto:
- ad anticipare al 2012, al fine di sfruttare il precedente
regime agevolativo, gli investimenti di rifacimento degli impianti
di Champagne II, di Gressoney - si è anticipato per poter ancora
fruire di questi benefici - Nus, e sono state realizzate tramite la
controllata Valdigne Energie le centrali di Faubourg e Torrent.
Sono inoltre stati realizzati, tramite altre società, i campi
fotovoltaici di Alessandria e Valenza e il Parco eolico di
Piansano". Le azioni intraprese hanno comportato un incremento di
valore della produzione medio annuo del Gruppo pari a circa 40
milioni di euro, che si prevede verrà mantenuto per tutta la durata
del periodo di incentivazione (questo è il valore aggiunto
dell'aver potuto fare gli investimenti anticipatamente);
- sono stati affinati e perfezionati i supporti informatici e la
definizione di "modelli di ottimizzazione" in ottica di
pianificazione e gestione della risorsa idrica, al fine di
ottimizzare il funzionamento degli impianti in funzione dei prezzi
orari di mercato che, come lei sa, cambiano, quindi si è fatto in
modo da essere molto attenti a come si utilizza questo, in funzione
del valore massimo che si può ottenere, quindi di non sprecare
energia, e dei fabbisogni di energia dei clienti, anche formando e
sviluppando, in capo al personale dipendente, specifiche
professionalità;
- sono state potenziate le attività di manutenzione preventiva
sulle componenti produttive critiche al fine di limitare gli sfiori
non programmati. Trend, quest'ultimo, in costante miglioramento
negli anni.
Per quanto riguarda le strategie di vendita, ormai fin dal 2011
il Gruppo mira a stabilizzare i ricavi e i margini prevedendo il
ricorso alla contrattualizzazione anticipata dell'energia prodotta,
mediante contratti a lungo, medio e breve termine, operando sui
mercati a termini fisici e finanziari, con l'obiettivo di diminuire
la propria esposizione alla volatilità dei prezzi dell'energia.
A tal fine, tra l'altro, CVA ha sviluppato internamente un
software apposito che permette di avere sempre costantemente sotto
controllo non solo la situazione economica dell'esercizio in esame,
ma anche l'entità del rischio di scostamento.
Questo insieme di attività ha comportato l'assunzione di risorse
umane di elevato profilo e lo sviluppo in capo alle stesse di
professionalità uniche sul territorio. Inoltre l'evoluzione verso
un unico mercato europeo dell'energia e lo sviluppo della specifica
normativa comporta l'acquisizione costante di conoscenze sui
mercati continentali dell'energia. A tale riguardo, il Gruppo ha
già avviato operazioni pilota di trading sui mercati francese e
svizzero.
Per quanto riguarda il controllo e il contenimento dei costi, il
principale obiettivo del Gruppo è relativo all'ammontare dei costi
di investimento di impianti di produzione ed al rispetto dei tempi
di realizzazione degli stessi, in quanto tali costi riverberano
annualmente in conto economico come ammortamenti. Oltre a formare
figure professionali di management...taglio, perché non ho tempo,
poi le darò la copia, eh...
Per quanto riguarda il costo del personale, il gruppo CVA, come
testimoniano tutti i rapporti in bilancio raffrontati agli altri
operatori di mercato, ha sempre posto attenzione al controllo dei
costi.
Per quanto riguarda il canone per l'utilizzo delle acque che
rappresentano...ecco, questo è un dato che è da guardare...una
delle principali voci del conto economico del Gruppo, tale voce di
costo non è governabile dalla società ed è passato da 16 milioni
nel 2009 a 26,7 nel 2013"...piangono loro, piangiamo un po' meno
noi, perché questo vuol dire che una parte di questi sono
naturalmente legati a introiti per il bilancio regionale, ecco, non
sto a dirlo, ma...e in più ci sarà la possibilità di aumentare
ancora di 1.9.
Per quanto riguarda la seconda domanda:
"quali azioni intenda
avviare la Giunta per ovviare al venir meno"
...chiedo due
minuti...per quanto riguarda questo punto, il
management
del
gruppo CVA è costantemente presente in tutti i principali tavoli di
lavoro tecnici delle principali associazioni nazionali di
categoria, al fine di monitorare le evoluzioni delle tematiche. E
credo che la Giunta ha sempre seguito con attenzione le proposte
di...prima di tutto, di intervenire nei vari settori,
diversificando...cosa che è stata fatta con grande successo e che
si stava facendo anche per altri temi, purtroppo la concorrenza
adesso è spietata, non tanto più sull'idroelettrico, ma
sull'alternativo, e quindi diventa difficile...comunque le
indicazioni sono proprio di continuare con questa possibilità di
diversificare, oltre che utilizzare al meglio le centrali che ci
sono.
"Quale strategia si intenda sviluppare per mantenere la
solidità patrimoniale"
: per quanto riguarda questo, si precisa,
innanzitutto, che il peggioramento rilevato nei risultati di conto
economico è conseguente, com'è stato detto, al ciclo negativo che
investe tutta l'Europa. In questo contesto di mercato, un aumento
dei valori che risulta operativo può derivare da un'accorta
politica di contenimento dei costi, una politica di crescita della
capacità produttiva non attuabile sul territorio regionale, stante
lo sfruttamento ormai totale della risorsa idrica (e questo lo
abbiamo anche detto noi), attraverso una diversificazione sia di
carattere geografico, Italia ma anche Europa, e sia di fonti
rinnovabili, che consenta di ricercare un maggior rendimento delle
risorse aziendali, spostandosi da investimenti di natura
finanziaria ad investimenti di natura industriale. Si segnala,
peraltro, che sia posta in essere dal gruppo...la politica comporta
la consapevolezza di interiorizzare rischi di impresa che ne sono
conseguenti. A riguardo ricordo che, per quanto concerne la
strategia di crescita esterna per il tramite di acquisizioni,
questa dipende dalla capacità del Gruppo di individuare e cogliere
le opportunità. L'eventuale non efficace integrazione delle
attività acquisite e l'insorgere dei maggiori costi o perdite non
previste. Per limitare questi rischi, il Gruppo si è dotato di un
Ufficio sviluppo, a cui è demandato il compito di analizzare e
gestire i processi di valutazione dei progetti di acquisizione e si
è strutturato con una serie di processi...ho quasi
finito...utilizzando anche primarie società esterne, che prevedono
due
diligence
, cioè fanno naturalmente un'analisi,
contratti vincolanti, con meccanismi legati alla
performance
del progetto.
In merito alle entrate fiscali riferibili alle attività del
Gruppo, si segnala che le società hanno versato in Valle d'Aosta
oltre 123 milioni di euro nel 2011, 131 nel 2012, 151 nel 2013, e
che dal gruppo, dal 2001 al 2013, l'ammontare delle imposte versate
ammonta a 1,5 miliardi di euro...sì, versati in senso
globale...tasse, sì, tutto...ecco, l'ultima parola è sulla...no,
solo perché poi avremo altre occasioni per tornare, non
vorrei...però le darò anche la copia, in modo che possa
guardarsela, perché su alcuni punti ho sorvolato, ecco... Per
quanto riguarda il tema che è molto delicato e su cui stanno
lavorando da un po', il discorso di entrare o non entrare in
Borsa...è un discorso che, come lei sa, è delicato per tanti
ragioni, però ha anche dei punti molto positivi, la valutazione si
sta facendo. Quindi non ci sono decisioni prese, ma si sta
lavorando per riuscire a capire i vantaggi che questo potrebbe
portare anche per il futuro, per tenersi in una posizione che, in
qualche modo, tuteli il gruppo per quelle che sono le posizioni da
acquisire in altri ambiti a livello europeo, perché questo darebbe
una visibilità di alto profilo. Per il momento mi fermo qui. Darò
al collega le indicazioni che ho appena letto. Grazie.
Presidente -
Grazie Presidente. Per la replica, chiede la
parola il Consigliere Chatrian; ne ha facoltà.
Chatrian (ALPE) -
Sì, grazie Presidente.
Sapevamo di aver presentato un'iniziativa pesante dal punto di
vista dell'argomento, dei contenuti, e soprattutto molto delicata.
Penso che abbiamo ascoltato tutti attentamente le parole del
Presidente, Presidente che conosce nel merito la società...sono
andato a rivedermi quando lei è stato nominato, le polemiche
scoppiate nel giugno 2006. Lei conosce molto bene i passaggi che
sono stati fatti dal colosso in questi ultimi 8 anni.
Cerco di sintetizzare la nostra posizione e la nostra
preoccupazione. Avete capito tutti, penso, che è finita un'epoca,
anche per il gruppo CVA. Il Presidente ci ha giustamente elencato
quante sono le risorse che sono state pagate all'interno del
sistema Valle d'Aosta, dal 2001 al 2013, e sono centinaia di
milioni di euro, ma non sarà più così dal 2014 in avanti. Ecco il
perché di questa nostra iniziativa: perché siamo molto molto
preoccupati, sapevamo che il gruppo comunque chiudeva i bilanci con
degli utili molto alti, viste tutte le criticità, vista la
volatilità del mercato, vista la crisi del mercato, tutte cose che
avevamo ben analizzato all'interno di questo bilancio consolidato.
Cosa fare, Presidente Rollandin? Ma io penso che, innanzitutto, una
parte delle sue risposte siano da analizzare nel merito: uno, in
commissione e, due, in questo Consiglio! E poi in 20 minuti non si
chiude un argomento di tale portata, il discorso se il gruppo debba
entrare in Borsa oppure no...potremmo dire qualcosa come Consiglio
regionale, non sarebbe auspicabile dirlo? Non sarebbe chiaro dire
ai valdostani che probabilmente il bilancio consolidato 2014
chiuderà con utili nettamente inferiori rispetto al 2013?
Probabilmente di un 40 percento in meno? 45 o 35? Parliamo di
decine di milioni di euro in un anno, figuriamoci poi nel
2015-2016!
Sul discorso degli incentivi, Presidente Rollandin, la seconda
questione era molto politica; il Presidente Trisoldi lo esplicita
nella sua relazione, torna quindi attuale la possibilità che gli
incentivi agli impianti rinnovabili vengano rivisti, si rivedano le
carte o probabilmente anche, sì, a livello nazionale...cosa
possiamo fare? Cosa vogliamo fare? Io penso che siano tutti temi
che questo Consiglio debba affrontare. Sempre nella relazione, e il
Presidente lo citava:
"Per la prima volta nel 2013 il mercato
elettrico ha espresso in alcune ore un prezzo unico nazionale pari
allo zero"
, pari allo zero! ...è inserito direttamente nella
relazione del gruppo. Poi c'è un dato comunque importante: i
livelli di domanda sono inferiori a quelli di 10 anni fa, ai
livelli del 2003.
E poi, per quanto riguarda l'efficienza, invece, più volte noi
avevamo richiesto delle informazioni per conoscere, per sapere, per
poter affrontare. Piansano Energy, Viterbo...noi non possiamo avere
nessuna iniziativa milionaria, per un discorso di
privacy
ci
si nasconde dietro il discorso di informazione o
imprenditoriale...noi non possiamo sapere nulla, Presidente
Rollandin, di operazioni da 100 e più milioni di euro, ma nel
bilancio consolidato pubblico gli amministratori scrivono questo:
"I 21 aerogeneratori del Parco eolico di Piansano, con una
potenza complessiva di 42, hanno prodotto, nel corso del 2013,
energia a volumi inferiori rispetto al valore stimato"
. Ecco,
vorremmo affrontare se ci sono delle criticità, vorremmo saperle
per poter indubbiamente anche dare un nostro contributo.
Termino dicendo questo: io penso che questa nostra iniziativa
voleva innanzitutto rendere edotti e rilevare anche, per quanto
riguarda la società partecipata più importante che abbiamo, che non
sarà più come prima dopo tutta una serie di criticità; due: noi
immaginiamo che il Consiglio, debba affrontare tale tema; tre: io
spero che sia il Consiglio a decidere, o quanto meno ad approvare
documenti per il discorso se tale società debba entrare in Borsa
oppure no e non, invece, solo pochissime persone in Valle d'Aosta;
quattro: lei sa molto bene, Presidente Rollandin, da quando lei si
è occupato direttamente di questo colosso, che le assunzioni sono
state 217, 217! Noi siamo contenti, da una parte, per i posti di
lavoro che lei o chi per lei ha creato, però, sinceramente,
dobbiamo mettere forse qualche paletto, qualche criterio e un po'
di trasparenza. Allora, stiamo parlando di numeri importanti,
stiamo parlando di fatturati importanti, ma soprattutto stiamo
parlando di fatturati che non saranno più come prima.
Io spero, e chiedo al Presidente della II Commissione, nel
prosieguo del dibattito avvenuto prima in quest'aula sulla
finanziaria, di prendere in mano tale dossier, soprattutto legato
al futuro, soprattutto legato al futuro, in modo che sia questo
Consiglio a prendere delle decisioni da mettere in campo, a dare
degli indirizzi, senza entrare nel discorso gestionale, perché ad
oggi, noi, Consiglieri di opposizione, non possiamo avere
tantissime informazioni su questo gruppo (non ho ancora capito
perché!), nonostante tutte le richieste che abbiamo fatto in questi
6 anni, ma in questo momento lo riteniamo importantissimo e
indispensabile, visto e considerato che il bilancio consolidato
2014 di tale gruppo chiuderà con un utile ben inferiore, e
soprattutto le proiezioni, le prospettive hanno un grosso punto
interrogativo. Io penso che, dato che è una partecipata al 100
percento, questo Consiglio non solo debba essere edotto, dobbiamo
essere edotti, ma probabilmente dobbiamo mettere in campo anche noi
delle azioni. Grazie.
Si dà atto che dalle ore 12,02 riassume la Presidenza il
Presidente Marco Viérin.
Viérin M. (Presidente)
- Grazie Consigliere. Punto 14
all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK