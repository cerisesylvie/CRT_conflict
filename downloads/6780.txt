Consiglio Regionale della Valle d'Aosta - Oggetto del Consiglio n. 1283 del 18 aprile 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1283 del 18 aprile 1985 - Resoconto
OGGETTO N. 1283/VIII - SMILITARIZZAZIONE DELLA TRATTA
FERROVIARIA CHIVASSO-AOSTA. (Interpellanza).
PRESIDENTE:
Do lettura dell'interpellanza presentata dal
Consigliere Riccarand:
INTERPELLANZA
PREMESSO che il prossimo 30 aprile scade la Convenzione fra il
Ministero della Difesa e le Ferrovie dello Stato per la gestione
militare della tratta ferroviaria Chivasso-Aosta;
RICORDATO che il 9 ottobre 1984 i Capigruppo del Consiglio
regionale della Valle d'Aosta avevano, all'unanimità approvato un
ordine del giorno che chiedeva a smilitarizzazione della linea
Chivasso-Aosta;
RIBADITA l'importanza, sotto l'aspetto economico ed
occupazionale della smilitarizzazione;
CONSTATATO che sono ormai trascorsi sei mesi dall'approvazione
del citato ordine del giorno senza che nessuna informazione sia
stata fornita al Consiglio regionale sull'evoluzione della
trattativa;
il sottoscritto Consigliere regionale di "Nuova Sinistra
della Valle d'Aosta"
INTERPELLA
l'Assessore regionale ai Trasporti per conoscere:
1) le prospettive della trattativa in corso con il Ministero
della Difesa e le Ferrovie dello Stato;
2) quali iniziative la Giunta intende assumere per giungere ad
una rapida smilitarizzazione della linea ferroviaria
Chivasso-Aosta.
PRESIDENTE:
Ha chiesto di illustrare l'interpellanza il
Consigliere Ricca-rand, ne ha facoltà.
RICCARAND - (N.S.):
Si tratta di un argomento già più
volte affrontato in questo Consiglio ma su cui sono venute a
mancare delle affermazioni chiare e chiarificatrici.
In particolare ricordo che già circa un anno e mezzo fa,
discutendo una nostra interpellanza l'allora Assessore ai Trasporti
Angelo Pollicini aveva affermato che la convenzione fra il
Ministero della Difesa e le Ferrovie dello Stato relative alla
militarizzazione della tratta ferroviaria Chivasso-Aosta sarebbe
scaduta il 30.4.1985, quindi fra poche settimane. Già allora si era
sottolineata l'urgenza di una iniziativa da parte della Regione per
giungere ad una smilitarizzazione di questa tratta.
C'era stato anche un ordine del giorno, approvato all'unanimità
in sede di Conferenza dei Capigruppo che auspicava questa
smilitarizzazione, anche se la discussione non era mai stata
portata in questo Consiglio per un impegno a mantenere su canali di
carattere più diplomatico questa trattativa.
Il problema è che ormai siamo arrivati alla data di scadenza di
questa convenzione, quindi la smilitarizzazione dovrà essere
rinnovata o dovrà cessare!
Poiché i Consiglieri non sono più stati informati in modo
preciso sulla trattativa che si sta svolgendo, l'interpellanza mira
a fare il punto sulla trattativa riguardante la smilitarizzazione,
ribadendo l'importanza, sia dal punto di vista del potenziamento
della ferrovia che da un punto di vista occupazionale, di questa
smilitarizzazione.
Nel corso di quella discussione cui ho accennato in precedenza,
l'allora Assessore Pollicini aveva citato alcuni dati, specificando
che sulla tratta Chivasso-Aosta erano occupate 107 persone nelle
stazioni e 116 unità militari viaggianti, quindi in tutto 223
militari utilizzati sulla linea, che avrebbero dovuto poi essere
sostituiti da personale civile: si tratta, anche da un punto di
vista occupazionale, di un aspetto che ha una sua importanza.
L'interpellanza, ripeto, vuol fare il punto sulle trattative e
sulle iniziative che sono state assunte dalla Giunta per giungere
alla smilitarizzazione.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Non ripeterò le motivazioni che
portano il Consiglio regionale ad accogliere, non solo, ma a
condividere certe premesse che indicano nella smilitarizzazione un
fatto positivo per la valle d'Aosta, soprattutto sotto il profilo
occupazionale.
Rispetto a decisioni già assunte dal Consiglio regionale e che
sono condivise dall'esecutivo, sia la Giunta che i parlamentari
valdostani hanno portato avanti in ogni sede una serie di
iniziative tendenti a giungere a questo risultato, tenuto conto -
questa è solo una parentesi - della difficoltà di queste trattative
ed anche che la convenzione è fra il Ministero della Difesa e
l'azienda delle Ferrovie dello Stato.
Fino ad oggi sono stati stabiliti accordi collaborativi con
altre Regioni interessate ad ospitare una linea militare, cioè si è
realizzata una situazione che poneva i presupposti per la
risoluzione di questo problema. Mentre la Regione valle d'Aosta ha
scelto o indica nella smilitarizzazione una via positiva per la sua
economia, altre Regioni avevano manifestato l'intenzione di
ospitare invece una tratta militare in alternativa a quella
Chivasso-Aosta.
Fra queste Regioni voglio citare la Puglia e la Calabria. In
questo senso la Giunta calabra ha adottato una deliberazione
tendente ad ottenere una tratta militarizzata. Con queste Regioni,
a livello politico, sono stati tenuti dei contatti perché entrambe
interessate alla risoluzione in un certo modo di questo
problema.
Sono stati fatti, sia in sede politica che amministrativa,
interventi presso il Ministero dei Trasporti ed a questo proposito
voglio citare che ancora recentemente il Presidente della Giunta
(che eventualmente potrà integrare le risposte che sto fornendo al
Consigliere Riccarand) ha richiesto al Ministero dei Trasporti, al
Ministero della Difesa e all'Azienda Autonoma delle Ferrovie un
incontro prima di giungere alla firma o alla conferma della
convenzione fra il Ministero della Difesa e Ferrovie concernente la
linea Chivasso-Aosta. Così come sono stati realizzati ed attuati
incontri con le autorità militari per la ricerca di una soluzione
che nel tempo porti ad una smilitarizzazione della linea.
Voglio solo sottolineare che l'azione della Regione in questo
senso è particolarmente difficile e complessa, anche perché dopo
una fase iniziale in cui certe prospettive parevano raggiungibili
con una certa rapidità, negli ultimi tempi si è manifestato un
irrigidimento sia del Ministero della Difesa che dell'Azienda
Autonoma delle Ferrovie dello Stato circa la smilitarizzazione di
questa linea. In questi ultimi tempi i due contraenti manifestano
un atteggiamento contrario alla smilitarizzazione della linea.
Comunque siamo in attesa di una convocazione al Ministero dei
Trasporti perché deve essere fissato un incontro a cui dovrebbero
partecipare, così come richiesto dal Presidente della Giunta
regionale della valle d'Aosta, il Ministero della Difesa e
l'Azienda della FF.SS. prima dell'approvazione o del rinnovo della
convenzione in atto. voglio assicurare il Consigliere Riccarand che
l'obiettivo di giungere alla smilitarizzazione della tratta è
obiettivo politico di questa Giunta.
PRESIDENTE:
Ha chiesto di parare il Consigliere
Riccarand, ne ha facoltà.
RICCARAND - (N.S.):
Ho ascoltato con una certa
preoccupazione le affermazioni dell'Assessore Lanivi perché se
alcuni mesi fa pareva che questo processo di smilitarizzazione
sarebbe andato in porto, da quanto ha affermato oggi l'Assessore
sembra che invece siano insorte delle difficoltà che rendono non
prevedibile alla sua naturale scadenza, che è alla fine di questo
mese, il processo di smilitarizzazione.
Si tratta di una situazione che dovrebbe essere affrontata in
modo diverso da come a si è affrontata finora, cioè da parte della
Giunta era stato chiesto un pronunciamento delle forze politiche
presenti in questo Consiglio a favore della smilitarizzazione, però
con una certa cautela e con l'impegno a non assumere una posizione
di dibattito politico e di sostegno particolare da parte del
Consiglio su questa iniziativa per evitare che ci fossero delle
difficoltà nella trattativa a livello diplomatico. Questa è una
linea che andava bene se lo sbocco si profilava favorevole, invece
ci sono delle resistenze che stanno emergendo e credo che a questo
punto sia opportuno che l'intero Consiglio affronti la questione e
che le forze politiche qui presenti si assumano delle
responsabilità anche a livello nazionale.
Se si arriva invece ad un rinnovo della convenzione fra
Ministero della Difesa e Ferrovie dello Stato, tutta quanta la
possibilità di arrivare alla smilitarizzazione, con quello che
comporta per noi, viene dilazionata nel tempo e le prospettive si
fanno sicuramente più difficili.
Sollecito la Giunta a illustrare, possibilmente già nel prossimo
Consiglio, quali sono stati i risultati raggiunti, qual è la
situazione reale della trattativa e se necessario un invito a tutto
il Consiglio perché ci sia una azione decisa per raggiungere quello
che è un obiettivo politico che tutti quanti penso
condividiamo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK