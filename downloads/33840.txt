Consiglio Regionale della Valle d'Aosta - Oggetto del Consiglio n. 1881 del 22 giugno 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1881 del 22 giugno 2011 - Resoconto
OGGETTO N. 1881/XIII - Interpellanze: "Risultati
dell'attività svolta dalla Conferenza regionale sulla legalità e la
sicurezza" e "Iniziative per contrastare l'infiltrazione di
organizzazioni mafiose nel tessuto socio-economico del territorio
regionale".
Interpellanza
Ricordato che nella nostra Regione le forze di polizia hanno
contrastato fenomeni di malavita organizzata, anche attraverso
l'arresto di residenti, come nel giugno 2009, e che, recentemente,
l'onorevole Angela Napoli, membro della Commissione antimafia, ha
dichiarato, partecipando ad un incontro presso l'Istituto per
ragionieri di Aosta: "...anche in Valle d'Aosta ci sono esponenti
della 'ndrangheta, ma non c'è la consapevolezza, è come se la
regione alpina fosse un'isola felice. Gli esponenti della
'ndrangheta non appaiono, ma gestiscono affari, riciclaggio ed
altro, e riescono a inserirsi anche nelle istituzioni";
Ricordato, inoltre, che su "La Stampa", in occasione del
recente blitz anti-criminalità in Canavese, sono apparse notizie in
merito alla presenza di vari clan malavitosi nella nostra
regione;
Tenuto conto che la legge regionale 29 marzo 2010, n. 11,
recante "Politiche e iniziative regionali per la promozione della
legalità e della sicurezza", prevede all'articolo 4 l'istituzione
della Conferenza regionale sulla legalità e la sicurezza, con il
compito di valutare le politiche regionali in materia di
legalità;
Considerato che uno degli elementi più rilevanti per
contrastare la criminalità organizzata è il monitoraggio delle
società che gestiscono servizi pubblici, che vincono appalti
pubblici e che investono rilevanti capitali in settori a rischio,
come l'edilizia o i rifiuti;
i sottoscritti Consiglieri regionali
Interpellano
il Presidente della Regione per conoscere se intenda:
1) riferire al Consiglio dell'attività della Conferenza
regionale sulla legalità e la sicurezza relativamente al contrasto
dell'attività della criminalità organizzata nella nostra
Regione;
2) avviare, in sede di tale Conferenza e con il contributo
delle Forze dell'Ordine, un'indagine conoscitiva su tutte le
società concessionarie di servizi pubblici, su quelle
aggiudicatarie di importanti appalti pubblici e su quelle che hanno
investito importanti capitali nei settori dell'edilizia, dello
scavo e movimento terra, dei rifiuti e negli altri settori
notoriamente più a rischio di infiltrazioni della criminalità
organizzata, al fine di ricostruire la tracciabilità dei capitali
investiti e delle effettive proprietà;
3) richiedere alla Commissione antimafia del Parlamento
italiano tutti i dati in loro possesso che possano in qualche modo
interessare la nostra regione;
4) riferire al Consiglio regionale entro sei mesi sui
risultati emersi da tali attività.
F.to: Carmela Fontana - Donzel
Interpellanza
Appreso che, nell'ambito dell'inchiesta sulla diffusione del
fenomeno mafioso nel nord Italia detta "Operazione Minotauro",
coordinata dalla Dda di Torino, sono state arrestate ben 150
persone, tra cui un imprenditore edile residente a
Villeneuve;
Sottolineata la capacità di infiltrazione della 'ndrangheta
nel tessuto economico, sociale e politico dei territori
sopracitati;
Richiamate le nostre precedenti iniziative
sull'argomento;
i sottoscritti C
onsiglieri regionali
Interpellano
il Presidente della Regione per sapere:
1) se le indagini sopracitate hanno fatto emergere nuovi
elementi riguardo alla diffusione della 'ndrangheta sul territorio
valdostano;
2) se l'Amministrazione regionale, alla luce dei recenti
sviluppi e in ragione delle nuove "grandi Opere" in programma,
intende assumere nuove iniziative per contrastare l'infiltrazione
delle organizzazioni criminali di stampo mafioso in Valle
d'Aosta.
F.to: Bertin - Louvin - Patrizia Morelli
Presidente
- La parola alla Consigliera Carmela
Fontana.
Fontana (PD)
- Grazie Presidente.
I recenti avvenimenti giudiziari, in particolare la "Operazione
Minotauro", hanno confermato la presenza della malavita organizzata
nella nostra regione; è un dato inquietante, che deve portare a
farci delle domande. Abbiamo mantenuto alta l'attenzione su questo
tema? La legge regionale n. 11/2010 per la promozione della
legalità che risultati ha dato? È stato fatto tutto il possibile
per contrastare questi fenomeni? Pensiamo che ognuno di noi debba
dare una risposta.
Per nostra parte, ci piacerebbe che la cronaca di questi giorni
ci spronasse tutti a controllare con più attenzione i settori in
cui la malavita organizzata s'infiltra. È indispensabile che si
avvii, in sede di conferenza o in un'altra sede da concordare,
un'indagine conoscitiva che analizzi tutte le società
concessionarie di servizi pubblici, dal trattamento delle acque
allo smaltimento dei rifiuti, tutte le società che hanno vinto
importanti commesse pubbliche nel settore edile e delle
costruzioni, tutte quelle che hanno investito rilevanti capitali in
operazioni immobiliari, per verificare le effettive proprietà e per
ricostruire la tracciabilità dei capitali, al fine di escludere
che, anche solo in parte, la proprietà o i capitali abbiano una
provenienza sospetta. Oggi più che mai abbiamo il dovere di fare
luce e chiarezza su tutta questa situazione, perché il non volersi
impegnare in quest'azione di contrasto dell'illegalità organizzata
equivarrebbe ad una dichiarazione di collusione che nessuno di noi,
evidentemente, può accettare.
Questo chiediamo nella nostra interpellanza: iniziare un'azione
di chiarezza a partire da questi settori notoriamente più a rischio
di infiltrazioni, anche con l'aiuto delle Forze dell'ordine e con i
dati in possesso della Commissione antimafia del Parlamento. Il
Consiglio regionale, come ha già dimostrato l'anno scorso, in tale
maniera può diventare un elemento trainante nella lotta alla
malavita organizzata, questo vero e proprio "cancro" che sottrae
energie e risorse alla società onesta. Ciò può essere di stimolo
alla Magistratura aostana, perché ci rassicuri sulla realtà nella
nostra regione con risultati concreti di un lavoro vasto ed
approfondito che non lasci alcuna area d'ombra. Sono convinta che
il Presidente della Regione, che più volte si è espresso in tale
direzione, possa condividere gli obiettivi della nostra iniziativa
consiliare. Grazie.
Presidente
- La parola al Consigliere Bertin.
Bertin (ALPE)
- Grazie Presidente.
La recente "Operazione Minotauro" ha confermato i nostri timori
rispetto alle capacità di infiltrazione del tessuto economico,
sociale e politico del nord Italia da parte, in particolare, della
'ndrangheta e delle altre organizzazioni criminali di stampo
mafioso. Operazione che fra l'altro ha visto, fra i 150 arrestati -
operazione fra le più imponenti degli ultimi anni, che fa seguito a
quella fatta due anni fa in Lombardia -, l'arresto di un
imprenditore di origine calabrese residente a Villeneuve. Il quadro
che esce da questa inchiesta, anche da un punto di vista
giornalistico, evidentemente - le fonti di informazione che abbiamo
sono i giornali -, è un quadro inquietante che vede coinvolti
imprenditori, politici ed altre istituzioni a livello comunale e
regionale - è di ieri l'arresto di un consigliere comunale ad
Alessandria - e comunque un quadro oggettivamente inquietante sulle
capacità della 'ndrangheta di infiltrarsi nel nord Italia. In
effetti oggi il sinonimo di questa organizzazione non è più tanto
la violenza, quanto la capacità di creare consenso e di influenzare
le scelte anche delle istituzioni.
Ritenendo questo un fenomeno molto preoccupante, sul quale
bisogna mantenere altissima l'attenzione, abbiamo presentato
l'ennesima iniziativa su questo argomento fra le tante fatte in
questi anni, anche perché, da sempre, riteniamo che questo sia un
rischio oggettivo per la Valle d'Aosta, e anche perché esistono
molte condizioni favorevoli: da una realtà economica e turistica
ancora in espansione come un settore edilizio, che altrove è in
declino, ma che qui continua a rappresentare una parte
significativa del sistema economico. Turismo ed edilizia sono
notoriamente i settori nei quali si fa riciclaggio delle attività
illecite di queste organizzazioni, e ad esempio il movimento terra
è ritenuto uno dei settori in cui vi è un monopolio anche ormai nel
nord Italia di questa organizzazione, attività che generano molti
soldi, che hanno anche l'effetto di intervenire nel mercato e di
cancellare ogni libero mercato, influenzando negativamente questo
settore.
In Valle d'Aosta, oltre a questi due settori principali, vi è
una presenza - come riportavano anche i giornali - diretta da parte
della 'ndrangheta; anche l'antimafia, qualche anno fa, aveva
identificato alcuni 'ndranghetisti in diverso modo domiciliati in
Valle d'Aosta...insomma, una regione oggettivamente a rischio da
questo punto di vista. L'arresto l'anno scorso di due importanti
trafficanti di stupefacenti affiliati al "clan Nirta" è uno degli
ultimi; il "clan Nirta" è uno dei più pericolosi fra le varie
cosche della 'ndrangheta. In passato ci sono state altre inchieste
che hanno visto l'arresto di altri soggetti affiliati alla
'ndrangheta, vi sono state anche inchieste relativamente
all'acquisto di voti, inquietante da un certo punto di vista, che
vedeva coinvolto un 'ndranghetista...sono situazioni estremamente
delicate. Per non ricordare poi i vari regolamenti di conti
riguardo alle faide dell'Aspromonte che si sono verificate ad
Issogne ed a Pont-Saint-Martin ad inizio degli anni '90. Quindi da
questo punto di vista è importantissimo mantenere alta
l'attenzione, tanto più se pensiamo che in Valle d'Aosta avete
intenzione di avviare delle grandi opere, dal campus universitario
al famoso "metrò" e anche il casinò che si sta ristrutturando,
grandi opere che vedono da parte edilizia,
in primis
,
investimenti pubblici notevoli.
Pertanto volevamo conoscere dal lato delle grandi opere quali
iniziative si vogliono mettere in atto, per evitare il più
possibile l'infiltrazione di questa organizzazione. Grazie.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Ringrazio i colleghi che hanno presentato le due interpellanze.
A proposito della prima della collega Fontana, credo di poter dire
che, per quanto ci riguarda, non possiamo che fare nostre le
preoccupazioni espresse anche in sede di Conferenza regionale sulla
legalità e la sicurezza; la questione è stata oggetto di
riflessioni, ma credo che rispetto all'interpellanza sia da
sollevare fin da subito la perplessità sul coinvolgimento della
conferenza in sé nei termini prospettati, e mi spiego. Voglio
ricordare che, come disposto dalla legge n. 29/2011, politiche e
iniziative regionali per la promozione della legalità e della
sicurezza, tale organismo non rappresenta una sede operativa per il
contrasto alla criminalità, bensì uno strumento di diffusione della
cultura e della pratica della legalità, attraverso il coordinamento
delle diverse politiche di settore; ciò non toglie che siano
collegate, però la funzione della conferenza è quella.
Fatta questa premessa, venendo alla prima domanda:
"se si
intenda riferire al Consiglio dell'attività"
, non vi è alcun
problema a riferire al Consiglio in merito all'attività svolta
dalla conferenza, rispetto alla quale ho i verbali delle sedute già
avvenute il 2 luglio ed il 14 aprile 2011, che posso fornire alla
collega. Rilevo peraltro che alla conferenza sono presenti i
Presidenti della II e V Commissione.
Per quanto riguarda la seconda domanda:
"se si intenda
avviare...e con il contributo delle Forze dell'Ordine"
, non è
la Conferenza della legalità e della sicurezza la sede per tale
attività, bensì il COSP (Comitato per l'Ordine e la Sicurezza
Pubblica) che vede coinvolte tutte le Forze dell'Ordine e la
Magistratura e, per tutti questi momenti, le assicuro l'attenzione
massima alla problematica.
"Se si intenda richiedere alla Commissione antimafia...tutti
i dati in loro possesso":
segnalo che le attività della
Commissione parlamentare d'inchiesta sulla mafia sono pubbliche e
che sul sito Internet della commissione sono pubblicati gli ordini
del giorno, i resoconti sommari e stenografici della sedute ed i
documenti approvati. Vorrei invece sottolineare che, in
ottemperanza alla mozione - che è stata ricordata dal collega
Bertin - approvata in Consiglio il 7 aprile scorso, con nota
sottoscritta - di cui darò copia ai colleghi - con il Presidente
del Consiglio, abbiamo provveduto a richiedere al Procuratore
nazionale Piero Grasso un incontro delle istituzioni regionali,
proprio come è stato sollecitato dalla mozione approvata in
Consiglio. Credo quindi che questo incontro, che ci auguriamo venga
fatto compatibilmente con le programmazioni della commissione
competente, e che confido di poter presto organizzare con l'organo
cui è attribuito il compito di coordinare in ambito nazionale le
indagini relative alla criminalità organizzata, possa essere il
momento più corretto per avere una risposta - come auspicato - che
fughi i dubbi o ci chiarisca quali sono le situazioni.
"Se si intenda riferire al Consiglio...entro sei mesi sui
risultati emersi da tali attività"
: sicuramente siamo
disponibili a riferire puntualmente sull'attività e se ci sono
delle novità in tal senso.
Venendo puntualmente alle richieste di chiarimento del collega
Bertin, la posizione su questo tema, come ho già detto, le attività
di educazione alla legalità condotte dalla Regione, dagli enti
locali e dalle associazioni assumono, anch'esse, una fondamentale
importanza per prevenire eventuali penetrazioni delle mafie ad un
livello più puntuale presso ogni cittadino e soprattutto tra i
giovani. Ma non è questo l'argomento dell'interpellanza, che si
riferisce soprattutto alla "Operazione Minotauro" e all'arresto di
un imprenditore residente in Valle. Appena appresa la notizia, ho
provveduto a convocare il Comitato per l'ordine e la sicurezza
pubblica, di cui dicevo prima alla collega Fontana, che si è
riunito il 16 giugno scorso.
La questione è stata puntualmente esaminata e, per rispondere al
primo quesito, per sapere
"se le indagini hanno fatto emergere
nuovi elementi riguardo alla diffusione della 'ndrangheta sul
territorio valdostano"
, è stato confermato che nessuna novità
di rilievo è da segnalare rispetto al passato e a quanto si è più
volte riferito in quest'Assemblea, né per quanto riguarda la
"Operazione Minotauro" si dispone di informazioni ulteriori
rispetto a quelle rese note dalla Procura di Torino. Da parte dei
rappresentanti delle Forze dell'Ordine è confermata la massima
attenzione alla tematica della prevenzione e repressione dei
tentativi di infiltrazione mafiosa negli appalti pubblici, più in
generale nel tessuto socioeconomico del territorio regionale, con
un'attività di vigilanza costante e prevalentemente rivolta ai
settori a rischio (che sono quelli che ha ricordato la collega):
appalti, traffico di stupefacenti, estorsione e riciclaggio. È nota
la presenza nella regione di persone ritenute vicine a soggetti
riconducibili a famiglie malavitose, ma le attività investigative
svolte non hanno finora fatto emergere concreti elementi di
radicamento delle mafie, né permettono di fondare una prognosi di
presenza in Valle di attività criminali di natura associativa.
Sull'altro quesito:
"se l'Amministrazione regionale, alla
luce dei recenti sviluppi e in ragione delle nuove 'grandi Opere'
in programma, intende assumere nuove iniziative",
ricordo che
la Regione ha già concluso, l'11 maggio scorso, con il Centro
operativo di Torino della Direzione investigativa antimafia, un
protocollo d'intenti che incardina più efficienti modalità per la
fruizione da parte della DIA dei dati informativi concernenti i
cicli di esecuzione dei contratti pubblici. Affinché lo strumento
sia ancora più efficace, abbiamo convenuto con la DIA la
possibilità di implementare i dati rilevati, facendo confluire
presso l'Osservatorio regionale dei contratti pubblici
dell'Assessorato delle opere pubbliche anche le informazioni su
iniziative condotte da società controllate,
in primis
NUV,
COUP, CVA, Casino e Vallée d'Aoste Structure; abbiamo firmato
l'accordo quadro e, in questo, inseriamo anche le notizie relative
a queste situazioni che potrebbero essere
a latere
.
Questo ad oggi è il panorama delle iniziative in campo. Siamo
disponibili per suggerimenti e per vedere, nel momento in cui ci
saranno indicazioni diverse, come attivare tutti i meccanismi,
soprattutto quelli preventivi, perché come ricordavano i colleghi è
evidente che è sulle attività in sé e sulle varie fasi che possono
incidere persone che hanno intenti malavitosi. Quindi non è
sufficiente conoscere solo l'appalto, bisogna seguirlo nelle varie
fasi e questa è una delle attività che verranno inserite in tale
accordo che parte con questi nuovi lavori.
Presidente
- La parola alla Consigliera Carmela
Fontana.
Fontana (PD)
- Ringrazio il Presidente per le risposte
puntuali ed un forte ringraziamento lo voglio fare alle Forze
dell'Ordine per il lavoro che hanno svolto.
L'unica preoccupazione e amarezza, perché abbiamo affrontato
tante volte questo problema in Consiglio regionale e siamo stati
rassicurati che in Valle d'Aosta non avevamo di che temere sulla
questione dell'organizzazione criminale...adesso, per fortuna,
viene fuori questo, che è un campanello d'allarme che ci deve far
riflettere per non abbassare la guardia e per fare controlli. Mi
sembra che la volontà vada in quella direzione e, man mano che si
andrà avanti, vedremo cosa fare. C'è da preoccuparsi, perché
pensavamo di essere in un'isola felice, e anche se sono piccoli
fenomeni mi auguro che siano piccoli fenomeni che possono essere
isolati. Questa è la mia considerazione. Grazie.
Presidente
- La parola al Consigliere Bertin.
Bertin (ALPE)
- Grazie Presidente.
Evidentemente è molto importante lo scambio di informazioni fra
gli uffici e le varie compagnie locali con la DIA, anche per avere
reciproche informazioni e tenere sotto controllo, per quello che si
può, la parte appalti, subappalti ed il resto. Questo, se vogliamo,
è preliminare, ma è importante farlo dal punto di vista dello
scambio di informazioni.
Rimane l'inquietudine che, al di là del fatto che sembrerebbe
che il quadro complessivo in Valle d'Aosta non è cambiato, ogni
anno sistematicamente ci sono episodi collegati a questa
particolare organizzazione criminale, legata al territorio
valdostano. Citavo l'arresto dei trafficanti di droga ed altri
fatti di questo genere, che non devono - al di là delle
informazioni che lei conferma di un mancato aggravamento della
situazione - far sottovalutare questo fenomeno, che in Valle
d'Aosta può essere un qualcosa di molto grave, è una regione a
rischio più di molte altre, per una serie di ragioni che è inutile
qui ripetere e che ci rendiamo tutti conto di quali sono.
Pertanto, al di là di queste comunicazioni, bisogna avere dal
punto di vista della politica la consapevolezza del rischio che
facciamo correre alla Valle d'Aosta: qui siamo in bilico fra essere
una regione europea e diventare la sesta provincia della Calabria o
di un'altra regione dove la presenza di queste organizzazioni è
storica e tradizionale, per cui non si può sottovalutare in nessun
modo questi fenomeni, a cui va data la massima attenzione.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK