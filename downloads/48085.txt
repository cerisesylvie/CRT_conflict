Consiglio Regionale della Valle d'Aosta - Oggetto del Consiglio n. 4226 del 19 dicembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4226 del 19 dicembre 2024 - Resoconto
OGGETTO N. 4226/XVI - Interrogazione: "Tempistiche di
recepimento della cosiddetta legge Salva Casa inerente alla
semplificazione edilizia e urbanistica".
Bertin (Presidente) -
Punto numero 10.02.
Per la risposta si è prenotato l'assessore Sapinet, ne ha
facoltà.
Sapinet (UV)
- Torniamo sulla questione Salva Casa. Mi dà
l'opportunità, questa iniziativa, di fare il punto e aggiornare
l'Aula.
Ovviamente parleremo anche di legge 11, ma, come lei sa bene, il
cosiddetto Salva Casa in materia di semplificazione edilizia e
urbanistica è stato oggetto della massima attenzione da parte degli
uffici regionali, come abbiamo già altre volte reso noto all'Aula,
fin dal mese di maggio, quando venne approvato il decreto-legge 69
del 2024, che poi è stato convertito nella legge 105 del 2024.
Le valutazioni sono sempre state orientate a tenere conto delle
prerogative statutarie della Regione autonoma Valle d'Aosta, in
base alle quali ci siamo dotati di uno specifico apparato normativo
e regolamentare in materia urbanistica e edilizia, ovvero la legge
numero 11 del 1998. Il confronto è sempre stato e sempre sarà
portato avanti con il CELVA, con gli Ordini, con i collegi
professionali, per poi individuare le eventuali integrazioni
tecniche alla legislazione regionale, più corrispondente alle
caratteristiche e alle esigenze della comunità valdostana.
Nel frattempo è stato comunicato ai Comuni, per tramite del
CELVA, che il testo di legge non è immediatamente applicabile, ma
necessita del recepimento da parte della Regione stessa e che la
legge regionale 11 del 1998 contiene una disciplina specifica per
tutti i temi affrontati dalla legge, che pertanto sono solo per
quanto non disciplinato dalla norma regionale e hanno applicazione
le norme statali in materia di edilizia e urbanistica.
Veniamo ai quesiti, due nello specifico. Con riferimento al
primo quesito (per quali motivi ad oggi non risulta effettuata
alcuna azione di recepimento della legge 105 del 2024), l'attività
di predisposizione della normativa di recepimento del Salva Casa è
stata svolta dagli uffici regionali con il concorso anche di un
consulente giuridico, perché il testo nazionale presenta numerosi e
diversi aspetti di ambiguità che devono essere chiariti per poter
valutare attentamente l'impatto di tale disciplina su quelle
regionali. Questo lavoro si è concluso e sono in atto i confronti
con il CELVA, che è interlocutore importante anche in relazione
all'applicazione pratica delle norme urbanistiche sul territorio
con gli ordini e i collegi professionali per assumere tutte le
indicazioni utili a fornire uno strumento chiaramente applicabile e
rispondente alle esigenze del territorio.
Le difficoltà applicative che sono registrate a livello
nazionale negli enti locali sono già numerose. Molte questioni
applicative e normative riguardano proprio il rapporto e la
coabitazione fra la normativa del decreto Salva Casa e quelli
regionali o locali vigenti. Alcune regioni stanno fornendo solo in
questi giorni indicazioni per un'applicazione omogenea del testo di
legge sull'intero territorio regionale. Ad oggi di fatto sono
cinque le Regioni - e parliamo di Emilia-Romagna, Liguria, Sicilia,
Umbria e Piemonte - che hanno messo nero su bianco le nuove
disposizioni fornendo le prime linee di indirizzo, mentre a livello
locale particolarmente significativa è la circolare del Comune di
Roma.
Lo strumento scelto dalle Regioni per l'applicazione deve essere
coerente con la normativa urbanistica regionale con la quale deve
relazionarsi la nuova legge. Ad esempio la Sicilia, che ha una
competenza urbanistica diversa da quella valdostana, ha comunque
proceduto con una circolare prima e con una legge dopo di
recepimento. praticamente diretto. della norma nazionale.
La situazione valdostana è più complessa perché la legge
regionale numero 11 del 1998 contiene una disciplina specifica per
tutti i temi affrontati dalla legge e pertanto, solo per quanto non
disciplinato dalla norma regionale, hanno applicazione le norme
statali in materia di edilizia e di urbanistica.
È stato quindi tempestivamente comunicato ai Comuni, per tramite
del CELVA, che il testo di legge non è immediatamente applicabile,
ma necessita del recepimento da parte della Regione stessa. A
maggior conferma che l'applicazione della normativa richiede
comunque una corretta preparazione in chiave collaborativa e di
supporto, proprio al fine di evitare la situazione di stallo
registrata in alcune realtà territoriali, il Ministero delle
Infrastrutture e dei trasporti sta esaminando con le competenti
amministrazioni una circolare attuativa di prossima adozione per
fornire strumenti di lettura delle nuove norme.
Circa il secondo quesito (entro quale data è previsto un atto di
recepimento della legge 105 del 2024 da parte della Regione Valle
d'Aosta, in modo che siano applicabili sul territorio regionale i
contenuti della legge in questione), come detto, ne abbiamo parlato
anche la settimana scorsa in occasione del dibattito sul bilancio,
le modifiche necessarie alla normativa regionale saranno introdotte
nel testo di aggiornamento della legge 11. Era già in programma un
aggiornamento leggero, ci si è trovati di fronte alla questione se
portare avanti tutto insieme, quindi la modifica della 11 e
contemporaneamente il recepimento delle Salva Casa. Un
aggiornamento che è già stato predisposto, un totale di 48
articoli, un lavoro notevole della struttura che, chiusa la
delibera di revisione del Piano Casa, ha proseguito sulla
manutenzione delle norme urbanistiche, integrando, come detto, il
recepimento del Salva Casa e in parallelo i lavori sul tavolo di
confronto per le grandi stazioni turistiche di Courmayeur e
Breuil-Cervinia, come già illustrato. Un lavoro importante, come
importanti sono i passaggi richiesti generati e soprattutto la
necessità di confronto in questa fase. Ciò detto, diventa difficile
impegnarsi in tempistiche definite, anche se - e qui l'impegno
viene preso - la volontà è quella di far concludere i procedimenti
citati con tempistiche che vogliamo contenere al massimo.
Tutto ciò - l'abbiamo detto, ma lo ribadiamo -, nel
coinvolgimento, non appena la bozza avrà sviscerato i nodi tecnici
e giuridici principali, dei fondamentali passaggi politici e del
coinvolgimento per arrivare a una norma di legge che, siamo certi,
grazie al contributo delle professionalità interne alla Commissione
competente, sarà chiara e utile.
Presidente
- Per la replica, il consigliere Distort.
Distort (LEGA VDA)
- Mi verrebbe spontaneo rispondere e
proseguire un discorso da un punto di vista tecnico, ma non è
questa la sede per gli approfondimenti tecnici, sarà la terza
Commissione consiliare la sede per questi approfondimenti. Questa
sede, invece, è dedicata ad affrontare il tema dal punto di vista
politico ed è proprio su questo profilo che formulo questa
risposta, introducendo un motto latino:
pacta sunt servanda
,
i patti sono da rispettare. Lei aveva già fatto delle promesse su
tempi e scenari di recepimento della legge. È vero che lei adesso
mi dice che prima bisogna riformare l'intero apparato della legge
11/98 per poter contenere le modifiche previste dal Salva Casa. Sta
di fatto che, a cinque mesi dalla pubblicazione della legge 105,
che a sua volta recepiva il decreto Salva Casa, oggi siamo ancora
alle promesse di recepimento, tra l'altro e peraltro generiche,
senza date. Questo, mi permetta Assessore, non va bene, ma non è
che ma non vada bene per le mie aspettative, ma per le aspettative
dei proprietari di immobili che noi sappiamo che sono praticamente
il fondo di garanzia delle finanze pubbliche. Mi auguro, questa
proprio è la visione politica, e tra l'altro è un augurio che
insieme agli auguri di buon Natale veramente inoltro a lei e agli
uffici, che tra l'altro so essere anche sottorganico, quindi è un
doppio augurio. Però mi auguro che questa attesa permetta di
recepire il Salva Casa in tutte le sue potenzialità, perché la
disciplina edilizia e urbanistica deve essere - ripeto, l'ho già
detto più volte - al servizio dei proprietari dei beni immobiliari
e non il contrario.
Spero vivamente che non vi passi per la testa di limitare le
aperture del Salva Casa, perché qui vi giocate la vostra capacità
di Governo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK