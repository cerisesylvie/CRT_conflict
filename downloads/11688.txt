Consiglio Regionale della Valle d'Aosta - Oggetto del Consiglio n. 4279 del 10 marzo 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4279 del 10 marzo 1993 - Resoconto
OGGETTO N. 4279/IX Recupero degli studi effettuati in materia
di viabilità e di trasporti.
(Interpellanza)
Interpellanza Avuta notizia delle risposte fornite
dall'Assessore Tecnico in merito al problema del bacino di traffico
e dei provvedimenti così attesi ma sempre procrastinati sul tema
dei trasporti regionali e comunali;
Ritenuta davvero superficiale l'argomentazione dell'Assessore
che ignora tutta la produzione di atti amministrativi posta in
essere dal Comune di Aosta nel quinquennio dal 1985 al 1990;
Visto che anche in sede di stesura del nuovo Piano Regolatore
Generale finita poi nell'ennesima variante del tutto inadeguata -
si era posta la massima attenzione alla problematica del traffico
urbano ed extraurbano del Capoluogo, conferendo incarichi
professionali sotto la consulenza dell'Ing. Crotti portati a
termine, ma purtroppo inutilizzati dalla nuova maggioranza con uno
spreco di centinaia di milioni in studi e progetti rimasti lettera
morta per la incapacità politica ed amministrativa di dare corso a
scelte confacenti;
Atteso che lo studio di fattibilità del traffico, di cui il
Comune di Aosta non vuole disporre, indicava le nuove direttrici di
viabilità nella circonvallazione Sud, e nella decongestione delle
vie di penetrazione interna (Via Monte Vodice, e Via Monte Solarolo
collegate con Via Parigi, mentre per il lato Sud era ipotizzata una
deviazione all'altezza della curva di Viale Partigiani in direzione
dell'area del Mont Fleury) per lo smaltimento del flusso veicolare
sulla circonvallazione Nord, e che era prevista altresì una osmosi
funzionale per i trasporti da e verso Aosta comprendendo i comuni
limitrofi secondo una ottica comprensoriale;
il sottoscritto Consigliere regionale
Interpella
la Giunta regionale e l'Assessore competente per sapere che cosa
intendono fare per recuperare gli studi effettuati e pagati sulla
viabilità del Comune e sui trasporti, studi essenziali per la
formazione urgente del nuovo Piano Urbano di Traffico volto a
ridurre l'inquinamento, a migliorare il trasporto generale, la
fluidità del flusso turistico e veicolare, la qualità della vita
nella Città Capoluogo e nella Regione, e per conoscere quali remore
ostano ad una seria concertazione con l'Amministrazione aostana,
che tali studi e progetti tiene nel cassetto creando così ritardi
nella soluzione del problema.
F.to: Chiofalo - Ricco - Beneforti.
Presidente
Ha chiesto di illustrare la interpellanza il
Consigliere Chiofalo, ne ha facoltà.
Chiofalo (DC)
L'interpellanza per la sua ampiezza
si illustra da sé.
Vorrei solo aggiungere alcune cose di natura tecnica, che credo
renderanno più facile all'Assessore dare le risposte e
permetteranno di vedere insieme cosa si può fare per questa nostra
città.
La mia interpellanza è stata presentata dopo la risposta che è
stata data al Consigliere Limonet lo scorso Consiglio. La risposta
dell'Assessore mi ha lasciato un po' perplesso; credo comunque che
l'Assessore quello che ha detto lo abbia detto in buona fede.
Voglio ricordare all'Assessore che da alcuni dati che sono
andato a cercarmi risulta che Aosta è dotata di un piano del
traffico, piano che è stato inviato anche all'Assessorato regionale
competente con la seguente documentazione: un primo volume che
contiene una sintesi, un secondo volume dove vi sono le indagini
volumetriche, un terzo volume dove c'è l'indagine "Origine e
destinazione", un quarto volume dove c'è la creazione del modello
di simulazione e l'analisi dello stato attuale, un quinto volume
dove c'è il controllo semaforico, un sesto volume dove c'è il
trasporto pubblico di persone, un settimo volume dove c'è il
problema della sosta, l'ottavo volume dove ci sono le proposte di
piano, un nono volume che contiene "Analisi di proposte relative ai
principali nodi di traffico", un decimo volume con le relative
cartografie.
Sappiamo che con l'approvazione da parte del comune di Aosta
dello schema strutturale è prevista la realizzazione di nuove
strade; ad esempio, è prevista la strada che attualmente tutti
sappiamo crea quell'ingorgo all'incrocio con Viale Partigiani,
verso sud di Aosta, è prevista un'altra strada di comunicazione
verso l'Envers, ad est della città. Questa strada dovrebbe venire
lungo il Buthier, dovrebbe attraversare via Clavalité, quindi
l'area della Cogne e portare verso l'Envers; questo per eliminare
quella strozzatura che c'è in Viale Partigiani. Questo studio è
previsto dallo schema strutturale approvato già dal Consiglio
comunale di Aosta nel 1991.
È altresì prevista dallo schema strutturale la continuazione di
via Monte Solarolo che deve sboccare su via Parigi, via Monte
Vodice che deve sboccare anch'essa su via Parigi, proprio per
eliminare questi ingorghi che si vengono a formare all'interno
della città di Aosta.
A me risulta che il progetto del piano del traffico per quanto
riguarda Aosta, e non solo Aosta ma anche i comuni viciniori, è
stato presentato all'Assessorato regionale competente nel mese di
aprile del 1991. Volevo dare questo dato all'Assessore, per sapere
se ne è stato discusso; a quanto ho capito dalla risposta data nel
Consiglio scorso sembrava che il comune di Aosta non avesse
presentato nessun progetto per completare il piano del bacino di
traffico compreso Aosta.
Ritengo che questi ulteriori dati che ho fornito possano servire
all'Assessore per vedere di sbrogliare questa matassa, per portare
avanti di comune accordo un lavoro fra Amministrazione comunale di
Aosta e Amministrazione regionale, per poter uscire da questa
situazione, visto che gli studi sono stati fatti. Vorrei sapere
qual è il motivo per cui non si va avanti e non si riesce a
concretizzare questo piano di bacino di traffico.
Presidente
Ha chiesto di parlare l'Assessore
all'Ambiente, Territorio e Trasporti, Nicco.
Nicco (Ass.Tec.)
In effetti il punto di partenza è
la questione di cui abbiamo cominciato a discutere nella precedente
riunione del Consiglio, cioè il piano del bacino di traffico.
Ho cercato di fare il punto su questo tema, dicendo che a mio
avviso c'erano alcune questioni che devono essere risolte
preliminarmente per poter giungere alla redazione di questo piano.
Ricordavo sostanzialmente tre questioni: la prima è relativa al
rapporto fra Regione e Ferrovie nella nuova situazione che si è
determinata. Colgo l'occasione per dire che ci è giunto il primo
marzo, finalmente, uno schema di contratto di servizio che potrà
essere stipulato dopo essere stato discusso dagli organi
competenti, e quindi anche dal Consiglio, fra Amministrazione
regionale e Ferrovie. Un contratto in cui finalmente si fa
un'affermazione che a me sembra molto importante, là dove le
Ferrovie dello stato assicurano di assumere tutti gli oneri per il
mantenimento delle infrastrutture e dell'esercizio della linea
ferroviaria Chivasso-Aosta, anche in accoglimento delle richieste
della Regione. Questo mi sembra importante perché per un certo
numero di anni c'era invece la preoccupazione che si andasse ad un
ridimensionamento di questa linea.
La seconda e la terza questione sono tuttora sul tappeto. La
seconda è quella del conguaglio con le società concessionarie, che
è lì da dieci anni, se ne discute ma non siamo riusciti ancora a
farlo, ed è una delle condizioni per giungere alla redazione del
piano. La terza è relativa alla nuova legge 151, legge-quadro
nazionale, che è attualmente in discussione.
Detto questo, per ribadire quali sono secondo me i punti da
affrontare preliminarmente per giungere al piano del bacino di
traffico, veniamo alla questione più specifica del comune di
Aosta.
La domanda che mi era stata fatta nel precedente Consiglio era
se il comune di Aosta aveva fatto pervenire le sue proposte in
merito. Può darsi che non mi sia espresso in modo sufficientemente
chiaro, questo è sempre possibile, per cui voglio tornare sugli
elementi che il comune di Aosta ci ha trasmesso.
Con lettera del 10 settembre 1992 il sindaco ci indicava gli
elementi che secondo il comune di Aosta devono essere tenuti in
considerazione nel momento della stesura del piano del bacino di
traffico, e faceva riferimento in particolare, a questi specifici
atti:
- Primo, il piano urbano di traffico, maggio 1989, il cui
obiettivo è la progressiva diminuzione del traffico veicolare
privato nel centro urbano ed eliminazione nel centro storico.
- Secondo, novembre 1989, il programma urbano dei parcheggi, con
tutta una serie di finalità molto precise, sia di carattere
specifico che generale, dal migliorare la qualità dell'ambiente, al
ridurre i consumi e l'inquinamento, al migliorare la fruibilità
turistica dello stesso centro. Si precisava che questo programma
urbano dei parcheggi è parte del disegno generale di
riorganizzazione urbanistica della città e quindi si rimandava poi
allo schema strutturale del piano regolatore, discusso ed approvato
dal consiglio comunale nel settembre 1991.
Poi si faceva ancora qualche cenno ad altri elementi che ci sono
stati inviati in materia.
In quella risposta evidentemente non avevo potuto fare
riferimento a quegli altri studi, che sono invece ricordati ora dai
consiglieri interpellanti, in particolare gli incarichi
professionali che erano stati dati all'ing. Crotti, studi che credo
stanno comunque alla base anche di questi altri elementi che ho
citato e che il comune ci ha trasmesso.
Se c'è dell'altro materiale che può servire per mettere a fuoco
i problemi essenziali del traffico nella città di Aosta e che noi
non abbiamo ancora acquisito, è senz'altro opportuno (e sarà nostra
cura) acquisire anche questi altri elementi, anche perché concordo
interamente con i consiglieri interpellanti quando dicono che di
studi ne abbiamo fatti forse anche troppi, abbiamo speso somme e
risorse ingenti, e poi li abbiamo lasciati inutilizzati. Questo
credo che valga e per l'Amministrazione regionale e per
l'Amministrazione comunale. Per quanto ci riguarda abbiamo cercato
di non andare in questa direzione: quando si è insediata questa
Amministrazione era sul tappeto una serie di altre progettazioni,
ma prima di dar corso a queste progettazioni abbiamo voluto vedere
se c'erano le condizioni per poi realizzarle. Ne cito una sola,
sempre per rimanere nei trasporti, quella del Morgex-Le Faillet, il
cui costo era previsto in 800 milioni. Noi abbiamo ritenuto in quel
caso che, prima di fare questo investimento cospicuo, occorresse
verificare se c'erano delle condizioni affinché questa
progettazione potesse avere un qualche esito positivo.
Per quanto riguarda la situazione più specifica del traffico di
Aosta, ammetto francamente di non avere la competenza e le
conoscenze del Consigliere interpellante, che essendosi occupato a
lungo di questi problemi conosce nei dettagli e nei particolari
tutta la situazione, e perciò può (come è scritto anche nella
interpellanza) parlare di "osmosi funzionale dei trasporti" e di
altre cose di questo genere, che a me invece possono risultare un
tantino ostiche. Ma voglio dire che sulle questioni particolari
credo che ci sia una specifica competenza comunale, che deve poi
tradursi in una serie di atti e di proposte precise, e mi risulta
che sia attualmente in discussione nel Consiglio comunale proprio
una variante al piano, che ha delle valenze non solo di carattere
urbanistico, ma che avrà sicuramente delle valenze anche per quanto
riguarda le questioni del traffico.
Credo comunque che i punti nodali stiano proprio là dove lo
stesso Consigliere ha richiamato la nostra attenzione con una
mozione che era in discussione già nel precedente Consiglio ed è in
discussione anche oggi: il Consigliere Chiofalo scrive che è
dall'apertura della circonvallazione sud che dipende davvero una
migliore qualità della vita per l'intero capoluogo. Questo a me
sembra uno dei nodi essenziali ed è lì che deve puntare
l'attenzione e della Regione e del Comune, perché è dalla soluzione
in tempi rapidi di questa questione e dell'altra questione
connessa, cioè del raccordo fra le due statali, che verrà
inevitabilmente una rivoluzione nella situazione del traffico di
Aosta. Rivoluzione che si ripercuoterà anche sulle singole scelte
che vanno fatte per quanto riguarda più nello specifico il
trasporto interno della città di Aosta.
Concludo quindi dicendo agli interpellanti che, se l'obiettivo è
far acquisire alla Regione nuovi materiali, siamo assolutamente
disponibili, così come riteniamo che si tratti di proseguire nella
collaborazione fra Comune e Regione per spingere al massimo su
questi nodi, prima ancora che su altre questioni. Risolti questi,
credo che anche altri possano più facilmente risolversi.
Presidente
Ha chiesto di parlare per la replica il
Consigliere Chiofalo, ne ha facoltà.
Chiofalo (DC)
Ci troviamo in perfetta sintonia con
l'Assessore Nicco, questa volta come in altre occasioni; sono
veramente contento che recepisca queste esigenze che riguardano sia
il Comune che la Regione, pertanto mi dichiaro soddisfatto.
Abbiamo sempre detto in quest'aula della necessità di portare
a-vanti il discorso, in questo senso l'Assessore ha preso un
impegno e posso assicurargli tutta la nostra collaborazione al
riguardo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK