Consiglio Regionale della Valle d'Aosta - Oggetto del Consiglio n. 2434 del 16 maggio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2434 del 16 maggio 2012 - Resoconto
OGGETTO N. 2434/XIII - Reiezione di mozione: "Chiarimenti in
merito alla vicenda delle dimissioni rassegnate dall'ex Assessore
al bilancio, finanze e patrimonio e proposta di nomina di un nuovo
Assessore".
Mozione
Il Consiglio regionale della Valle d'Aosta/Vallée
d'Aoste
Premesso che:
- il Consigliere Claudio Lavoyer ha rassegnato il 3 febbraio
2012 le proprie dimissioni dalla carica di Assessore al bilancio,
finanze e patrimonio e il Consiglio regionale ne ha preso atto l'8
febbraio scorso;
- il Presidente della Regione ha assunto ad interim le
funzioni assessorili fino all'elezione del nuovo Assessore;
- nel documento firmato dai Capigruppo della maggioranza si è
concordato "sulla necessità che le funzioni assessorili
dell'Assessorato al bilancio, finanze e patrimonio siano
nell'immediato assunte e mantenute dal Presidente della Regione,
inteso che è volontà dell'Assessore Claudio Lavoyer fornire gli
opportuni chiarimenti e notizie al Consiglio ed alla Giunta
regionali entro i prossimi novanta giorni";
Essendo giunti alla scadenza di tale periodo senza ricevere
né gli opportuni chiarimenti né notizie in merito e perdurando la
situazione di interinato che investe il Presidente della Regione di
queste gravose funzioni;
Impegna
il Presidente della Regione a:
- fornire al Consiglio regionale i chiarimenti e le notizie
atti a fare luce sulla vicenda che ha portato alle dimissioni
dell'Assessore Lavoyer;
- proporre al Consiglio regionale un nuovo Assessore alle
Finanze entro la prossima seduta del Consiglio stesso.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente.
Le "minestre riscaldate" non sono mai un'ottima pietanza, ma ci
è toccato "riscaldare" quella di tre mesi fa, perché devo dire che
nel frattempo non abbiamo avuto grandi lumi su una vicenda sulla
quale la maggioranza, il Governo, ed in particolare le forze di
maggioranza, avevano dato un
timing
, una tempistica molto
precisa nel momento in cui hanno suggerito al Presidente della
Regione di assumere le funzioni provvisorie di Assessore alle
finanze ed al bilancio di questa Regione.
Il Presidente Rollandin ci ha ricordato nei giorni scorsi, a
mezzo stampa, che l'
interim
non scade.
Interim
vuol
dire "frattanto", "in attesa che", ed a noi farebbe piacere sapere
in attesa di che cosa, Presidente, non è per fare i sofisti, ma
perché possono essere due quanto meno gli sbocchi.
Uno sbocco è quello che avevamo paventato nella nostra
iniziativa chiarificatrice il 3 febbraio scorso ed è il discorso
della "porta girevole". Proprio ieri, Presidente, sono stato
fermato da una persona che mi ha chiesto se l'Assessore Lavoyer era
ancora in carica. Ho spiegato per sommi capi la situazione e mi ha
detto: guardi, c'è ancora il cartello che indica al primo piano che
è Assessore al bilancio Claudio Lavoyer. Ho detto: no, la
situazione è in attesa, siamo in interinato. Sì, ma fino a quando?
Adesso questo non lo posso neanche più dire! Prima dicevo: in
attesa del passaggio dei tre mesi, adesso non so cosa rispondere!
Noi, del gruppo ALPE, abbiamo bisogno di chiarimenti; abbiamo già
poche certezze nella vita ed il Presidente ci confonde ancora le
idee!
In questa situazione cerchiamo di essere seri! Il 3 febbraio ci
sono state date delle risposte che non ci hanno per niente
soddisfatto, ma erano tali: in attesa che l'Assessore chiarisca la
sua situazione e dica cosa c'è a monte di questa vicenda, che ha
portato alle sue dimissioni. Adesso sembra che sia ancora in attesa
di scioglimento di nodi da parte di attività giurisdizionali o di
analisi da parte della Guardia di Finanza, non si sa bene cosa sia
successo. Abbiamo contato diligentemente questi 90 giorni, abbiamo
tenuto presente che l'anno è bisesto, quindi c'era un giorno in
più, ma non è servito a chiudere il cerchio e la sua risposta,
Presidente, che dice: "intanto continua ad andare avanti così", non
ci soddisfa! Non ci soddisfa perché nel frattempo questo Consiglio
ha rifiutato di andare a fare chiarezza secondo le modalità
richieste da un cittadino, ma erano ovviamente delle iniziative che
erano sentite nell'opinione pubblica, di avere questo
approfondimento. In situazioni normali si parla, si stanno
squadernando vicende bancarie di ogni genere su forze politiche, su
singoli politici, su amministratori...non vediamo come sia
possibile concepire ancora questa "fumosità" ed assenza di
riscontri per un periodo così prolungato e senza sapere cosa si
stia aspettando.
La Guardia di Finanza ha detto: "noi non abbiamo scadenze che ci
vengono date da nessuno, noi facciamo i nostri accertamenti". Ma a
noi non interessano gli accertamenti di natura penale o
amministrativa; a noi interessa sapere cosa sta dietro, perché
abbiamo già spiegato che la problematica sta nella chiarezza di
posizione dei singoli amministratori!
Nel frattempo capiamo che lei stia facendo l'ordinaria
amministrazione o quanto necessario, ma le ricordiamo che siamo in
discussione di un rendiconto sull'attività finanziaria del 2011,
siamo ad un assestamento di bilancio, siamo in una fase delicata
dal punto di vista economico-finanziario, e crediamo che non sia
inutile che questa Regione riprenda ad avere una posizione
politica, salvo considerare che il bilancio sia una questione
esclusivamente tecnica che può andare avanti con i funzionari di
cui dispone. Per noi non è così.
Per noi la politica deve continuare a governare ed anche il
differenziale economico di costo di questa vicenda non è
rilevantissimo, perché sta nella differenza di costo fra un
Consigliere ed un Assessore a carico delle finanze regionali,
quindi non stiamo ragionando in termini di risparmio, nel fatto che
lei si faccia carico anche di questa vicenda, oltre a molte altre!
Quindi siamo a pressare, come credo sia doveroso fare da parte di
questa nostra comunità, perché si sciolga un nodo, perché una
vicenda personale, che forse avrà i suoi tempi più lunghi di
chiarimento, non ostacoli il funzionamento dell'Amministrazione.
Questa è la questione che abbiamo sottoposto anche ai colleghi con
la mozione, in modo che si prenda assieme questo impegno: a darci
la chiarezza che è stata promessa dalle forze di maggioranza e
dall'Assessore quando rassegnò le dimissioni, e di proporci un
nuovo Assessore entro la prossima seduta del Consiglio regionale.
Non è un giorno o una settimana che cambia la vita, ma una
situazione di incertezza, di stand-by prolungata come questa non
gioca a nessuno. Se ci lasceremo stasera con l'indicazione: intanto
c'è l'interinato poi si vedrà, questa comunità cosa si aspetterà?
Ha da passà 'a nuttata, ha da passà
l'estate, teniamo questa
"caramellina" sospesa, perché almeno teniamo buoni gli uni e gli
altri...ma a noi non interessano le rivendicazioni...ci saranno, è
fatale che ci sia un po' di bramosia di occupare qualche posto, ma
lo lasciamo da parte questo aspetto.
A noi interessa che la macchina funzioni, che sia a pieno
regime; se poi ci deve essere una redistribuzione di deleghe che ci
sia la redistribuzione di deleghe. Crediamo numericamente
sufficiente questa Giunta, non crediamo che sia un bene che non ci
sia un Assessore incaricato della gestione del bilancio regionale
che possa fare il suo normale lavoro di dialogo con il Presidente
della Regione, ma avere lui, o lei, lo sguardo continuo su queste
vicende... Credo di averlo già detto: abbiamo già conosciuto,
proprio sull'Assessorato delle finanze, uno degli interinati più
lunghi della politica regionale, ma non è stata una vicenda
particolarmente positiva per la Regione. Questo fa prendere
all'Amministrazione anche delle velocità che gli Assessori alle
finanze qualche volta hanno l'onere di rallentare e di indirizzare
meglio.
Noi crediamo che non sia una funzione inutile questa della
nostra Amministrazione regionale, e la sollecitiamo molto
intensamente a provvedere ad entrambe le cose: a una provveda chi
ha gli strumenti per fare chiarezza e, all'altra, provveda lei,
come Presidente, nel riportare alla pienezza di funzionamento, alla
regolarità di azione l'intero Governo regionale. Grazie.
Presidente
- Dichiaro aperta la discussione generale.
La parola al Consigliere Donzel.
Donzel (PD)
- Grazie Presidente.
Su questo argomento siamo intervenuti anche su alcuni giornali
locali con molta chiarezza. Abbiamo detto che una vicenda di questo
tipo può prendere dei tempi lunghissimi in termini di percorso
semplicemente lasciato al decorso delle indagini o della giustizia.
Sappiamo come sono le procedure nel nostro Paese. Un chiarimento
sarebbe stato auspicabile, questo attiene alle singole persone;
questo chiarimento non è avvenuto! Ora, quello che ci preme è
capire come evolve la vicenda dell'intera Giunta regionale, non per
scrupolo di interessi di opposizione che vogliono creare
confusione.
Noi, parecchi mesi fa, avevamo sostenuto che l'Amministrazione
regionale poteva anche fare a meno di qualche Assessore, e con
determinazione questa maggioranza ci disse che non si doveva
toccare nulla, perché erano tutti indispensabili, al limite si
sarebbe visto in futuro sull'Assessorato che riguardava l'ambiente,
ma nella legislatura a venire. Questo, quindi, quasi a confermare
l'importanza dell'Assessorato alle finanze, come a dire: voi del PD
chiedete dei risparmi, ma su questa cosa non si può risparmiare, si
potrebbe risparmiare sull'Assessorato dell'ambiente, lo sappiamo
che lì la sensibilità è quella che è, però sull'Assessorato alle
finanze assolutamente no, quindi non se ne parla di ridurre il
numero degli Assessori!
Adesso ci chiediamo come si possa funzionare in un modo
efficiente ed efficace in un momento così delicato per le finanze
regionali... Come sapete, ci sono provvedimenti molto difficili, ci
sono situazioni da concertare con gli Enti locali molto delicate.
Oggi è stata accolta per esempio una risoluzione dell'ALPE sulla
spending review
, cioè tutte questioni che implementano il
lavoro dell'Assessorato delle finanze. Ci ha fatto naturalmente
piacere che fosse accolta questa mozione da parte
dell'Amministrazione regionale, ma per dire che c'è da lavorare su
quel fronte. Allora, se c'è da lavorare, non esitiamo a dire che
serve un Assessorato pienamente funzionale, senza nulla togliere
alla competenza del Presidente, sappiamo che il ruolo del
Presidente è molto impegnativo, lo abbiamo già detto più volte, e
non lo dico con battute ironiche riferito ai tanti incarichi, lo
dico con consapevolezza. È un ruolo di assoluto impegno, quindi
bisogna che la maggioranza faccia fronte alla questione
dell'Assessorato e faccia fronte senza andare a nomine ulteriori,
ma nominando al suo interno un Assessore, naturalmente rivedendo le
deleghe.
C'è una situazione di difficoltà in Valle d'Aosta, è evidente,
ci sono persone con problemi di lavoro enormi, questa maggioranza
dia una risposta almeno in termini di organizzazione della Giunta!
Questo è non un momento qualunque della vita dell'Amministrazione,
è un momento di emergenza, c'è la crisi, quindi serve un segnale da
parte della maggioranza regionale: questo è lo spirito con cui
leggiamo questa mozione dei colleghi dell'ALPE. Ci fa piacere che
anche loro comincino ad entrare nella logica che abbiamo detto più
volte: che si possono rivedere le deleghe nella Giunta senza
incrementare ulteriormente i posti, ma andando rapidamente alla
nomina di un Assessore nell'interesse della comunità, e non per
vezzo nostro, ma per le affermazioni che la stessa maggioranza ha
fatto relativamente al ruolo ed all'importanza di certi Assessori.
Lo so che adesso nei corridoi gira la voce: "ma questo è un
Assessorato che non conta niente, tanto decide tutto il
Presidente"...è molto grave questa affermazione, anche se fatta nei
corridoi! Qui, a questi microfoni, nessuno si permette di farla,
quindi a questo ci dobbiamo attenere e non ai racconti fra passanti
per strada! Si avvicina un momento, anche dal punto di vista di
rendicontazione, eccetera...sicuramente ci sono degli interventi
finanziariamente importanti da fare, serve che ci sia una piena
efficienza dell'Amministrazione regionale.
Crediamo che la situazione attuale non sia la migliore, e
soprattutto che in generale non ne benefici l'immagine della
politica nei confronti dei cittadini. Non è un problema solo di
maggioranza, è un problema anche di minoranza, perché i cittadini
poi dicono: siete tutti uguali! E noi mica ci possiamo sottrarre a
questa cosa. Siamo tutti Consiglieri regionali, quindi certamente
siamo tutti uguali per i cittadini, e noi dobbiamo fare il nostro
dovere di sprone, affinché la maggioranza dia una risposta che
qualifichi anche la funzione politica del Consiglio regionale.
Presidente
- Se non ci sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- La richiesta fatta dal gruppo ALPE nel
merito della questione dell'Assessorato delle finanze ha già avuto
un dibattito che ha permesso di spiegare come ci sia stata una
decisione presa in quel momento, che portava a prendere il tempo
necessario per avere i chiarimenti a seguito degli accertamenti in
corso, in modo da poter essere nella condizione di continuare il
lavoro che è stato svolto finora nell'ambito dell'Assessorato
competente, quindi di avere un Assessore alle finanze che svolga il
suo ruolo. Nessuno ha mai messo in discussione il ruolo
dell'Assessorato delle finanze, non è una discussione sulle
"deleghe" o "non deleghe", nessuno ha posto in discussione questo
tema! Non è una questione di
spending review
, non c'entra
niente, perché l'Assessorato delle finanze raccoglie quello che
succede negli altri, non è che indirizza. Non voglio adesso
sottolineare il discorso di risparmi, perché non è un argomento che
per noi avesse un qualche significato con riferimento all'episodio
in sé.
Quindi noi ribadiamo l'esigenza di avere i chiarimenti
necessari, che ad oggi non abbiamo avuto. Non ci sono state notizie
di alcun tipo rispetto a quelle che conoscevamo al momento in cui è
stata presa la decisione di assumere l'
interim
e quindi di
condividere questa opzione. Noi faremo il possibile per avere
queste notizie nel più breve tempo necessario, compatibilmente con
gli accertamenti in corso che possono completare il quadro della
situazione e poi presentarci per la logica conclusione, quella cioè
della nomina dell'Assessore competente.
Per quanto riguarda il funzionamento dell'Amministrazione, con
il supporto importante della parte tecnica cerchiamo di andare
nella direzione che la maggioranza si è già data, non ci sono
scostamenti, non c'è nulla di straordinario, se non quello di
continuare un iter già proposto in precedenza e che continua nella
logica del programma che la maggioranza si è data. Le norme
principali riferite al funzionamento dell'Assessorato del bilancio
erano già state fissate con una specifica legge, ci sono gli
adempimenti che sono stati presentati, quindi non credo che ci
siano ritardi di alcun tipo per tutti gli adempimenti in atto.
Naturalmente, appena avremo questi chiarimenti, ci presenteremo
in aula per la nomina dell'Assessore competente. Pertanto, ad oggi,
non possiamo accogliere questa mozione, per le ragioni che ho
appena detto; quindi respingiamo la richiesta.
Presidente
- La parola al Consigliere Louvin.
Louvin (ALPE)
- Ci si chiede qualche volta perché la
politica nella nostra Regione perda così tanto di credibilità. Chi
se lo chiede, oggi ha la risposta! Quando nemmeno i partiti
politici, su un tema politico per eccellenza come la nomina di un
Assessore, hanno il coraggio di alzare il ditino e di dire anche
solo due parole: "sono d'accordo con quello che ha detto", ma si
nascondono tutti dietro le parole del "capo", beh, non ne escono
molto rafforzati, né particolarmente credibili, perché devo dire
che i discorsi che si sentono fuori da quest'aula son molto più
rumoreggianti!
Il Presidente Rollandin assolve con molta diligenza il suo
compito, d'altra parte questa è la sua forza: è il silenzio dei
suoi alleati! C'è l'assenza di posizione politica...
(interruzione del Consigliere Lattanzi, fuori
microfono)
...il "silenzio degli innocenti" non direi, collega Lattanzi,
sarei esitante ad usare questo termine, non con riferimento alla
persona dell'Assessore Lavoyer, ma nella collegialità
dell'obiettiva colpevolezza che accusate voi stessi, qui, in
quest'aula, di non avere il coraggio di dire le cose che pensate e
sostenete!
Questo è un momento di grande tristezza per me, non tanto nel
dover fare un normale lavoro di opposizione, suonare la campanella,
fare qualche piccola polemica, no. È il silenzio politico,
imbarazzato, quando siete stati voi, capigruppo della maggioranza,
a firmare un documento, a dare delle scadenze, a dire con grande
fermezza: "qui c'è bisogno di fare chiarezza, il tempo
necessario"...il tempo...quando? Ha appena detto il Presidente:
fino a quando non si sa, fino a quando ce ne sarà bisogno... Questo
è triste, colleghi! La scarsa rilevanza obiettiva, certificata con
questo intervento dal Presidente Rollandin del ruolo di Assessore
alle finanze...potrei estendere il concetto anche ad altri
Assessori della Giunta, perché obiettivamente la scarsa rilevanza e
la facile sostituibilità della loro azione sta cominciando ad
essere molto percepita all'esterno, ma a noi dispiace perché -
ripetiamo - le finanze sono un settore delicatissimo di questa
Regione, hanno una funzione obiettiva anche di contrappeso di
visione, è l'unico Assessorato che può guardare a tutto campo su
quello che succede nell'Amministrazione. Mi interessa poco, mi
consenta Presidente, che dica: è già stata la legge di finanza,
sono stati fatti gli adempimenti formali...la macchina va avanti,
abbiamo di fronte dei periodi estivi, poi ci sarà la pausa
elettorale, insomma, come dire? in fondo a cosa serve tutto questo,
le decisioni sono io qui, le prendo tranquillo, al secondo piano,
poi verrà su un momento il coordinatore, verrà su un dirigente,
prende nota di due cose, ma la macchina va avanti...finché la barca
va, lasciala andare!
È questa la politica che vogliamo? È questo il quadro che
vogliamo avere di questa Regione, di un lavoro collegiale,
collettivo (vostro principalmente)?...perché qui non è in
discussione il nostro. D'altra parte, se non ci fossimo stati noi,
Presidente, ci potevamo salutare nel giro di mezz'ora stamani, se
non fosse stato per l'opposizione, come regolarmente è in questo
Consiglio! Ma su un tema come questo, sul tema della rappresentanza
di una forza politica, né quella forza politica, né altre forze
politiche hanno una parola da spendere per dire alla comunità:
abbiamo necessità di mettere a posto qualcosa...no, silenzio
assoluto, totale! Questo nascondersi dietro al Presidente non giova
a voi, non giova a noi nel complesso, perché non diamo una bella
immagine di questo Consiglio e ce ne rammarichiamo molto. È una
forma di pavidità che purtroppo sconta la politica regionale,
perché non ha nei suoi protagonisti, nei suoi
player
, voglio
dirlo in particolare al collega La Torre, che qualche tempo fa fece
una dichiarazione molto precisa sul tema dello scarso coraggio
della politica di dire le cose, penso di non offendere il collega
richiamando questa sua dichiarazione che ci trovò perfettamente
d'accordo, ma per dirlo come hanno detto le donne, non tanto tempo
fa: "se non ora, quando?", quando si parla? Questo è
l'interrogativo con il quale concludo con molto rammarico questo
intervento.
La ringrazio per la sobrietà con la quale ha risposto,
Presidente, e mi rammarico del profondo, assordante silenzio
dell'aula su questo tema! Grazie.
Presidente
- La parola al Consigliere Donzel.
Donzel (PD)
- Grazie Presidente.
Mai silenzio fu più loquace! Mai fu più palese l'inutilità di 35
Consiglieri regionali! Mai la politica fu così incapace di
difendere sé stessa, in un momento in cui andava veramente difesa
la politica! Una politica rannicchiata sempre più dietro la
pseudo-operatività del Governo. Certo che se anche l'Assessore alle
finanze non ha uno straccio di idee da spendere, da comunicare ai
colleghi sulla
spending review
perché non è sua competenza,
allora siamo davvero fritti, e...friggiamo in questo brodo,
aspettando le prossime elezioni!
Presidente
- Pongo in votazione la mozione in
oggetto:
Consiglieri presenti e votanti: 34
Favorevoli: 8
Contrari: 26
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK