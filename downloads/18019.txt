Consiglio Regionale della Valle d'Aosta - Oggetto del Consiglio n. 1115 del 26 gennaio 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 1115 del 26 gennaio 2000 - Resoconto
OGGETTO N. 1115/XI Approvazione del Piano di dismissioni per
l'anno 2000 di beni immobili di proprietà regionale inservibili per
uso pubblico, ai sensi dell'articolo 13 della legge regionale 10
aprile 1997, n. 12.
Deliberazione Il Consiglio
Richiamato il 1° comma dell’articolo 13 della
legge regionale 10 aprile 1997, n. 12 (Regime dei beni della
Regione Autonoma Valle d’Aosta), con cui la Giunta è
impegnata a sottoporre annualmente all’approvazione
del Consiglio regionale un elenco di beni immobili del patrimonio
disponibile della Regione, inservibili per uso pubblico, da
alienare ai sensi e secondo le modalità previste dalla legge
regionale 10 aprile 1997, n. 12;
Ravvisata quindi la necessità di approvare il Piano di
dismissioni per l’anno 2000;
Vista la Relazione sullo stato di attuazione del Piano di
dismissione del patrimonio immobiliare per l’anno
1999 e sulla previsione del Piano di dismissione 2000, facente
parte della proposta di Piano allegata al presente atto;
Dato atto che gli immobili del patrimonio della Regione di cui
all’Allegato A alla proposta sopra richiamata,
possono essere dichiarati inservibili per uso pubblico e per
pubblica funzione;
Atteso che per tali beni non sono state avanzate richieste di
cessione ai sensi della legge regionale 23 novembre 1994, n. 68
recante "Dismissione di beni immobili di proprietà regionale a
favore dei Comuni", per le quali ad oggi vi sia la certezza
dell’accoglimento dell’istanza;
Rilevato che i beni immobili di cui all’Allegato
A devono essere alienati mediante le procedure stabilite
dall’articolo 13 della legge regionale n. 12/97
mentre quelli dell’Allegato B, per gli impegni già
assunti precedentemente dall’Amministrazione
regionale, dovranno essere riproposti in cessione
all’A.R.E.R. (ex I.A.C.P.) e, solo in caso di
definitiva rinuncia all'acquisizione da parte
dell’Agenzia stessa, messi all’asta
laddove non sussistano altre cause di impedimento;
Richiamata la deliberazione della Giunta regionale n. 2 in data
11 gennaio 1999 concernente l’approvazione del
bilancio di gestione per l’anno 1999 e per il
triennio 1999/2001, con attribuzione alle strutture dirigenziali di
quote di bilancio e degli obiettivi gestionali correlati e di
disposizioni applicative, nonché la circolare n. 4 in data 29
gennaio 1999;
Visto il parere favorevole rilasciato dal Capo Servizio del
Patrimonio della Direzione delle Finanze
dell’Assessorato Bilancio, Finanze e Programmazione,
ai sensi del combinato disposto degli articoli 13, comma 1, lettera
e) e 59, comma 2 della legge regionale 23 ottobre 1995, n. 45,
sulla legittimità della presente deliberazione;
Visto l’articolo 8 del decreto legislativo 22
aprile 1994, n. 320, come modificato dall’articolo 1
del decreto legislativo 16 febbraio 1998, n. 44, in ordine alla
sottoposizione dell’atto a controllo;
Visto il parere della II Commissione consiliare permanente;
Delibera
1) di approvare il "Piano di dismissioni per
l’anno 2000 di beni immobili di proprietà regionale
inservibili per uso pubblico", che si compone della "Relazione
dello stato di attuazione del Piano dismissioni anno 1999 e della
previsione del Piano dismissioni 2000", nonché degli Allegati A e
B, costituenti gli elenchi degli immobili da alienare, che
sostituisce il precedente piano di dismissione approvato
nell’anno 1999 (delibera di Consiglio 383/XI del
27.01.1999 e successivamente integrata con delibera n. 652/XI del
26.05.1999);
2) di approvare l’alienazione di beni immobili di
cui all’Allegato A, secondo le procedure previste
dall’articolo 13, della legge regionale 10 aprile
1997, n. 12;
3) di convenire che i beni per i quali sia già stata esperita
almeno un’asta pubblica, con esito istruttorio
negativo, indipendentemente dalla data di approvazione del
procedimento di vendita, possano essere alienati a trattativa
privata con evidenza pubblica, qualora non sopraggiungano altre
cause di impedimento;
4) di stabilire che, qualora per i beni di cui
all’Allegato A siano avanzate delle richieste di
cessione ai sensi della legge regionale 23 novembre 1994, n. 68,
con esito istruttorio favorevole, la Giunta possa darvi corso nelle
more dell’approvazione dei provvedimenti di
indizione dell’asta ovvero della trattativa privata
con evidenza pubblica;
5) di riproporre in cessione all’Agenzia
Regionale per l’Edilizia Residenziale (ex Istituto
Autonomo Case Popolari) gli immobili elencati
nell’Allegato B, per i quali sono stati
precedentemente assunti impegni in tal senso da parte
dell’Amministrazione regionale, ed in caso di
definitiva rinuncia all’acquisizione da parte
dell’Agenzia stessa, alienarli con le stesse
modalità previste per quelli dell’Allegato A, a meno
che non sussistano altre cause di impedimento;
6) di stabilire che la Giunta regionale, anche specificamente
delegando propri servizi, predisponga i lotti raggruppando o
suddividendo i beni compresi negli elenchi secondo quanto sarà
ritenuto conveniente per il buon esito della gara e rettifichi e/o
precisi le indicazioni catastali riportate, nel caso in cui
risultassero incomplete o inesatte.
Allegati
(Omissis)
Presidente
La parola all'Assessore al bilancio, finanze e
programmazione, Agnesod.
Agnesod (UV)
Una breve relazione solo per informare i
Consiglieri che non facevano parte della commissione, che ha già
dato il proprio parere.
Questo piano viene presentato in Consiglio in ottemperanza alle
disposizioni della legge n. 12/97, la Giunta lo ha adottato con
propria deliberazione e propone l'approvazione del documento al
Consiglio regionale.
Con l'approvazione del piano di dismissioni per l'anno 2000 si
costituisce lo strumento di programmazione dell'attività di
alienazione dei beni appartenenti al patrimonio immobiliare della
Regione ritenuti inservibili per uso pubblico, perché sono dei beni
che i servizi della Regione hanno ritenuto non idonei ad uso
dell'Amministrazione.
Il documento in esame si compone di due parti: la prima precisa
lo stato di attuazione del piano di dismissione dell'anno 1999,
mentre la seconda elenca negli allegati A e B gli immobili da
offrire in vendita secondo le disposizioni della legge n. 12/97
all'asta o a trattativa privata con evidenza pubblica, ovvero i
beni da offrire in vendita prioritariamente all'Agenzia regionale
dell'edilizia residenziale, ex IACP, o in caso di rinuncia
all'acquisto da parte della stessa, da porre in vendita all'asta
successivamente.
La relazione sull'attuazione del precedente programma di
dismissioni fornisce principalmente informazioni in ordine
all'esito delle procedure di alienazioni assunte nel corso del 1999
e ai beni che sono stati oggetto di vendita.
L'allegato A, oltre a riproporre le proprietà invendute del
piano vendite 1999, comprende nuovi immobili inseriti a seguito
delle richieste di acquisto pervenute all'Amministrazione regionale
e ritenute alienabili dall'Amministrazione stessa, perché non più
utili per i propri fini istituzionali.
In proposito vorrei aggiungere un emendamento relativo ad un
bene che viene inserito in elenco in questo momento; si tratta di
un terreno ubicato in Comune di Charvensod, un'area che era stata
acquistata per realizzare il magazzino per il deposito delle
fontine, si è ritenuto quindi opportuno richiedere il parere
all'Assessorato all'agricoltura e risorse naturali, che ha
comunicato che la proprietà non riveste più interesse per
l'Amministrazione stessa.
Presidente
È aperta la discussione generale.
La parola alla Consigliera Squarzino Secondina.
Squarzino (PVA-cU)
Nel momento in cui inseriamo questo
terreno, e lo inseriamo nell'allegato, dovremmo avere bisogno di
tutti gli elementi dell'allegato.
Noi inseriamo questo terreno nel prospetto: sappiamo che è in
Comune di Charvensod, sappiamo l'indirizzo, sappiamo quali sono i
dati catastali; non abbiamo però nessuna indicazione relativamente
all'estensione di questo terreno, non abbiamo la consistenza del
terreno, non abbiamo nessuna indicazione per quanto riguarda il
tipo di locazione.
Anche se volessimo adesso inserirlo, credo che l'Assessore
dovrebbe darci questi dati, altrimenti non siamo in grado di sapere
cosa si va a decidere.
Presidente
La parola all'Assessore al bilancio, finanze e
programmazione, Agnesod.
Agnesod (UV)
Questo emendamento è stato inserito in
seguito alla comunicazione che è arrivata all'Assessorato in data
10 gennaio 2000 dall'Assessorato agricoltura e risorse naturali,
che ha comunicato che la proprietà non riveste più interesse per
l'Amministrazione regionale, quindi si propone l'inserimento.
È individuato dal foglio 5, particella 120, ubicato nel Comune
di Charvensod, i dati in più non ci sono in questo momento. Quelle
che abbiamo messo in elenco sono delle informazioni che possono
essere utili. In questo caso il terreno non è affittato, è di
nostra proprietà e ne viene chiesto l'inserimento in questa fase
per questo motivo.
Se non è questa fase, la delibera può essere ripresentata, però
ci porta una complicazione nella procedura.
Presidente
La parola alla Consigliera Squarzino
Secondina.
Squarzino (PVA-cU)
Prendo atto di quello che ha detto
l'Assessore, quindi sul Bollettino ufficiale sarà pubblicata una
delibera in cui nel riquadro relativamente a questo terreno non ci
saranno scritti, perché non potranno essere scritti, né la
consistenza, né il tipo di locazione. Che sia chiaro questo, che in
questo caso viene votata una delibera che non è completa e che non
può essere completata dagli uffici.
Presidente
La parola all'Assessore al bilancio, finanze e
programmazione, Agnesod.
Agnesod (UV)
I dati riferiti a questa particella sono dati
impliciti. Con la votazione della particella, del numero e
dell'ubicazione nel comune, è individuato anche il terreno.
Presidente
Do lettura dell'emendamento presentato
dall'Assessore Agnesod:
Emendamento Allegato A - "Elenco di beni immobili da vendere
ai sensi dell'articolo 13 della legge regionale 10 aprile 1997, n.
12"
Aggiungere Lotto n. 38
"Terreno in Comune di Charvensod, distinto al Nuovo Catasto
Terreni al foglio 5, particella 120".
Lo pongo in votazione:
Presenti: 31
Votanti e favorevoli: 21
Astenuti: 10 (Beneforti, Collé, Comé, Curtaz, Frassy, Lattanzi,
Marguerettaz, Squarzino Secondina, Tibaldi, Viérin M.)
Il Consiglio approva.
Pongo in votazione il punto 22 con l'emendamento compreso:
Presenti: 31
Votanti e favorevoli: 21
Astenuti: 10 (Beneforti, Collé, Comé, Curtaz, Frassy, Lattanzi,
Marguerettaz, Squarzino Secondina, Tibaldi, Viérin M.)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK