Consiglio Regionale della Valle d'Aosta - Oggetto del Consiglio n. 2640 del 17 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2640 del 17 aprile 2007 - Resoconto
OBJET N° 2640/XII - Communications du Président de la
Région.
Président
- La parole au Président de la Région,
Caveri.
Caveri (UV)
- Mercredi, jeudi et vendredi de la semaine
passée j'ai eu le plaisir de rencontrer, lors d'une visite
officielle, les représentants du Conseil régional de la Région
suédoise d'Orebro. Tout le long de cette visite, qui rentre dans
les efforts de développer un réseau de partenariat privilégié avec
une Région pour chaque Etat de l'UE, j'ai eu la possibilité de me
confronter avec les responsables du développement de cette Région.
Quand on dit "Région", c'est un niveau institutionnel un peu
différent du nôtre: en Suède en ce moment il y a un fort débat
politique sur la possibilité de développer vraiment un
régionalisme, pour le moment c'est une question plutôt
intercommunale. Entre temps nous avons décidé que les représentants
du Bureau de Bruxelles auront la possibilité de travailler ensemble
et une délégation de cette Région sera en Vallée d'Aoste pour la
fin du mois de septembre.
Lo scorso 12 aprile si è svolta l'ennesima "puntata" del
dibattito sul cosiddetto "federalismo fiscale". La Conferenza delle
Regioni e delle Province autonome, dopo la precedente seduta nella
quale si era registrata la forte presa di posizione delle
"speciali" nei confronti dell'intervento governativo che, con il
famigerato articolo 19, elaborato dal Ministero dell'economia e
delle finanze, aveva creato un meccanismo che metteva in forte
dubbio l'esistenza dei riparti fiscali così come oggi li
conosciamo. Va detto che le "speciali" hanno dato una disponibilità
rispetto ad alcuni passaggi che sono: la perequazione, la
solidarietà, ma soprattutto che il criterio da adottarsi sia quello
per rivedere ed armonizzare il federalismo fiscale alle norme di
attuazione dei rispettivi statuti che oggi regolamentano i riparti
fiscali. Ha partecipato l'Assessore Marguerettaz, con cui ci siamo
sentiti nel corso di quella giornata. Restano, prima del documento
definitivo, alcuni passaggi, che hanno consentito alla nostra
Regione in quella sede di puntualizzare con esattezza le proprie
posizioni, che sono posizioni che vanno nella logica di cui abbiamo
discusso la volta scorsa: la difesa delle prerogative finanziarie
di rango costituzionale della nostra Valle. Il testo è in fase di
elaborazione, c'è ancora questa situazione che riguarda il reddito
pro capite che abbiamo contestato, comunque, in considerazione
della problematicità dei diversi criteri, ci sarà la possibilità di
trovare una formulazione unitaria, anche se, trattandosi di legge
delega, il cammino sarà lungo e bisognerà vigilare sugli
atteggiamenti del Governo.
Président
- La parole au Conseiller Lattanzi.
Lattanzi (CdL)
- "Tira una brutta aria", Presidente, a
Roma per le Regioni a statuto speciale: "tira una brutta aria" in
particolare per quelle che come noi hanno poche opportunità di
difesa. Immagino che la Regione Sicilia o la Sardegna abbiano
numeri e consistenze elettorali più pesanti di quelle che non
possiamo esprimere e hanno soprattutto personaggi politici di
rilievo che a Roma operano in termini di "lobby" per far sì che
quello che è tanto auspicato, ossia una riforma del nostro Paese in
termini di federalismo fiscale, non si tramuti in un azzeramento
delle autonomie. Noi abbiamo sempre auspicato che si potesse aprire
un dibattito serio, di prospettiva per raggiungere un obiettivo che
in questo Paese sembra irraggiungibile: quello della responsabilità
oggettiva nell'amministrazione delle risorse dei cittadini e questo
è possibile ottenerlo solo attraverso un reale investimento da
parte dello Stato alle Regioni, da queste alle Province e dalle
Province ai Comuni dell'imposizione della gestione delle risorse
fiscali. Non c'è alternativa a questo sistema, finché rimaniamo con
uno Stato che raccoglie e poi ridistribuisce, sappiamo che molte di
quelle risorse si fermano nei meandri romani e quelle poche che
riescono ad arrivare nelle Regioni ordinarie fanno fatica a venire
incontro alle esigenze delle popolazioni e del territorio,
soprattutto a quelle popolazioni del nord che quelle risorse le
producono. Qui non si tratta di fare la politica
dell'anti-meridionalismo, ma si tratta di fare la politica della
responsabilità; purtroppo l'intera classe dirigente di questo Paese
per decenni ha abusato delle risorse prodotte da una parte del
Paese non dando l'opportunità a quelle zone di poter crescere. Oggi
siamo a delle situazioni di bilancio assolutamente anomale per uno
Stato che chiede di rimanere in Europa e ancora di più chiede di
rimanere nell'economia mondiale. Quando eravamo al Governo abbiamo
spinto affinché si potesse addivenire a una forma di responsabilità
oggettiva della gestione delle risorse attraverso un'impostazione
di federalismo fiscale, ossia permettere alle Regioni di
raccogliere attraverso leggi impositive le risorse e di
amministrarle in maniera responsabile di fronte ai cittadini,
naturalmente in un contesto di reciproca solidarietà e di
responsabilità in competenze e prerogative dello Stato: la difesa,
gli esteri, che possono essere affrontate con una parte residuale
del bilancio di ogni Regione.
Mi pare di capire che da Roma "si vada giù alla grossa" in
questi tempi e che si pensi di fare cassa non tanto
responsabilizzando le Regioni e quindi dando loro l'opportunità di
imporre fiscalmente le imposte e poi di gestirle, ma di far cassa e
di tagliare quelli che essi ritengono essere vantaggi, privilegi,
sprechi o abusi. La finanziaria recente purtroppo ci ha permesso di
comprendere come i tanti auspicati tagli agli sprechi non ci siano
stati e ancora una volta il Governo a Roma si è contraddistinto non
tanto per la sua capacità di eliminare costi e sprechi, ma per
aumentare le entrate attraverso l'aumento delle imposizioni
fiscali. Noi esprimiamo preoccupazione perché non ci sentiamo
tutelati dai rappresentanti parlamentari che ci sono a Roma,
rappresentanti di una parte politica che ha poca sensibilità
rispetto alle nostre prerogative. Ci sentiamo poco tutelati da una
coalizione di Governo che ha un concetto del federalismo un po'
"draculiano", ossia concepisce il federalismo come opportunità per
prelevare di più, piuttosto che concedere di più. Crediamo che i
nostri 9/10 possano far fronte alle nostre esigenze e alle esigenze
della Comunità valdostana e che 1/10 sia più che sufficiente per lo
Stato a far fronte alle rappresentatività di difesa ed esteri della
nostra piccola Regione. Non crediamo che questo discorso possa
essere messo in discussione ancor più con delle leggi finanziarie,
semmai il dibattito va aperto in forma costituzionale, dove
dovrebbe esserci la forma dell'intesa, che mi pare di capire che in
tale percorso non è compresa. Esprimiamo preoccupazione ma,
Presidente, prendendo atto dell'impossibilità dei Parlamentari
perché vincolati da promesse di coalizione, le chiediamo di
aumentare gli sforzi come Governo affinché arrivi forte e chiara la
nostra voce a Roma, che le nostre risorse non possono essere
toccate per tanti motivi, per uno in particolare. Crediamo che le
risorse prodotte in Valle d'Aosta debbano rimanere in Valle d'Aosta
e che una parte vadano a Roma per far fronte alle prerogative
statali, però crediamo di essere nelle condizioni di poter dire che
oggi già l'equilibrio fiscale sia assolutamente giusto. Invitiamo
il Presidente Caveri a farsi tutore e a tenere informato il
Consiglio di queste vicende, che ci preoccupano, perché non ci
sentiamo rappresentati dai Parlamentari che vediamo totalmente
appiattiti sulle posizioni della maggioranza romana.
Presidente
- La parola al Consigliere Sandri.
Sandri (GV-DS-PSE)
- Evidentemente la visione del collega
Lattanzi, quella fisica, è molto migliore della mia, quella
politica mi sembra molto peggiore di quanto sia la mia fisica,
ossia è a livelli di "ipovedenza", nel senso che è palese ormai al
Paese che, da quando è tornato al Governo il Centro-Sinistra, le
ditte, le persone, i ricchi... sono tornati a pagare le tasse,
tanto che si è formato un tesoretto fiscale che fa da contraltare
ai "buchi" di 5 anni di "magna-magna" che il "Governo Berlusconi"
ha regalato alle casse dello Stato. È notizia di stamani che per la
prima volta da 4 anni abbiamo che il rapporto debito PIL riprende a
scendere vigorosamente, ci stiamo avviando verso il 102%, che è
altissimo, ma sempre meglio del 109 che ci ha regalato il
Centro-Destra lo scorso anno, quindi le finanze statali stanno
migliorando.
In questo quadro la Valle d'Aosta ha fatto bene a scegliere una
posizione più prudente di quanto il Presidente Caveri l'avesse
illustrata lo scorso Consiglio, facendo un pomeriggio di scintille.
Oggi siamo arrivati a un accordo fra tutte le Regioni speciali e le
Province autonome per tradurre questo problema di solidarietà che è
stato condiviso da tutti, quindi anche dall'Assessore Marguerettaz
che rappresentava la Regione in quel momento... di impegnarsi a
condividere un patto di solidarietà con le Regioni più sfavorite;
in che maniera? Credo che questa sia stata la proposta intelligente
e credo sia da riferire al Presidente di Centro-Sinistra ulivista
della Provincia autonomia di Trento... di tradurre questo tipo di
solidarietà non in una riduzione delle entrate per la Valle d'Aosta
o di un ritrasferimento allo Stato di risorse dalla stessa, ma in
competenze che la Valle d'Aosta si può prendere in carico togliendo
un carico allo Stato: questo credo sia un modo per rafforzare le
autonomie, quindi ben venga che attraverso lo Statuto e le norme di
attuazione dello Statuto possano arrivare ulteriori competenze,
anche se queste andranno a gravare sul nostro bilancio.
Chiedo che su un tema di tale genere non si stia a discutere in
questi 5 minuti iniziali del Consiglio, perché onore al merito del
collega Lattanzi di aver posto il problema, ma quando ci sono
discussioni così importanti come quella di definire nella scheda
relativa all'emendamento all'articolo 19... sono le comunicazioni
del Presidente e il Presidente è al telefono non so bene con chi,
quindi aspettiamo che il Presidente ritorni fra di noi... grazie,
Presidente. C'è una differenza di interpretazione fra le Regioni a
statuto speciale non indifferente, da una parte ci sono 3 Regioni
più 2 Province autonome, che individuano nel reddito pro capite il
punto di riferimento su cui lavorare - sto citando il comunicato
904 dell'Ufficio stampa della Provincia di Trento del 12 aprile
2007 -, mentre la Regione Valle d'Aosta ritiene di fare riferimento
ai livelli di capacità fiscale. Credo che questo sia un dibattito
importante da identificare, capire qual è il mandato che ha la
Giunta su tale tema; però in Consiglio regionale non c'è mai stata
l'occasione di discuterne e ancora oggi lo si fa in questi 5 minuti
di inizio delle comunicazioni del Presidente. Invito la Giunta a
predisporre un intervento in Commissione per avere una riflessione
ampia e condivisa su questo tema, anche per poter andare a Roma in
maniera più condivisa da tutta la Regione e in quella occasione
chiamare anche il Deputato e il Senatore, perché su tali temi o la
Valle d'Aosta, al di là delle posizioni politiche, è compatta,
oppure è perdente.
Presidente
- La parola alla Consigliera Squarzino
Secondina.
Squarzino (Arc-VA)
- Il collega Lattanzi ha detto che
"tira una brutta aria" a Roma, mi sembra che "tiri una brutta aria"
in Consiglio ogni volta che c'è qualche decisione che a Roma viene
presa e che - secondo il Presidente Caveri - viene subito letta
come un danno enorme per questa Valle: "al lupo, al lupo!".
Ricordiamo l'ultimo Consiglio, il Presidente ha dedicato una parte
interessante del suo intervento per denunciare che c'era un attacco
contro le autonomie speciali, poi dopo poche ore ha detto che il
problema si era risolto. Oggi mi sembra che anche l'illustrazione
data a questo nuovo emendamento non sia paragonabile come tempi e
come argomentazioni all'illustrazione che ha dato quando è stata
presentata la precedente bozza di articolo 19, per cui inviterei il
Presidente Caveri a non vedere solo Roma come "Roma ladrona" e ad
aspettare "a gridare al lupo" quando ci sono veramente dei problemi
di cui discutere, altrimenti non è credibile! E che diventi poco
credibile questo atteggiamento anche nei confronti delle altre
Regioni a statuto speciale lo dimostra il fatto che, mentre tutte
le altre Regioni a statuto speciale hanno concordato gli
emendamenti da proporre, la Regione ha detto che su questo non era
d'accordo, ma sarebbe interessante capire perché.
Ritengo utile la proposta di discutere tali questioni a livello
di Commissione, sono problemi troppo importanti che non vanno
lasciati alla comunicazione di un Presidente della Regione, ai suoi
rapporti con il Ministero. Non so se la maggioranza di Governo ha
espresso una scelta politica precisa sugli emendamenti all'articolo
19; se l'avesse espressa, saremmo contenti di avere il documento in
cui appare come la maggioranza di Governo si pone di fronte alla
questione. Risollecitiamo il Governo regionale a portare a livello
di Commissione queste problematiche, in modo che anche il Consiglio
possa essere informato e contribuire ad esprimere un orientamento
politico.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Credo che un confronto in Commissione
possa essere utile, anche se immagino che l'intervento dei 2
colleghi non fosse volto a sovvertire il funzionamento della
Conferenza Stato-Regioni, sarebbe singolare che a quella Conferenza
partecipino i Parlamentari... ho capito male... in Commissione
qui... perché, se fosse stato così, avrei avuto qualche
perplessità. Collega Squarzino, in quella sede anche l'italiano ha
la sua valenza, si chiama Conferenza dei Presidenti delle Regioni e
uno non è che vi partecipa perché è appartenente a una forza
politica o a un'altra, ma partecipa in quanto Presidente della
Regione e, se partecipa un Assessore, partecipa solo se ha una
delega scritta del Presidente della Regione; quell'organo è
costituito in quel modo ed è una rappresentanza che ha una sua
logica.
Dopodiché la invito ad andare in Piemonte a fare le sue
scarpinate con il collega Bortot per vedere qual è l'attenzione del
Piemonte nelle vallate montane e quali sono le condizioni di vita
delle persone che vivono in montagna, così riuscirà a fare un
parallelo con le risorse che ha la nostra Regione e le condizioni
di vita che può assicurare ai Valdostani! Nel momento in cui faremo
parte del Piemonte e ci sarà l'autonomia che hanno in Piemonte, lei
potrà vedere la Valle d'Aosta che sogna, ossia la Valle d'Aosta
disabitata! Questo è quello che vuole lei e quello che vuole il
partito politico che lei rappresenta! Lei considera il Valdostano
un elemento di disturbo! Noi quindi difendiamo la nostra autonomia
finanziaria per assicurare ai Valdostani quello che hanno avuto
finora, nulla di più! E tutto questo meccanismo andrà nella
direzione di diminuire la qualità della vita; vicino a me avevo la
Presidente Lorenzetti che diceva:
"io con le risorse
finanziarie, ma che ospedale nuovo, li chiudo gli ospedali!"
.
Ha capito cosa succede: chiudono gli ospedali con le finanze che
hanno! Allora "se mal comune mezzo gaudio", viva la Squarzino! Noi
però non ci stiamo.
Presidente
- La parola al Consigliere Bortot.
Bortot (Arc-VA)
- Pensavo che la temperatura fosse già
alta per conto proprio, invece vedo che l'Assessore Marguerettaz
contribuisce ad alzarla! Il Presidente non mi lascia togliere la
giacca allora facciamo una sauna collettiva...
Il problema è che il rapporto alle risorse bisogna farlo in
rapporto agli abitanti, le assicuro che i montanari della Val
dell'Orco e della Val Soana, in rapporto alle risorse finanziarie,
vivono molto meglio di tanti Valdostani nel Paese della Valle
d'Aosta, a meno che lei non sia capace a fare delle percentuali...
ho detto che, in rapporto alle risorse che hanno a disposizione,
questi abitanti vivono meglio in rapporto alle risorse che hanno a
disposizione certi abitanti dei Paesi valdostani. Siccome siamo
così bravi e generosi, che l'unico motivo per cui ci si scalda è
quando non si riesce a portare a casa abbastanza soldi in questa
Regione, come se non ve ne fosse abbastanza e soprattutto come
vengono spesi... stamani abbiamo avuto un'audizione dell'Assessore
La Torre e ci ha illustrato molto bene le ripartizioni rispetto
alla crisi industriale e le dotazioni dell'agricoltura, che poi
questi soldi non vanno agli agricoltori, e soprattutto dei lavori
pubblici, dove questi soldi vanno invece moltissimo: questo è il
modo di gestire la Regione! Mettervi ad alzare la voce su questo
problema della ripartizione, dove l'unico coro da quando sono qui
dentro che sento è sempre quello di piangere nei confronti
dell'Europa, dello Stato, nonostante abbiamo un sacco di soldi, più
soldi per mantenerci le nostre clientele politiche, è il colmo, è
uno scandalo mondiale, non solo nazionale ed europeo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK