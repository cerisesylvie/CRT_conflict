Consiglio Regionale della Valle d'Aosta - Oggetto del Consiglio n. 158 del 26 settembre 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
CONSIGLIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 158 del 26 settembre 2013 - Resoconto
OGGETTO N. 158/XIV - Approvazione di mozione: "Impegno del
Presidente della Regione ad illustrare alla competente commissione
consiliare la reale situazione economica e finanziaria della
regione".
Président -
Pour l'illustration, la parole au collègue
Viérin.
Viérin L. (UVP)
- Merci Madame la Présidente.
Questa nostra iniziativa verte sull'atto più importante che
un'amministrazione predispone non solo nel disegnare la situazione
economico-finanziaria per l'avvenire dell'ente che rappresenta, ma
anche e soprattutto per pianificare gli indirizzi politici che si
ritrovano nelle pieghe del bilancio e questo bilancio che noi
andremo a discutere, il bilancio 2014 previsionale, ma anche quello
triennale 2014-2016 traccerà in poche parole le linee di
programmazione economico-finanziarie, quindi la programmazione
della nostra Regione per il prossimo triennio, che sarà un triennio
molto importante. Noi, attraverso questa mozione, vorremmo evitare,
come è successo durante il bilancio scorso, l'ultimo, discusso
nell'autunno dell'anno scorso, che quest'atto così importante fosse
gestito, pensato, costruito unilateralmente e soprattutto da una
sola persona. Il bilancio di previsione 2013 di fatto è stato
costruito in questo modo, purtroppo, e le vicende sono note, al di
là dell'entità dei settori da destinare in termini finanziari,
nessuna pianificazione di indirizzo sul futuro non solo nelle
pieghe di bilancio regionale, ma su ciò che è il risvolto esterno:
penso ai trasferimenti dei Comuni e a ciò che è il futuro degli
Enti locali, ma non solo. Tutto è stato deciso a tavolino, nessun
margine di discussione c'è stato né a monte di pianificazione, ma
neanche poi nella predisposizione del bilancio in termini tecnici
nel caricamento di quel famoso "programma Rumba", i terminali erano
già costruiti e quindi in modo centrale ed unilaterale è stato
deciso il modo e dove spalmare gli interi fondi della totalità del
bilancio regionale. Noi quindi crediamo che sia nella
predisposizione, che poi nella conoscenza di tutte le norme che
oggi regolano...nell'evoluzione delle norme che regolano la
predisposizione di quest'importante atto...noi vorremmo che ci
fosse maggiore condivisione, al di là del "maggiore", che ci fosse
condivisione.
Al di là del bilancio, che poi è stato approvato con le
polemiche che ricordiamo, c'è stata poi l'approvazione del bilancio
di gestione, questo fondo dei 309 milioni di euro, che erano stati
destinati, anzi congelati, che poi pian piano, in primavera, sono
stati sbloccati con la logica e la politica del rubinetto, una
primavera tra l'altro elettorale, e questi fondi, quest'entità di
309 milioni di euro oggi in parte...crediamo in parte anche
cospicua utilizzata, ha costituito con dettagli e capitoli
paralleli una sorta di entità dove andare a pescare questi fondi a
seconda della discrezionalità di qualcuno, quindi problema sulla
predisposizione del bilancio, problema sulla gestione quotidiana
del bilancio.
Quest'anno, tra l'altro, il bilancio, non solo quest'anno, ma,
in un momento di difficoltà e di crisi, la predisposizione del
bilancio diventa ancora più importante in termini di condivisione,
perché meno risorse ci sono e più le scelte diventano difficili e
maggiormente si sente la necessità che queste scelte siano
condivise, o perlomeno noi chiediamo che ci sia un'informazione,
una condivisione di quelle che sono le scelte a monte. Noi crediamo
che la condivisione debba essere alla base di quest'atto, anche
perché in questi ultimi anni questa riduzione delle risorse sia per
la contribuzione, il contributo valdostano al risanamento dei conti
pubblici nazionale, i minori trasferimenti, le manovre che sono
arrivate spesso in corso di anno e che quindi hanno scombussolato
quella che era stata la previsione di bilancio, il patto di
stabilità, che poi viene imposto e quindi tutte le questioni legate
anche all'impossibilità di spendere anche se si hanno, diciamo, i
fondi...tutte queste questioni hanno fatto nascere una
considerazione che comunque esiste la necessità di rivedere un
modello, che parte dalla gestione economico-finanziaria per
arrivare al fatto di darsi delle priorità, ma, prima di darsi delle
priorità, bisognerebbe capire qual è l'entità di questo
bilancio...qual è lo stato di salute dei nostri conti, la
liquidità, la cassa, quindi una parte di fotografia di quest'ultimo
stralcio di bilancio di gestione 2013 e renderci anche edotti su
tutta la legislazione nazionale in materia di bilancio. Sappiamo
che ci sono norme probabilmente che saranno nuove, stringenti, il
dibattito sulle società partecipate, queste saranno
obbligatoriamente fatte rientrare nei bilanci regionali come quota
parte o meno, queste sono cose che si leggono sui giornali, ma di
cui non abbiamo contezza. Ecco, al di là di non ritrovare oggi la
capacità di rivedere un modello, noi vorremmo uscire da certi
paradossi di cui abbiamo già parlato in questi giorni, di avere
milioni di euro che vengono destinati a certi settori, altri
settori che sono in sofferenza, la pubblica amministrazione che
vede certi capitoli non solo in sofferenza, ma addirittura
azzerati, secondo le prime indicazioni che vengono date ai
dirigenti, altri settori che non possono coprire pratiche già,
diciamo, approvate e quindi da evadere, ne abbiamo parlato sui
contributi dell'energia, piuttosto che nella legge sul turismo,
piuttosto che altri settori, quindi una situazione un po' strana
per quanto riguarda la situazione attuale, ma anche per quanto
riguarda la prospettiva futura. Stiamo andando sui fondi di
riserva, lo abbiamo visto nelle delibere, noi non siamo intervenuti
sulla questione delle variazioni di bilancio proprio perché si
sarebbe discusso del bilancio. Stanno prelevando i fondi di
riserva, spesso per piccole cifre, al di là delle somme urgenze, di
questioni urgenti, su manifestazioni o su questioni che sono di
routine; questo ci fa anche preoccupare, è per questo che... La
situazione, che è drammatica sui tagli in tutti i settori, mentre
noi ritroviamo una certa leggerezza nell'utilizzare le partecipate
come banca, quindi questi debiti che vengono creati per i prossimi
20 anni che ricadranno e che ricadono su tutti i valdostani...noi
vorremmo oggi capire a monte anche queste risorse delle
partecipate, ne abbiamo già parlato, come verranno utilizzate. Ci
ha parlato ieri di questi 30 milioni di Finaosta, quelli non
vincolati, 76 di CVA, 14 vincolati, 19 sul piano CVA del parco
eolico...come saranno utilizzati, ecco, di tutte queste questioni,
che vogliono semplicemente fornire elementi di discussione, noi
vorremmo poterne parlare e condividere prima che queste scelte
siano fatte, soprattutto in previsione della discussione del
bilancio.
Quali e quante risorse sono disponibili e dove vengono
utilizzate, rivedere una certa gestione che, noi l'abbiamo detto,
riteniamo essere una gestione superata, un modello anni '80, che è
applicato ad una società in evoluzione, con scelte anche sbagliate.
Ecco, sul futuro, al di là della diagnosi che è questa che non solo
facciamo adesso, diciamo, in modo anche breve e sommario, ma che
è...che si ritrova gli atti che noi stiamo cercando di presentare
per incidere, per modificare...al di là della diagnosi, dicevo, le
nostre richieste in quest'atto sono su due fronti: uno, la
necessità di fare chiarezza sulla situazione attuale, quindi la
situazione di cassa, il patto di stabilità, fondi di riserva, le
norme nazionali, quali sono le norme nazionali che ci vengono
imposte e la questione delle partecipate di cui parlavo, quindi
l'invito entro 15 giorni a condividere con la commissione, questo
che è...lo stato dell'arte della finanza valdostana, in generale
quella regionale e quella delle partecipate, e degli Enti locali;
il secondo punto: condividere quelle che sono le linee di indirizzo
dell'atto che rappresenterà il futuro della Valle d'Aosta. Non è
quindi un atto tecnico come spesso i funzionari ci ricordano,
perché loro lo vedono dal punto di vista tecnico e noi lo vediamo
dal punto di vista politico, quindi è un atto tecnico, che però ha
dei risvolti molto importanti da un punto di vista politico. A
monte quindi vorremmo capire quale sarà il futuro di questa
Regione, in quali settori si deciderà di investire, quali sono le
priorità, anche per preparare la comunità, perché la crescita non
può che esistere quando facciamo collimare gli indirizzi
dell'amministrazione, o delle amministrazioni con gli investimenti
dei privati e con la formazione dei nostri giovani in quei settori,
allora lì c'è la crescita. Se la comunità non capisce e non
percepisce dove l'Amministrazione sta investendo, diventa difficile
sia fare investimenti privati, sia ritrovare la direzione di
quest'amministrazione, soprattutto con atti che spesso hanno
effetti retroattivi. La direzione quindi deve essere percepita
qualsiasi essa sia, noi prenderemo atto, discutendo e dialogando
attraverso le nostre sensibilità sui vostri indirizzi, che ci
proponete, ma vorremmo condividerne i contenuti, affinché ci sia
una condivisione, al di là dei numeri, sulle scelte strategiche.
Vorremmo sapere appunto poi, attraverso chi si recherà in
commissione, a nome della Giunta e per conto del Governo...chi ci
renderà edotti su queste priorità, ecco. Tutto questo affinché poi
non si arrivi nella parte poi successiva dell'atto con, diciamo, le
scelte già operate, ecco. È una questione che noi riteniamo
fondamentale e crediamo che in questo modo, al di là del bilancio,
si possa evitare che il destino di un'intera regione sia gestito da
una sola persona.
Si dà atto che dalle ore 20,08 presiede il Vicepresidente
Lanièce.
Lanièce (Presidente)
- Grazie. Dichiaro aperta la
discussione generale, ha chiesto la parola l'Assessore Baccega, ne
ha la facoltà.
Baccega (SA)
- Sì, grazie Presidente.
Semplicemente...perché al termine di qualche considerazione che
andrò a fare le chiederò un emendamento, in quanto è intenzione di
questa maggioranza venire incontro a quelle che sono le esigenze.
Il lavoro di composizione e di confezionamento del bilancio
2014-2016 prende avvio proprio in questi giorni. Voi sapete che
elementi fondamentali saranno da una parte le entrate e, in
quest'ambito abbiamo appena trasmesso agli uffici una nota
chiedendo i dati anche degli ultimi due mesi, per avere un dato più
preciso su cui fare riferimento e, dall'altra parte, il
ragionamento che stiamo facendo con lo Stato rispetto al patto di
stabilità. Sono due elementi chiave che ci potranno dare il "la" ad
un percorso che vogliamo condividere anche con le parti sociali per
andare a stabilire - sulla base del programma di governo che noi
abbiamo posto all'attenzione del Consiglio, programma di governo
che probabilmente, anche sulla base delle considerazioni che ha
fatto il Consigliere Chatrian, negli ultimi anni si è visto
decrescere questo trasferimento statale da 1 miliardo e 7 a 1
miliardo e 250 milioni - le priorità che questa maggioranza, che
questo Consiglio vorrà portare a buon fine. Nella chiara volontà
quindi di condividere questo percorso, di andare a confrontarci
sulle scelte politiche che noi vorremo adottare rispetto al
triennio prossimo, l'unico emendamento che chiediamo rispetto alla
mozione è quello di spostare la scadenza, anziché in 15 giorni, che
sono impossibili...perché un altro degli elementi chiave sarà la
legge di stabilità; l'ha detto lei poco fa, il contributo della
Valle d'Aosta al risanamento della finanza pubblica auspichiamo che
cessi qui, oppure, se ci saranno ulteriori sacrifici da fare in
quest'ambito, noi dovremo prendere provvedimenti. Quindici giorni
quindi non saranno sufficienti; se l'emendamento va nella logica
"entro 30 giorni"
, noi saremo ovviamente disponibili a
votare questo provvedimento.
Presidente
- Grazie. Ha chiesto la parola il Consigliere
Viérin Laurent, ne ha la facoltà.
Viérin L. (UVP)
- Sì, semplicemente per riconoscere la
sensibilità e ringraziare per quest'enunciazione che arriva
dall'Assessore e credo di poter dire che accettiamo, ecco, noi
avevamo semplicemente inserito la questione dei 15 giorni non
conoscendo la tempistica soprattutto della legislazione...delle
comunicazioni anche a livello centrale che vengono trasferite e di
come vi stavate organizzando, anche perché si sente questa
questione del bilancio, ma non conosciamo i tecnicismi di
quest'anno. Con un'ulteriore
volée
di cui avrei poi parlato
eventualmente nel dibattito, che è quella anche dei fondi europei,
ecco, che è un risvolto molto importante abbinato a ciò che sono le
risorse dei trasferimenti, fondi regionali, partecipate e anche la
questione dei fondi che sono citati nell'atto. Noi quindi cogliamo
in modo positivo quest'accoglimento, scusate l'enfasi delle parole,
quindi crediamo di poter accettare quest'emendamento dei 30 giorni
sull'impegno di relazionare alla commissione su questo tema.
Presidente
- Grazie. Ha chiesto la parola il Consigliere
Chatrian, ne ha la facoltà.
Chatrian (ALPE)
- Sì, grazie Presidente.
Da sempre io ritengo...noi di ALPE riteniamo passaggi
fondamentali durante l'anno due passaggi cruciali: quello della
programmazione, pianificazione del bilancio triennale, poi il
rendiconto, quello che fa il
compte rendu
, diciamo, la lista
della spesa, di cosa si è fatto, di cosa non si è fatto, perché non
si è fatto, dove sono state riallocate, eventualmente, delle
risorse durante l'anno. Riteniamo quindi molto importante questa
mozione, ma riteniamo importante il fatto di poter analizzare nella
commissione competente la situazione. Assessore, lei è stato
incaricato pochi mesi fa di ricoprire questa carica e chiederei, in
maniera...quasi come un consiglio, se possibile, proprio di creare
quelle condizioni alla commissione di avere tutti gli elementi. È
quasi...come dire? a carte scoperte, possibilmente, perché una cosa
è avere gli elementi completi sul tavolo...sappiamo perfettamente
che la coperta sul tavolo, sappiamo perfettamente che la coperta è
più corta, ma gradiremmo avere però tutta la coperta sul tavolo. Il
collega Viérin prima citava fondi europei, non le nascondo, non le
nascondiamo, come ALPE, che gradiremmo avere sul tavolo, non vorrei
essere monotono, anche le società controllate e partecipate,
chiamiamolo "bilancio consolidato", anche se non sarà ancora così,
forse, perché lo Stato comunque sta andando avanti in questa
direzione, avremmo gradito comunque già da subito avere tutti
questi elementi. Un auspicio, una richiesta quindi che le facciamo
proprio dal punto di vista operativo è di avere veramente sul
tavolo della commissione tutte le carte, e con dei documenti, in
modo da poter analizzare con tutta serenità lo stato dell'arte
della nostra finanza, della nostra liquidità, della nostra capacità
di poter spendere quella parte di risorse in modo da avere il
"corridoio", no? Questa è la strada dal punto di vista delle
quantità e del
modus operandi
; altra cosa indubbiamente sono
gli indirizzi di natura politica.
Allora voi avete oneri ed onori di governare, così è stato
declinato dalla collettività valdostana, noi abbiamo altri oneri e
onori, però vi assicuriamo, da parte nostra, uno spirito non solo
costruttivo, ma che entra nel merito delle scelte, perché comunque
si dovranno fare delle scelte, si dovranno mettere in campo delle
priorità e non vorremmo che, come è successo nella scorsa
legislatura, solo in certi campi i tagli sono stati forti, pesanti,
voluti e in altri campi assolutamente no. Le chiediamo quindi,
diciamo, due
step
importanti: il primo, a nostro avviso
fondamentale, è quello di avere il quadro più completo possibile
sul tavolo e il secondo, invece, dibattito agli indirizzi, alle
scelte...alle scelte di natura politica per il prossimo triennio.
Questo sarà il primo vero grande appuntamento di questa nuova
legislatura, è un po' la programmazione del prossimo triennio. Io
quindi penso che le carte scoperte servano a tutti, a lei che forse
è nuovo, a noi che comunque abbiamo un altro ruolo, ma penso che
sia nuovo per questo Consiglio, Assessore Marguerettaz, quanto
meno...ma penso che l'obiettivo di noi tutti sia quello di poter
proporre delle modifiche al nostro modello Valle d'Aosta, che, a
nostro avviso, in questo momento è necessario, è urgente e
soprattutto che ci sia quella collaborazione quanto meno per avere,
come dicevo prima, quella fotografia che in questo momento non è
così chiara, non è così trasparente e non abbiamo tutti i dati.
Presidente
- La parola al collega Donzel, ne ha la
facoltà.
Donzel (PD-SIN.VDA) -
Grazie Presidente.
Cari colleghi, nonostante l'ora tarda, questa mozione, come è
stata presentata correttamente dai miei colleghi, riveste
un'importanza notevole non tanto per le conoscenze che devono
acquisire i Consiglieri di minoranza, perché è una mozione che
mette a fuoco quelli che possono essere gli sviluppi, le attese
della comunità valdostana che lavora. Naturalmente dico subito che
mi ha fatto molto piacere l'intervento dell'Assessore Baccega, che
ha subito dato un'apertura di disponibilità a questa richiesta di
informazione preventiva e credo sia ragionevole da parte nostra
interpretare la richiesta di un allungamento dei tempi come una
questione tecnica volta a fornirci con completezza i dati
necessari.
L'esperienza ci ha raccontato che la maggioranza, per redigere
completamente il bilancio, deve fare un grossissimo lavoro, allora
dobbiamo cercare di capirci bene per intenderci su dove vogliamo
arrivare gli uni e gli altri. Spesso in passato noi abbiamo cercato
di intervenire sul bilancio e quando, anche con la collega Fontana,
furono fatti degli interventi puntuali, anche ragionevoli, ci venne
risposto: "eh, ma ormai è tutto stampato" e devo dire che ci fu
sensibilità poi nelle variazioni di bilancio ad accogliere alcune
nostre significative proposte, ecco, questa volta non vorremmo
arrivare lunghi, cioè in variazione di bilancio, ma vorremmo
proprio capire quali sono gli indirizzi strategici che si vogliono
dare al bilancio, nel senso che è una scelta vostra, spetta a voi,
voi potete dire: "ci teniamo le carte coperte fino all'ultimo
minuto, poi alla fine andiamo al confronto", oppure possiamo da
subito darci degli indirizzi.
Non vi nascondiamo la preoccupazione che abbiamo anche noi della
minoranza rispetto al fatto che vediamo dei settori in estrema
difficoltà e che negli anni hanno subito anche dei tagli
significativi: penso al bilancio per quanto riguarda il settore
dell'agricoltura, ho visto dimezzare le risorse che lì erano
allocate, un taglio senza precedenti. Anche altri settori hanno
avuto dei tagli nei pezzi più significativi, guardo all'Assessorato
delle attività produttive: si è ahimè intervenuti in passato sulle
spese per investimenti con delle giustificazioni che noi non
abbiamo mai... Non è sua responsabilità, collega Marquis, ma le sto
raccontando che cosa è accaduto negli anni, con delle affermazioni
del tipo: "eh, ma siccome le imprese non hanno fatto dei progetti
significativi..." e si è andati negli anni a ridurre la spesa per
gli investimenti, oggi ci troviamo in una situazione, che è a dir
poco disastrosa, e così in altri settori. Siamo bloccati
naturalmente dalle esigenze di una spesa pubblica, che è molto
rigida, quindi poi si va sempre a finire per limare sul fronte
degli investimenti e quindi blocchiamo alle volte quelle che sono
le prospettive del futuro.
Ecco, quello che noi vogliamo avere è proprio, come hanno
indicato i colleghi, quelli che sono i principali indirizzi. Nella
passata legislatura fu fatta un'operazione ovviamente...penso
naturalmente di attribuire all'estrema emergenza la scelta di tagli
lineari. Ecco, noi vorremmo che questa logica non venisse più
applicata al nuovo bilancio, perché il taglio lineare sulle voci di
bilancio ha creato delle degenerazioni, mi si consenta, molto
pesanti. Non possiamo immaginare che risorse già ai minimi termini
- penso, per esempio, ad alcuni enti di volontariato - vengano
ridotte come quelle di alcune fondazioni, che invece stanno
piuttosto bene. Dobbiamo quindi andare ad una logica che ci
permetta di cogliere il senso dell'azione che il Governo regionale
vuole adottare rispetto a questo tipo di bilancio, naturalmente se
avrà questa disponibilità di farlo, se ci consentirà di farlo e
quindi di non trovarci con numeri che sono già carta stampata e che
poi ci viene comunicato: "eh, non possiamo in questa fase
modificare nulla, si vedrà in variazione di bilancio". Se
quest'apertura è vera, sincera, onesta, deve essere un'apertura
prima che le cifre, ovviamente non le entrate, ma mi riferisco alle
uscite, siano definitivamente stampate, perché davvero può essere
una lettura congiunta su quella che è la possibilità di far uscire
la Valle d'Aosta da questa situazione di difficoltà, può essere
davvero qualcosa che ci aiuta a sbloccare la situazione economica
di questa regione. Speriamo quindi che ci sia un voto unanime su
questo tipo di ragionamento che abbiamo portato in aula.
Presidente
- Grazie. Ci sono altre richieste di
intervento? Se non vi sono altre richieste di intervento, chiudo la
discussione generale e, se l'Assessore non vuole intervenire,
metterei già in voto. Pertanto mettiamo in voto la mozione
comprensiva dell'emendamento enunciato dall'Assessore Baccega, che
in pratica sostituisce "i giorni 15" con "i giorni 30". Va bene?
Dichiaro aperta la votazione ed invito a votare...tutti quanti
avete votato? Posso chiudere la votazione? Chiudo la votazione. La
votazione è chiusa.
Presenti: 35
Votanti: 35
Favorevoli: 35
Il Consiglio approva all'unanimità.
Punto 67 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK