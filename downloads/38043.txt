Consiglio Regionale della Valle d'Aosta - Oggetto del Consiglio n. 1651 del 16 dicembre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque pubbliche
ASSETTO DEL TERRITORIO
Difesa ed uso del suolo - Sistemazione idrogeologica
ENERGIA
Energia idroelettrica
PARTECIPAZIONE E INIZIATIVA POPOLARE
Referendum e iniziativa popolare
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1651 del 16 dicembre 2015 - Resoconto
OGGETTO N. 1651/XIV - Petizione contro il progetto di
costruzione di una centralina idroelettrica privata nel vallone di
Menouve, da parte degli abitanti e amici di Etroubles e Saint-Oyen.
(Reiezione di una risoluzione)
Presidente
- Ricordo all'aula e a chi ci ascolta che la
Conferenza dei Capigruppo alle ore 13 ha deciso di fare
un'inversione dell'ordine del giorno e quindi inizieremo dal punto
28, mentre verranno discusse domani mattina le altre otto rimanenti
iniziative ispettive che vanno dal punto 20 al punto 27. È stato
anche concordato che eventuali risoluzioni - una è già arrivata dal
Movimento Cinque Stelle ed è stata distribuita - dovranno arrivare
celermente all'Ufficio di Presidenza, proprio perché verranno
discusse nella giornata di oggi e, dato che il Consiglio è
convocato in seduta notturna, si svolgeranno anche in notturna.
Punto 28 all'ordine del giorno. Ricordo che sulla petizione c'è
una presa d'atto. Si può intervenire, siamo in discussione
generale. C'è qualcuno che chiede la parola? Nessuno? Il Consiglio
prende atto? Aspettiamo il collega Bertin...prego, collega, ne ha
facoltà.
Bertin (ALPE)
- Buongiorno Presidente. Un po' di
calma...
Presidente
- Vi chiedo un po' di silenzio, per
cortesia!
Bertin (ALPE)
- Un po' di calma, Presidente, anche perché
generalmente la relazione viene letta in aula perché il Consiglio
possa prenderne atto, così come i colleghi che non hanno
partecipato ai lavori della commissione. Generalmente si fa
così...questa è un'innovazione, presi dalla fretta non leggiamo
neanche le relazioni! Le relazioni servono per permettere anche a
chi non era in commissione di sapere come si sono svolti i lavori.
Io in commissione c'ero, ma comunque volevo intervenire in
discussione generale.
Questa è una questione che abbiamo seguito sin dall'inizio; tra
l'altro avevo anche presentato sull'argomento un'interpellanza ad
inizio autunno. Una vicenda che prende avvio con la richiesta di
subconcessione per una derivazione d'acqua ad uso idroelettrico nel
2006, circa 10 anni fa. In 10 anni il quadro generale di
riferimento è cambiato, e non soltanto il normativo, ma anche
quello ambientale, così come anche la sensibilità dei cittadini
sull'argomento è notevolmente mutata. Questa richiesta è rimasta in
standby
per tutto questo tempo, e adesso, per sollecitazione
dell'Amministrazione stessa, il tutto verrebbe riattivato come se
nel frattempo nulla fosse cambiato. Abbiamo partecipato ai lavori
della commissione, come dicevo, e sentito le relazioni dei
promotori. Non siamo dei tecnici, ma nonostante questo, per il
ruolo che svolge il Consiglio Valle, abbiamo il dovere e il diritto
di esprimere delle valutazioni generali sulla questione. Questa
centralina di
Menouve
, pur essendo una questione piccola e
specifica, ha un valore emblematico, di casi come questi ce ne sono
tanti.
Per esprimere delle valutazioni, a mio avviso, vanno tenuti in
considerazione quattro aspetti generali che ci permettono di
esprimere un nostro indirizzo sulla questione. Il primo aspetto che
bisogna a mio avviso tenere in considerazione è lo sfruttamento
idroelettrico dell'acqua in Valle d'Aosta e da questo punto di
vista la nostra Regione ha ampiamente sfruttato questa risorsa.
Siamo ormai in una situazione nella quale la quasi totalità delle
aste torrentizie sono interessate da impianti, ogni singolo
torrente, fiume o
ru
. Troviamo centraline piccole o grandi
un po' ovunque: come dicevo, è una risorsa sfruttata. La Valle
d'Aosta, il nostro territorio, ha già dato abbastanza e ogni nuovo
intervento ormai pone dei seri problemi ambientali. Non si può
essere per principio contrari all'uso dell'energia idroelettrica:
un'energia rinnovabile, molto più verde di altre, che non produce
CO2, in termini assoluti non si può essere contrari. Personalmente
non lo sono, anche per ragioni familiari; tra l'altro il mio
trisnonno, a fine Ottocento-inizio Novecento è stato uno dei primi
ad iniziare a produrre energia idroelettrica proprio nella zona di
cui stiamo parlando e anch'io personalmente sono socio della
Cooperativa Forza e Luce di Aosta, pertanto parlo pure per
interesse. Lo dico da ambientalista: l'energia idroelettrica di per
sé è un fatto positivo, rispetto ad altre energie è certamente
migliore, ma non si può prescindere dallo sfruttamento che abbiamo
avuto in Valle d'Aosta di questa energia. L'impianto in questione,
ad esempio, si colloca su un'asta torrentizia che vede già altri
due impianti sul torrente Menouve
:
uno della
Etroubles
Énergie
e un altro della Cooperativa Forza e Luce di Gignod. Se
poi guardiamo, praticamente, da Menouve fino ad Aosta senza
soluzione di continuità ci sono una serie di impianti che si
susseguono e il corso d'acqua rischia di essere in gran parte
intubato. Per favore, un momento...
Presidente
- Grazie collega...
Bertin (ALPE)
- No, non ho finito!
Presidente
- Prego.
Bertin (ALPE)
- Stavo solo aspettando...ma lei,
Presidente, oggi è un po' agitato!
Presidente
- Un po' agitato...
Bertin (ALPE)
- Visto che qui c'è confusione e non si
riesce a parlare, aspettavo che lei magari intervenisse, se volesse
intervenire...
Presidente
- Sì, ho già chiesto due volte di prestare un
po' di silenzio ai colleghi. Prego, collega Bertin.
Bertin (ALPE)
- Come dicevo, si rischia di avere senza
soluzione di continuità una centralina dietro l'altra, intubando di
fatto tutta un'asta torrentizia, lasciando soltanto il minimo
vitale che, come sappiamo, è poco rispettato. Inoltre in questa
zona sono già presenti diversi impianti - ne conto già quattro o
cinque - e altri cinque sono in progettazione, sono tanti, troppi.
In termini generali teniamo conto che soltanto negli ultimi cinque
anni in Valle d'Aosta sono state rilasciate ben 160 subconcessioni
ad uso idroelettrico, piccole, grandi, medie, di ogni dimensione,
questo numero raccoglie un po' tutte, ma è comunque un numero
significativo. Ogni valutazione non può prescindere dal grado di
sfruttamento raggiunto oggi su questa risorsa: la risorsa acqua,
che in termini idroelettrici è stata sfruttata a sufficienza,
abbiamo raggiunto un limite. Ogni nuovo impianto deve essere
valutato attentamente per l'inevitabile danno ambientale che questo
provoca in un territorio già estremamente sfruttato da più punti di
vista, non si può prescindere da questo dato oggettivo.
Un altro elemento che deve essere tenuto in considerazione sono
i mutamenti climatici, questo secondo aspetto non può essere
sottovalutato. A gennaio dell'anno scorso avevo presentato
un'interpellanza in vista della COP21 di Parigi, della Conferenza
delle Nazioni Unite sul clima; era di quei giorni, a inizio
gennaio, la notizia che l'anno 2014 era stato l'anno più caldo del
secolo, degli ultimi 100 anni. Già oggi, senza aspettare la fine
dell'anno, possiamo dire che il 2015 supererà il 2014 e sarà a sua
volta l'anno più caldo del secolo, e non soltanto in Europa -
perché in Europa sappiamo che è stato un anno eccezionale - ma in
generale sul pianeta, perché il problema non è l'anno eccezionale,
è la media. Teniamo presente che tra i 10 anni più caldi del secolo
ben 7 sono stati quelli dopo il 2000; pertanto c'è una crescita
evidente del fenomeno. Questo fenomeno avrà importanti effetti su
un territorio di montagna come il nostro, innanzitutto sull'acqua.
Luca Mercalli, sabato, proprio nella sala conferenze sotto di noi,
evidenziava l'effetto del riscaldamento dell'atmosfera sui
ghiacciai alpini: ogni anno diminuiscono di un metro circa l'anno e
quest'anno di due metri, perché è stato un anno particolarmente
caldo, e questo nonostante l'importante accordo sul clima che
eviterà le situazioni più gravi, ma che comunque non impedirà di
avere dei mutamenti radicali in questo senso; ci permetterà
soltanto di adattarci alle realtà in mutamento, sempre che questi
impegni siano rispettati. Secondo le previsioni di Mercalli entro
il 2050 i ghiacciai sotto i 3.000 metri sulle Alpi saranno di fatto
spariti, sciolti, e questo nonostante l'accordo di Parigi (sempre
che venga rispettato). I mutamenti climatici condizioneranno
pesantemente il nostro futuro. L'acqua sarà sempre di più una
risorsa scarsa che dovrà essere utilizzata nell'interesse di tutti;
un classico bene comune e con questo approccio deve essere
trattato. La priorità ovviamente deve essere l'uso agricolo e
alimentare.
Ma torniamo all'impianto di Menouve: questo rischia di mettere
in pericolo - come abbiamo visto nelle audizioni -
l'approvvigionamento degli acquedotti e di condizionare anche lo
sviluppo agricolo e turistico ambientale della zona.
Un terzo aspetto che a mio avviso dobbiamo tenere in
considerazione per fare una valutazione è un'analisi dei costi e
benefici. Spesso questi impianti hanno un impatto ambientale
significativo, ma ricadute economiche e produttive irrilevanti;
piccolo non sempre equivale a bello, e tanto meno giusto. Tante
microcentraline producono molti danni ambientali e spesso non hanno
alcun significato economico e l'introduzione dei certificati verdi,
gli ex CIP 6, ha prodotto in questo senso degli effetti distorsivi.
Bisogna tenere in considerazione che molto presto questo meccanismo
degli incentivi, già nei primi mesi dell'anno prossimo, sarà
rivisto, cancellato o comunque abbassato significativamente;
pertanto sarà sempre più importante realizzare impianti che stiano
in piedi da soli, che non abbiano come unico obiettivo lo sfruttare
i certificati, impianti che siano certamente produttivi e
ambientalmente poco impattanti. Il caso di Menouve - che ha diversi
progetti e deve essere difficile anche analizzarlo perché i
progetti sono cambiati in continuazione - non è purtroppo questo,
perché è una piccola centralina che rischia di avere molti impatti
ambientali e poco significato economico.
Il quarto elemento che deve essere tenuto in considerazione è la
volontà della popolazione. La sensibilità dei cittadini riguardo
agli impianti idroelettrici è cambiata negli ultimi decenni (ce ne
siamo accorti). Ad ogni nuova iniziativa nascono comunicati
contrari e in generale è cambiato l'atteggiamento - come dicevo -
dell'opinione pubblica rispetto a questi impianti: c'è più
attenzione alle conseguenze che questi provocano e in generale
verso l'ambiente. Nel caso specifico, nei comuni interessati in
poco più di un mese sono state raccolte oltre 1.000 firme contro
questo progetto: un riscontro molto importante. Non soltanto i
cittadini, ma le Amministrazioni comunali sono contrarie; lo hanno
ribadito anche i Sindaci in commissione. Il consorzio stesso, che è
direttamente interessato all'uso dell'acqua in questione, è
contrario alla realizzazione di questo impianto. È palese che la
comunità non vuole questa centralina, bisogna anche rispettare la
volontà della popolazione e, in questo caso, del territorio. Ecco
quindi un altro elemento che bisogna valutare per esprimere un
giudizio: la volontà della popolazione. Lo sfruttamento ormai
raggiunto, i mutamenti climatici, un'analisi corretta dei costi e
dei benefici oltre che la volontà della popolazione interessata,
sono a mio avviso gli elementi che devono essere presi in
considerazione per fare una valutazione generale su questo
impianto.
Noi non siamo dei tecnici e non dobbiamo entrare negli aspetti
tecnici, ma possiamo e dobbiamo fare una valutazione generale. Sul
nostro territorio di impianti idroelettrici ce ne sono molti, hanno
raggiunto un limite. Le stesse popolazioni sono sempre più
contrarie a questi nuovi impianti, esistono sempre più dubbi sul
significato economico di molte di queste iniziative, che hanno
soltanto come obiettivo quello di raggiungere gli incentivi
previsti dalla legge. Il clima sta cambiando, ce ne rendiamo conto
tutti. È evidente che in questi giorni le temperature sono fuori
norma e questi elementi devono essere tenuti in considerazione. La
centralina di Menouve, ripeto, nel suo piccolo è un caso
emblematico e rappresenta una situazione generale, su questo
abbiamo il dovere e il diritto di esprimere delle valutazioni.
Sull'argomento depositerò il più presto possibile, nella speranza
che il Presidente me ne dia il tempo, una risoluzione, il tempo di
stamparla e di raccogliere le firme. Grazie Presidente.
Presidente
- La parola al collega Ferrero.
Ferrero (M5S)
- Grazie Presidente. Due brevi
considerazioni, perché si tratta pur sempre di una petizione
popolare che è prevista dal nostro Regolamento e, come tale,
secondo me dovrebbe avere ancora maggiore rispetto riguardo ad
altri atti che vengono approvati o discussi in questo Consiglio.
Una breve relazione sarebbe stata auspicabile da parte di chi era
responsabile delle commissioni, ma tant'è, è andata così!
Di certo questa petizione non può concludersi con una semplice
archiviazione della serie "il progetto è stato ritirato e quindi è
cessato l'oggetto del contendere". Secondo noi dobbiamo trarre da
questa petizione una lezione e la lezione è che non si può più
continuare con il sistema attuato finora: di privilegiare
l'iniziativa privata e il guadagno dei privati a discapito della
sensibilità delle popolazioni locali e delle Amministrazioni
locali. Bisogna avere quindi un altro tipo di approccio e come si
può avere questo altro tipo di approccio? Io penso che tutti
assieme dovremmo studiarlo. L'acqua è un bene comune che finora è
stato distribuito malamente nelle mani di pochi i quali si stanno
facendo dei milioni di euro. Dobbiamo pensare che questi soldi
potevano finire nelle casse comunali in buona parte, dobbiamo
pensare che in alcuni casi non dovevamo neanche lasciare costruire
le centraline, perché la nostra legislazione purtroppo è inadeguata
- adesso si rimetterà mano anche al Piano di tutela delle acque -
ma dobbiamo avere degli strumenti che siano più incisivi e
soprattutto - dato che qui si parla sempre di autonomia, si parla
di modelli e il modello svizzero è un modello a noi molto caro -
dobbiamo coinvolgere in certe scelte direttamente i cittadini.
Il tentativo che è stato fatto con questa petizione da parte dei
cittadini dei due Comuni e dei due Sindaci è proprio quello di
riuscire a portare la voce - rispetto alle esigenze e alle
sensibilità locali - in Consiglio regionale. Questo non è un caso
chiuso, è un caso che apre tutta una serie di riflessioni che
dobbiamo obbligatoriamente fare. Noi, da questo punto di vista, se
noteremo una completa assenza - o comunque immobilismo da parte
della Giunta - presenteremo delle iniziative, delle proposte di
legge, che vadano nel senso proprio di ripristinare un equilibrio.
L'acqua, che è un bene comune, deve andare a privilegio delle
Amministrazioni comunali e dei cittadini e non finire, come al
solito, nelle tasche di pochi.
Presidente
- La parola al collega Nogara.
Nogara (UVP)
- Merci Monsieur le Président.
Innanzitutto vorrei porre l'accento non tanto in generale sulle
problematiche delle centraline idroelettriche, quanto sul problema
del Menouve, dove si sono sollevati una parte della popolazione e
anche alcuni Amministratori del passato, neanche recente. Quando
abbiamo avuto l'audizione c'è stato un Sindaco - mi sembra di
tantissimi anni fa - che ha riferito che già all'epoca avevano
proposto e fatto le centraline, proprio in quel vallone, e adesso
si oppongono. Io vi sottolineo - e anche a nome del mio gruppo -
che si oppongono giustamente, perché questo vallone è già pieno di
centraline! Quando sono venuti a portarci il loro ricorso ci hanno
fatto vedere tutti i filmati, ma forse non sono riusciti neanche a
farceli vedere tutti, perché del minimo decorso vitale non v'era
traccia. Hanno fatto vedere a tutti i commissari - e c'è stato
anche un po' di imbarazzo perché il minimo decorso vitale non
esisteva - solo le centraline che ci sono adesso nel vallone di
Menouve. In più, il proponente che voleva fare una nuova centralina
e che ci ha detto: "Sì, effettivamente mi sono reso conto, anche
discutendo con le persone di Etroubles e di Saint-Oyen che non
sarebbe il caso di fare adesso una nuova centralina così in alto",
ha proposto una variante che a noi in questo momento non interessa,
anche perché non è neanche stata presentata ufficialmente.
Terminerei qui il discorso del vallone di Menouve.
L'unica cosa che vorrei dire - e penso anche di interpretare il
pensiero del mio gruppo - è che noi non siamo sempre contrari alla
costruzione delle centraline idroelettriche, perché - come si è
sempre detto - noi abbiamo una grande ricchezza che è quella delle
acque, e se si possono sfruttare si devono sfruttare nella
situazione che si è adesso, è chiaro che si devono sfruttare nel
modo giusto! Bisogna rispettare in pieno l'ambiente naturale, ci si
deve attenere alle regole e non bisogna poi trovarsi magari con
filmati o diapositive in cui poi non c'è per niente il minimo
deflusso vitale, perché questo è il problema. Bisogna gestirle nel
modo corretto, e poi se si possono fare ben venga, perché è un bene
importante per la nostra regione. Grazie.
Presidente
- La parola al collega Isabellon.
Isabellon (UV)
- Sì, grazie, giusto perché nella
discussione è emerso che non è stata illustrata la relazione. Con
il collega Marquis avevamo pensato che allegando la relazione - tra
l'altro approvata all'unanimità da tutti i componenti delle due
commissioni - con le relative conclusioni, questa non necessitasse
di illustrazione. In ogni caso ritengo necessario dire due cose,
anche alla luce di quanto è emerso in questa discussione. Prima di
tutto - come ripetuto in particolare da chi mi ha preceduto - i
proponenti hanno già espresso verbalmente in commissione la volontà
di modificare il progetto, in modo che ogni possibile interferenza
con le sorgenti sia scongiurata - questo si riferiva alle
osservazioni dei Sindaci relative al posizionamento delle sorgenti
che alimentano gli acquedotti di Saint-Oyen e di Etroubles - e
hanno illustrato una possibile nuova alternativa progettuale;
"possibile" significa che non è ancora stata presentata. Questo
prevedrà tutto l'iter normalmente previsto in queste procedure.
Quindi chi si dovrà esprimere dal punto di vista tecnico e di tutti
gli altri pareri dovrà farlo, evidentemente la commissione non va a
sostituirsi in questi ruoli. Tra l'altro è stato anche dichiarato
che i diritti preesistenti dei consorzi irrigui di miglioramento
fondiario saranno salvaguardati - questa evidentemente può essere
l'intenzione - ma anche questo necessita di verifica. Lo stesso
discorso vale per quel che riguarda il controllo del minimo
deflusso vitale richiamato dal Consigliere Nogara. Il farci vedere
delle foto in commissione, permettetemi, lascia un po' il tempo che
trova, perché le foto io le posso fare in qualsiasi momento. Ci
sono organi preposti per queste cose e organi preposti anche a cui
devono arrivare le segnalazioni, perché la commissione non è tenuta
ad andare a fare dei
blitz
di verifica; un Sindaco che ti
presenta questo evidentemente può essere oggetto di curiosità, ma
finisce lì. Per quel che riguarda il discorso dei Consorzi è
intervenuto il Dirigente Cugnod, che giustamente a nome
dell'Assessore Testolin ha fatto presente le preoccupazioni
relative ai prelievi e di una possibile interferenza con quelli
irrigui (questo è uno degli aspetti da verificare).
Sicuramente in un prossimo futuro nel campo dell'agricoltura ci
sarà maggiore attenzione sulle possibilità date ai consorzi di
miglioramento fondiario per usufruire di questa opportunità
dell'approvvigionamento, anche dal punto di vista economico,
perché, come abbiamo approvato recentemente con il bilancio, ci
sarà la possibilità di accedere a dei mutui per investimenti nel
settore delle infrastrutture agricole. Evidentemente i consorzi che
hanno la fortuna di avere la possibilità di realizzare delle
centraline di produzione di energia elettrica - magari utilizzando
dei salti già di per sé presenti oppure con nuovi interventi - lo
faranno in maniera ancora più importante. Un invito ai consorzi
sarà quello di "aprire" in maniera magari diversa rispetto al
passato la concorrenza fra coloro che possono realizzare queste
centraline, perché adesso abbiamo una situazione un po'
differenziata sul territorio: qualcuno si accontenta di un ricavo
inferiore e qualcuno vorrebbe un po' di più. Adesso che siamo in
tempi di "vacche magre" sicuramente un invito ai consorzi può
essere quello di aprire alla concorrenza per far sì che da questa
opportunità nascano le possibilità per mantenere delle opere e per
farne di nuove con mutui ancora maggiori. L'Assessore sicuramente è
sensibile, e questo sarà oggetto di informativa verso i
consorzi.
Sull'argomento specifico io credo che le commissioni abbiano
lavorato in maniera corretta, proprio perché siamo arrivati a una
relazione approvata all'unanimità con le relative conclusioni.
Credo che questo significhi che abbiamo recepito un po' tutte le
sensibilità che ci sono state rappresentate: gli Assessorati sono
stati sentiti e anche i Sindaci. I Sindaci hanno espresso più che
altro una sensibilità verso la loro popolazione, residente e non, è
anche naturale che questo sia stato fatto. Ritengo pertanto che
fino alle prossime novità sull'argomento - e questo dipenderà molto
dai proponenti - le commissioni abbiano svolto il loro compito.
Grazie.
Presidente
- Altri colleghi chiedono la parola? Non vedo
altre richieste.
Il Consiglio prende atto della petizione e della
documentazione ad essa allegata.
Punto 29 all'ordine del giorno...allora aspettiamo un secondo,
siamo ancora sul punto 28. Se la risoluzione è sulla petizione è
iscritta d'ufficio, pertanto dateci solo il tempo di fotocopiarla e
di distribuirla. Se volete si può iniziare ad illustrarla, comunque
il Consiglio deve prima prendere atto della petizione e poi si
discuterà e si voterà la risoluzione.
Si apre quindi la discussione sulla risoluzione testé presentata
e in distribuzione. La parola al collega Bertin.
Bertin (ALPE)
- Presidente, volevo soltanto precisare un
aspetto: avevo annunciato che stavo raccogliendo le firme per
portare la risoluzione. Purtroppo l'ordine del giorno è cambiato
tra il mattino e il pomeriggio e non abbiamo avuto il tempo di
organizzarci, per questo le avevo chiesto quella flessibilità;
adesso aspettiamo che sia distribuita e poi gliela illustro.
Grazie.
Presidente
- Va bene, d'accordo. La parola al collega
Bertin.
Bertin (ALPE) -
Illustrerò molto rapidamente questa
risoluzione.
Abbiamo preso atto dei lavori della commissione in questi giorni
su questa petizione riguardante una centralina idroelettrica
privata nel vallone di Menouve, petizione presentata dai cittadini
di Etroubles e Saint-Oyen, che ha raccolto in pochissimo tempo più
di mille firme. Quello che ci è stato illustrato in commissione è
che questo impianto avrebbe tra le altre problematiche quella di
andare ad interferire con l'approvvigionamento idrico degli
acquedotti intercomunali di Etroubles e Saint-Oyen, trovandosi
l'opera di presa proprio nei pressi di queste fontane che
alimentano gli acquedotti in questione. Bisogna tenere in
considerazione che questo stesso torrente Menouve è interessato da
due impianti sottostanti che già utilizzano quest'acqua. Come
sottolineavo in precedenza, si rischia di creare una situazione
senza soluzione di continuità con l'impiego di quest'asta
torrentizia come di molte altre, che è, se vogliamo, esagerata, e
che tra l'altro le nuove direttive europee invitano ad evitare
creando dei momenti di sospensione tra un impianto e l'altro.
Questo torrente è alimentato da un ghiacciaio, il
Velan
, che
come tutti i ghiacciai sta rapidamente diminuendo e perdendo la sua
quantità di produzione di acqua, ormai; è un elemento che bisogna
tenere in considerazione, perché sono cambiamenti che si stanno
producendo molto rapidamente, hanno effetti diretti su questi
aspetti legati alla quantità di acqua. Lo stesso luogo potrebbe
avere uno sviluppo diverso - essendo una zona particolarmente
interessante e incontaminata - e potrebbe avere degli sviluppi
diversi da un punto di vista turistico legato al turismo
ambientale, che la realizzazione di un impianto potrebbe
compromettere.
Vi era poi soprattutto da tenere in considerazione la
contrarietà a questo impianto espressa da buona parte della
popolazione del luogo, dalle stesse Amministrazioni comunali e dal
Ru de la Cota
, che è quello che direttamente utilizza
quest'acqua. Durante una discussione qui, in Consiglio, abbiamo
saputo che il proponente ha chiesto la sospensione dell'iter per
poter valutare delle modifiche al progetto, anche perché - come ci
ha detto in commissione - lo ritiene comunque necessario, e questo
comprendeva anche le preoccupazioni della popolazione soprattutto
rispetto alla questione dell'alimentazione dell'acquedotto. Per
questa ragione la risoluzione impegna il Governo regionale a non
rilasciare la subconcessione di derivazione di acqua pubblica ad
uso idroelettrico relativamente al progetto depositato o ad
eventuali varianti non sostanziali dello stesso, perché la
popolazione è contraria e, per quanto abbiamo illustrato nelle
premesse, non è il caso di rilasciare la concessione alle
condizioni che lo stesso proponente dice di voler modificare.
Qualora intervenga un nuovo progetto o una variazione sostanziale
dello stesso, si impegna la commissione competente a riattivare
l'esame della richiesta di subconcessione da parte appunto della
III e IV Commissione, come abbiamo fatto in questi tempi (le
impegnative sono queste). Con questo ho finito la rapida
illustrazione della risoluzione. Grazie.
Presidente -
Grazie collega Bertin. Ci sono altri
proponenti che ritengono di intervenire? Se non ci sono altri
proponenti, come da Regolamento do la parola alla Giunta. La parola
all'Assessore Baccega.
Baccega (SA)
- Sì, grazie Presidente.
Intervengo rispetto a questa risoluzione cominciando a
ringraziare i due Presidenti delle Commissioni, Isabellon e
Marquis, che hanno sviluppato un lavoro piuttosto intenso
nell'approfondire la tematica riguardante la centralina del
Menouve
che è stata presentata. Siamo ovviamente in presenza
di un non-progetto, non c'è più nulla, perché quel progetto che era
stato presentato è stato ritirato - come giustamente lei
Consigliere Bertin ha detto - e quindi non siamo nelle condizioni
di giudicare perché il VIA non si sia espresso in quella direzione.
Come lei ha ben detto, è la Giunta che va a rilasciare gli atti di
concessione e li rilascia sempre sulla base di istruttorie tecniche
importanti e significative, ma soprattutto dopo il parere espresso
dalla valutazione di impatto ambientale. In questo momento non
abbiamo quindi alcun documento in grado di poter esprimere dei
giudizi, non abbiamo alcuna variante o alcun nuovo progetto
presentato, e quindi andremmo a fare delle impegnative che non sono
avvalorate da nulla se non - e questo lo terremo in considerazione
perché lo abbiamo anche detto in commissione - che non possiamo
dimenticare che ci sono un certo numero di firme, oltre mille, e ci
sono due Sindaci che sul progetto presentato allora hanno espresso
le loro perplessità, ovviamente sull'onda della pressione della
popolazione.
Noi riteniamo corrette le riflessioni fatte da tutti, perché ci
rendiamo conto che le problematiche ambientali vanno sicuramente
perseguite e valutate attentamente; ci rendiamo anche conto che è
in corso un percorso che deciderà il minimo deflusso vitale, e
siamo in fase di avviamento del nuovo piano di tutela delle acque.
Questi sono provvedimenti che ci consentiranno eventualmente di
approfondire meglio le problematiche, ma relativamente
all'impegnativa di questa risoluzione, tenendo conto di tutte le
cose e le considerazioni fatte, noi riteniamo di astenerci rispetto
a questa vostra indicazione fino ad un'attenta valutazione delle
carte che "eventualmente" saranno presentate. Grazie.
Presidente -
Grazie Assessore. Ci sono richieste di
intervento? Ricordo che dopo la replica della Giunta può prendere
la parola un componente per gruppo. La parola al collega
Bertin.
Bertin (ALPE)
- Grazie Presidente.
Come giustamente evidenziava l'Assessore Baccega, in questo
momento c'è un progetto depositato sul quale si è chiesta la
sospensione, ma un progetto c'è, ed è quello depositato, non ha
ritirato o chiesto la sospensione dell'iter, che è diverso. Dalla
lettera che lei ci ha fatto pervenire c'è una richiesta di
sospensione, non un ritiro del progetto, il che potrebbe essere
riattivato, ma, proprio per quello che diceva lei, l'impegnativa
dice: se il progetto depositato rimane lo stesso il Governo
regionale è impegnato a non concederglielo, anche in ragione di
tutela di quello che ci siamo detti in commissione e di quello che
diceva anche lei rispetto alla volontà delle Amministrazioni
comunali, dei cittadini e di questo progetto depositato. Qualora ci
sia un altro progetto scatta la seconda impegnativa, che è quella
di riattivare la III e IV Commissione per analizzare il nuovo
progetto. Questa è l'impegnativa di questa risoluzione che mi
sembra di buonsenso e che può essere accettata. Non so se mi ero
spiegato bene nell'illustrazione, ma era questa la sostanza della
risoluzione.
Presidente
- Altri chiedono la parola? Poniamo in
votazione? La votazione è aperta. La votazione è chiusa.
Presenti: 34
Votanti: 13
Favorevoli: 13
Astenuti: 21 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Perron, Restano, Rini, Rollandin,
Testolin e Marco Viérin)
Il Consiglio non approva.
Passiamo adesso al punto 29 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK