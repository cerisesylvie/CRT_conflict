Consiglio Regionale della Valle d'Aosta - Oggetto del Consiglio n. 645 del 7 giugno 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 645 del 7 giugno 1984 - Resoconto
OGGETTO N. 645/VIII - INIZIATIVE VOLTE A DISCIPLINARE E
COORDINARE GLI ASPETTI ORGANIZZATIVI DELLA FIERA DI SANT'ORSO AL
FINE DI VALORIZZARE LE CARATTERISTICHE E LA PECULIARITA' -
REIEZIONE DI MOZIONE.
PRESIDENTE:
Do lettura della mozione presentata dai
Consiglieri Torrione, Pascale e Breuvé:
MOZIONE
La Fiera di Sant'Orso, proprio per la sua tradizione
millenaria, ha assunto una rilevanza così notevole da imporre una
riflessione globale sui suoi elementi connotativi più
caratterizzanti e più salienti.
Ecco il motivo per cui l'intera fase organizzativa non può
più essere legata ad una sorta di estemporaneità che può essere
anche affascinante sotto il profilo della "genuinità" della
manifestazione ma che mal si concilia ormai con l'esigenza di dare
alla stessa un assetto definitivo, funzionale e più consono alle
esigenze dei nostri tempi, pur nella tipicità della sua
caratterizzazione ormai consolidata. Altri elementi su cui è
opportuno accentrare l'attenzione sono legati all'esigenza di
garantire una produzione altamente qualificata, una presentazione
più accettabile sul piano del decoro e del prestigio delle opere
esposte nonché l'introduzione eventuale di un marchio atto a
contraddistinguere il prodotto presentato nel corso della
fiera.
Ultimi ma non secondari aspetti da considerare sono la
questione logistica per l'occupazione delle aree espositive, la
organizzazione di eventuali iniziative collaterali, la definizione
dei premi da assegnare ai partecipanti e infine il delicato ma
importantissimo problema legato all'immagine pubblicitaria della
fiera che non può essere più limitata alla semplice
pubblicizzazione di un manifesto che vede la luce, tra l'altro,
quindici giorni prima dello svolgimento della
manifestazione.
Tutto ciò premesso i sottoscritti Consiglieri regionali del
Gruppo socialista propongono che il Consiglio regionale della Valle
d'Aosta
DELIBERI
1) di impegnare la Giunta regionale a sottoporre in tempi
relativamente brevi al Consiglio regionale, previa consultazione
della competente Commissione consiliare, un apposito provvedimento
atto a disciplinare, coordinare, puntualizzare, esaltandone nel
contempo le caratteristiche e le peculiarità tradizionali, tutti
gli aspetti della millenaria fiera di Sant'Orso in modo da
conferire in termini più concreti la qualità, la creatività e
l'unicità dell'artigianato tipico valdostano.
PRESIDENTE:
Ha chiesto di illustrare la mozione il
Consigliere Torrione, ne ha facoltà.
TORRIONE - (P.S.I.):
Mi auguro che questa mozione non
faccia la fine delle altre, ma non c'è due senza tre...
C'era un collega della maggioranza che mi diceva che le idee
sono buone ma è sbagliato il marchio; d'ora in avanti passeremo le
mozioni ad un altro marchio, per vedere se avranno miglior
fortuna.
Sono deluso dall'andamento di questa discussione perchè le cose
che abbiamo detto qui sono la ripetizione esatta di quanto è stato
detto in sede di Convegno. Allora se le cose vanno bene là, vanno
bene anche qua, oppure non vanno bene sia quando c'è la platea sia
quando siamo in Consiglio regionale; oppure si dica che
l'opposizione ha un atteggiamento estremamente critico e non può
accettarle.
Non si può comunque venire a dire ad un Consigliere che quanto
dice è giusto, e allo stesso tempo che si voterà contro. Questo non
è un modo corretto di comportarsi.
La Fiera di Sant'Orso è una Fiera millenaria, quindi un po'
consumata; l'Assessore Pollicini, di cui conosciamo l'attivismo,
avrà sicuramente pensato a qualcosa di nuovo, non avrà bisogno dei
nostri suggerimenti!
Riteniamo comunque che sia un problema grosso, anche per i
riflessi che ha non solo sul settore dell'artigianato, per il quale
abbiamo votato adesso un intervento, ma anche per dei riflessi di
carattere turistico che può avere sulla Regione, e vediamo poi in
che modo i problemi sono connessi. E' una fiera che ha assunto, in
questi ultimi anni, una dimensione di tutto rilievo; è forse una
delle manifestazioni tipiche - se non l'unica - che ha trovato una
risonanza anche all'estero, che va adeguata alle esigenze di una
fiera più moderna, pur mantenendo quella caratteristica di
genuinità che è una sua connotazione particolare. Abbiamo saputo
che anche nel corso dell'ultima fiera si sono verificati degli
inconvenienti dovuti alla sistemazione dei banchi; si era tentata
una regolamentazione fatta magari in maniera affrettata, che ha
creato dei problemi.
Ma questo è un aspetto del tutto marginale, quello dell'assetto
della fiera lungo Via S. Anselmo, anche perchè nessuno si sogna di
trasferire la fiera da quello che è il suo ambito naturale; va
rivista in termini diversi, proprio perchè ci rendiamo conto che,
così com'è, è limitativa rispetto all'affluenza stessa dei
visitatori e rispetto anche a certe particolarità del prodotto. La
fiera tende a diventare un momento di espressione non solo più
artigianale, ha fatto un salto di qualità, assume un aspetto
artistico che va evidenziato, tanto che ci sono degli artigiani -
non so se chiamarli ancora tali - che non fanno più gli artigiani
ma sono persone che dedicano la loro attività, in via continuativa,
alla produzione di oggetti d'arte (io li qualifico tali anche
perchè la definizione non è mia, è di persone che nel settore
dell'arte hanno ben altra competenza).
C'è un modo di organizzarla che è ancora affidato alla
estemporaneità: l'istituzione di una commissione, che ha cercato di
dividere in questi ultimi anni la fiera del legno dalla fiera delle
brutte cose, per non dire altro, è un discorso che mal concilia
l'aspetto sempre più artistico che assume la fiera rispetto a
quella caratteristica di vendita spicciola, dalla piadina ad una
serie di altre cose, che stona un po'.
Non suggeriamo niente, ma diciamo che l'Assessore faccia delle
proposte; è chiaro che tutta la materia va regolamentata, compreso
il discorso della pubblicità che si dà alla fiera. Il concetto di
pubblicare il manifesto della fiera, per esempio, 15 giorni prima
della fiera stessa è un discorso molto limitativo, perchè il
turista che viene ad Aosta durante l'estate può venire a conoscenza
attraverso una immagine grafica che il 30 e 31 ci sarà la fiera di
Sant'Orso, per cui anche il manifesto in sé assume la testimonianza
di una ricorrenza piuttosto che un aspetto più propriamente
promozionale. Ci sono anche altre considerazioni che si potrebbero
fare; riteniamo invece che questa manifestazione, proprio per la
crisi che ha investito anche il settore dell'artigianato, proprio
perchè si è trasformata, pur mantenendo alcune sue caratteristiche
che vanno perpetuate nel tempo, va riconsiderata, forse - se mi si
consente, il termine - va ridisegnata un po', tenendo conto che,
per esempio, per l'esposizione dei pezzi più pregiati della fiera,
anziché ammassarli nel salone regionale, potrebbe essere indetta
una manifestazione collaterale alla fiera, in modo che i pezzi che
sono stati selezionati dalla Giuria potrebbero essere visti durante
la fiera ed anche nei giorni successivi.
Forse è una grossa occasione che abbiamo a portata di mano per
incentivare non solo il settore dell'artigianato, ma anche
l'aspetto turistico, visto che ormai i visitatori della fiera
assommano a centinaia di migliaia.
Si dà atto che dalle ore 18,16 assume la Presidenza il Vice
Presidente Franco De Grandis.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI - (Féd. DP-UVP):
Non so se si deve seguire la
regola del "non c'è due senza tre", certamente non darò ragione al
Consigliere Torrione e così sarò abilitato a dire che la
maggioranza si astiene nei confronti della mozione, ma dimostrerò
anche il perchè.
Anzitutto ritengo un dovere della Giunta regionale operare in
maniera tale che tutte le sue attività migliorino continuamente e
quindi anche l'organizzazione della Fiera di Sant'Orso. Però vorrei
anche ricordare alcuni aspetti che dimostrano che non possiamo
votare questa mozione.
Respingo una frase che è riportata nella mozione e cioè "la
estemporaneità alla base dell'operato nell'organizzazione della
fiera". Ritengo che invece vi sia stato un atteggiamento rigoroso
ed anche studiato, certamente con le imperfezioni che sempre ci
saranno, perchè fanno parte del modo di comportarsi e di agire, a
meno che non sia una macchina perfetta, il che non è.
Siccome personalmente una certa esperienza in fatto di mostre
l'avevo acquisita e poichè, anche se l'Assessore cambia Assessorato
non è che cambi metodo, dico che è stata messa una attenzione
rigorosa nell'organizzare questa mostra millenaria che è la Fiera
di Sant'Orso.
Non è stato tralasciato nessun settore, questo lo contesto,
tantomeno quello delle manifestazioni, anche perchè ci rendiamo
perfettamente conto che la Fiera di Sant'Orso è uno dei migliori
veicoli di immagine di questa Regione.
Forse c'è stata poca attenzione su come è stata organizzata la
Fiera di Sant'Orso, se questi sono i giudizi che vengono fuori
dalla mozione in oggetto.
Occorre essere attenti osservatori e critici, però possibilmente
anche obiettivi. Non dimentichiamo che esistono delle grosse
difficoltà, proprio perchè è una Fiera millenaria e c'è una
tradizione ancorata, che è difficile modificare rapidamente. Non va
dimenticato inoltre che chi vuole innovare qualcosa, specie quando
c'è una grossa tradizione, non è che trovi molta facile
considerazione. Questo non toglie che non si persegua questo
obiettivo.
Vorrei solo ricordare che sono state studiate notevoli
iniziative per dare un senso a questa Fiera, ogni anno sempre
migliore; chiaramente si evolvono anche i gusti, la gente, gli
stessi artisti ed artigiani, le presenze degli espositori; tutti
problemi che ogni anno pongono impegni maggiori rispetto all'anno
precedente.
Abbiamo anche esposto, in attesa che venga finalmente applicato,
il marchio che è allo studio da parte dell'EVART per l'artigianato
tipico, il cartello "Fatto a mano" oppure "Lavorazione meccanica
con finitura manuale".
Certo, ci poteva anche essere chi metteva il cartello senza
avere la garanzia che quell'oggetto fosse fatto a mano, d'altra
parte era un ulteriore tentativo per creare le condizioni perchè
questo marchio, il giorno che verrà fuori, possa dare la tutela
all'acquirente e nel contempo valorizzare chi fa a mano queste
sculture.
Non è vero, Consigliere Torrione, che c'era confusione; abbiamo
invece cercato di localizzare in zone molto ben delimitate le varie
produzioni e quindi abbiamo dislocato sotto i portici del Municipio
i mobili tipici e i pizzi; in piazza Chanoux abbiamo messo le
macchine industriali ed agricole; nelle vie principali, cioè Via
Porta Pretoria e Via S. Anselmo, l'artigianato tipico: nella prima
le scuole, nella seconda l'artigiano vero e proprio. Non
dimentichiamo che abbiamo collocato quelle produzioni non
propriamente tipiche in zone separate: nel piazzale delle scuole
del Ponte di Pietra abbiamo messo la produzione non tipicamente
valdostana, ma prodotta da residenti in questa Regione; nei
giardini pubblici vicino alla stazione quella prodotta da persone
che risiedono fuori Valle. Quindi abbiamo fatto uno sforzo di
organizzazione e precisione in modo che anche il visitatore fosse
ben guidato.
Abbiamo assegnato un numero progressivo per ogni stand; certo
alcuni hanno spostato il numero, ma questo può essere imputato al
fatto che molta gente si è iscritta all'ultimo momento ed il numero
degli espositori è aumentato nello spazio, che è rimasto lo stesso,
a disposizione.
Abbiamo inoltre messo un telefono alle Porte Pretoriane, il
pronto soccorso (Croce rossa) che è stato utile; abbiamo fatto sei
mostre collaterali alla fiera di Sant'Orso ed abbiamo rispettato la
tradizione di consegnare un premio. Alcuni artisti avevano chiesto
l'abolizione dei premi e la graduatoria fatta dalle Commissioni.
Noi abbiamo inviato, come Assessorato, un questionario a tutti gli
artigiani tipici, per sapere come intendono impostare la fiera dal
punto di vista premiazione si oppure no, se fare un numero di ex
equo.
Sulle domande, l'85% delle risposte sono state favorevoli alla
proposta fatta dall'Assessorato; la gente in effetti ha esposto,
però alcuni artisti non hanno inteso mettersi in concorrenza fra
loro.
La Commissione giudicatrice era della massima fiducia perché
presieduta da un critico d'arte come Angelo Dragone, e offriva
garanzie di competenza e serietà.
Quest'anno abbiamo fatto una fiera sperimentale perchè occorre
evolversi secondo le esigenze che sorgono di volta in volta, però
va ricordato che non si è mai voluto snaturare il concetto di fondo
della Fiera.
Se poi andiamo a verificare alcuni aspetti che riguardano la
pubblicità, non è vero che i manifesti sono stati affissi 15 giorni
prima; i manifesti sono stati pubblicati 2 mesi prima e inviati in
tutte le stazioni dell'Italia del Nord, e nelle agenzie turistiche
sino a Roma, in quelle francesi e svizzere, sono stati messi in
tutte le librerie più importanti del Piemonte, della Lombardia e
della Liguria, dando così tempestiva informazione.
Abbiamo fatto addirittura una sfilata di modelli confezionati
con il tipico drap di Valgrisenche, abbiamo pubblicizzato i
merletti di Cogne attraverso una dimostrazione di lavorazione in un
albergo di Aosta, sempre in coincidenza con la fiera; per cui credo
che si sia fatto uno sforzo notevole, magari perfettibile; ma di
fronte a chi parla di una organizzazione basata sulla
estemporaneità, devo dire che non è assolutamente vero.
Per questi motivi ci asteniamo nel votare questa mozione, che
riteniamo in ritardo secondo gli obiettivi che la Giunta si è posta
nei riguardi della valorizzazione della Fiera di Sant'Orso.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Per dichiarazione di voto. Voteremo
a favore della mozione.
Questa mozione conteneva alcune considerazioni su cui
l'Assessore Pollicini ha voluto puntualizzare addirittura sul piano
lessicale. Se guardiamo il deliberato, si trattava di un
provvedimento che la Giunta adottava per conto suo e che poi
sottoponeva al Consiglio; non avevamo alcuna pretesa di voler
imporre una soluzione piuttosto che un'altra!
Ci sembrava, vista l'importanza della Fiera, di poter fornire in
sede di Commissione alcuni suggerimenti. Mi sembra di aver colto
dall'Assessore che tutto sommato c'è un impegno della Giunta, ma
non tutto poi è codificato in modo tale da far sì che la Fiera
abbia quella rispondenza che ormai dovrebbe avere per le sue
tradizioni. C'è ancora qualcosa da rimettere in sesto.
Questo discorso andava fatto proprio per dare un assetto
definitivo alla fiera, ma sono idee personali che non ho la pretesa
di far prevalere.
Prendiamo atto della volontà della Giunta e speriamo che si
attui nonostante l'astensione rispetto a questa mozione.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI - (M.S.I.):
Per dichiarazione di voto. Non riesco
a capire l'atteggiamento di questa maggioranza in merito a questa
mozione, anche perchè il Consigliere Torrione nel deliberato della
mozione dice di disciplinare, coordinare, puntualizzare, quindi
cercare di migliorare la millenaria fiera di Sant'Orso, e questo se
ben ricordo alcuni mesi or sono, in un incontro avuto con la
III
^
Commissione e con l'Assessore Pollicini era
l'impegno che egli si era preso per migliorare questa fiera.
Con questa mozione il Consigliere Torrione va incontro a quelle
che erano le aspettative dell'Assessore. Non riesco a capire la
motivazione dell'astensione della maggioranza.
Consigliere Torrione, la prossima volta penso sia il caso,
quando si hanno delle idee valide, non di presentarle come
Consigliere Torrione o Pascale, ma di passarle sottobanco alla
maggioranza perchè le presenti lei. A mio parere questo della
maggioranza non è un atteggiamento corretto.
Voterò a favore della mozione in oggetto.
PRESIDENTE:
Metto in approvazione la mozione in
oggetto:
ESITO DELLA VOTAZIONE
Presenti: 30
Votanti: 12
Favorevoli: 12
Astenuti: 18 (Beneforti, Bondaz, Borbey, Chabod, De Grandis,
Faval, Fosson, Lanivi, Marcoz, Martin, Perrin, Pollicini, Ricco,
Rolando, Rollandin, Stévenin, Tamone e Voyat)
Il Consiglio non approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK