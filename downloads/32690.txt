Consiglio Regionale della Valle d'Aosta - Oggetto del Consiglio n. 1313 del 15 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1313 del 15 luglio 2010 - Resoconto
OGGETTO N. 1313/XIII - Adesione ai principi della Convenzione
delle Nazioni Unite sui diritti delle persone con disabilità
nell'ambito delle linee-guida delle politiche regionali in tema di
disabilità. (Approvazione di un ordine del giorno)
Presidente
- Riprendiamo i lavori che avevamo sospeso
stamattina.
Siamo in discussione del punto 26 all'ordine del giorno;
l'Assessore Lanièce ha illustrato l'oggetto che riguarda l'adesione
ai principi della Convenzione delle Nazioni Unite sui diritti delle
persone con disabilità nell'ambito delle linee-guida delle
politiche regionali in tema di disabilità.
Il Consiglio
Richiamata la Convenzione sui diritti delle persone con
disabilità, adottata dall'Assemblea Generale delle Nazioni Unite il
26 dicembre 2006 e sottoscritta dal Governo italiano in data 30
marzo 2007;
Richiamata la legge 3 marzo 2009 n. 18 "Ratifica ed
esecuzione della Convenzione delle Nazioni Unite sui diritti delle
persone con disabilità, con Protocollo opzionale, fatta a New York
il 13 dicembre 2006 e istituzione dell'Osservatorio nazionale sulla
condizione delle persone con disabilità";
Richiamata la legge regionale 18 aprile 2008, n. 14 "Sistema
integrato di interventi e servizi a favore delle persone con
disabilità";
Evidenziato che la Convenzione delle Nazioni Unite sui
diritti delle persone con disabilità:
- mira a riconoscere i diritti della Persona in quanto tale,
ribadendo il diritto di ogni individuo di essere innanzitutto
bambino o bambina, uomo o donna, contrastando ogni forma di
discriminazione diretta o indiretta e garantendo pari opportunità
per tutti;
- afferma che "la disabilità è un concetto in evoluzione e
che (essa) è il risultato dell'interazione tra persone con
minorazioni e barriere attitudinali ed ambientali, che impedisce la
loro piena ed efficace partecipazione nella società su una base di
parità con gli altri";
Considerato che il testo della Convenzione è il risultato di
un percorso di partecipazione attiva delle persone con disabilità e
delle loro organizzazioni alla formulazione dei principi enunciati
e che, come riferito dal Dirigente del Servizio disabili, questo
percorso ha caratterizzato l'approvazione della legge regionale 18
aprile 2008, n. 14 "Sistema integrato di interventi e servizi a
favore delle persone con disabilità";
Preso atto che la legge regionale 14/2008 ha fatto propri i
principi fondamentali enunciati dalla citata Convenzione
Internazionale, e in particolare i seguenti principi
generali:
? rispetto per la dignità e l'autonomia individuale, in
osservanza della libertà di scelta individuale, attraverso la
programmazione di un sistema di interventi organico per
l'estensione effettiva ad ogni persona dei diritti sociali di
cittadinanza, con la corresponsabilità delle istituzioni pubbliche
e degli organismi sociali, delle famiglie, dei singoli e delle
formazioni sociali e la loro partecipazione per la costruzione a
livello regionale e locale di una forte comunità solidale;
? non discriminazione e pari opportunità, attraverso
l'attuazione di interventi personalizzati volti a prevenire e
superare in modo flessibile stati di povertà, emarginazione ed
esclusione sociale, a migliorare le opportunità di vita
indipendente e a favorire l'assistenza a domicilio delle persone
con disabilità fisica, sensoriale o psichica;
? piena ed effettiva partecipazione e inclusione all'interno
della società, attraverso l'adozione di azioni dirette a prevenire
e rimuovere le condizioni che impediscono il pieno sviluppo della
persona umana e il raggiungimento della massima autonomia
possibile, anche attraverso misure volte ad agevolare la piena
mobilità della persona con disabilità;
? accessibilità, attraverso la promozione di iniziative e
interventi finanziari volti a garantire l'accessibilità,
l'adattabilità e la visitabilità degli edifici pubblici, privati e
dei luoghi aperti al pubblico, nonché all'acquisto di ausili,
attrezzature e mezzi essenziali alla locomozione ad uso
privato;
? accrescimento della consapevolezza e del rispetto dei
diritti e della dignità delle persone con disabilità, allorquando
dispone la promozione e il sostegno ad attività di informazione e
di sensibilizzazione della collettività volte a migliorare
l'approccio culturale alla disabilità;
? diritto all'istruzione, laddove promuove il percorso
educativo, scolastico e formativo, al fine di favorire la
realizzazione del progetto di vita delle persone con disabilità,
dalla nascita al compimento dei sessantacinque anni di età;
? diritto alla salute, attraverso la promozione di un'offerta
di servizi coordinati e integrati per la prevenzione, la diagnosi e
la cura delle minorazioni attraverso interventi personalizzati,
anche riabilitativi, per il recupero funzionale e il mantenimento
delle capacità residue;
? diritto al lavoro, allorquando dispone la promozione e il
sostegno, nel rispetto delle scelte dei singoli destinatari,
dell'inserimento e della stabilizzazione nel lavoro dipendente
delle persone con disabilità, nonché l'avviamento e il
consolidamento di attività autonome da parte delle stesse,
attraverso azioni di orientamento, formazione, inserimento e
accompagnamento ad una positiva e stabile integrazione
dell'ambiente di lavoro, anche in forma auto
imprenditoriale;
? diritto alla partecipazione alla vita culturale, al tempo
libero e allo sport, attraverso la promozione, tra l'altro, di
azioni positive e progetti in collaborazione fra tutti gli attori
sociali coinvolti o da coinvolgere diretti a prevenire l'isolamento
e a superare stati di emarginazione ed esclusione sociale;
Atteso che, nell'ambito delle linee-guida delle politiche
regionali in tema di disabilità, l'adesione ai principi della
Convenzione, la quale ha individuato a livello internazionale nuovi
percorsi per il riconoscimento dei diritti delle persone con
disabilità, costituisce a livello regionale strumento di
consolidamento dell'attenzione alla loro promozione e tutela nonché
orientamento delle azioni;
Vista la deliberazione della Giunta regionale n. 3702 in data
18 dicembre 2009 concernente l'approvazione del bilancio di
gestione per il triennio 2010/2012 con attribuzione alle strutture
dirigenziali di quote di bilancio e degli obiettivi gestionali
correlati, del bilancio di cassa per l'anno 2010 e di disposizioni
applicative;
Visto il parere favorevole sulla legittimità della presente
proposta di deliberazione rilasciato dal dirigente del Servizio
disabili dell'Assessorato sanità, salute e politiche sociali ai
sensi del combinato disposto degli articoli 13, comma 1, lett. e) e
59, comma 2, della legge regionale 23 ottobre 1995, n. 45, e
successive modificazioni;
Con le correzioni, al titolo ed al testo, apportate in sede
di coordinamento formale ed annunciate dal Vicepresidente André
Lanièce;
Visto il parere della V Commissione consiliare
permanente;
Delibera
di aderire ai principi della Convenzione delle Nazioni Unite
sui diritti delle persone con disabilità nell'ambito delle
linee-guida delle politiche regionali in tema di
disabilità.
Presidente
- È aperta la discussione generale. La parola
alla Consigliera Patrizia Morelli.
Morelli (ALPE)
- Merci, M. le Président.
La signature de la Convention sur les droits des personnes
handicapées par l'Assemblée générale des Nations Unies, a marqué
une étape décisive pour la reconnaissance internationale et la
protection des droits des personnes handicapées. L'objectif de la
convention, comme l'Assesseur l'a déjà très bien rappelé - et je
n'irais pas m'étendre là-dessus -, est de permettre aux millions
des personnes handicapées dans le monde de participer à la vie
sociale de leur pays de la manière aussi autonome et complète que
possible; mais, d'après nous, la bataille pour la reconnaissance
des droits des personnes handicapées est quelque chose qui va bien
au-delà de l'intérêt que nous devons porter tous, nous, les
politiciens en particulier, aux personnes atteintes par un déficit.
Lutter en faveur des personnes handicapées pour la reconnaissance
de leurs droits, pour leur pleine intégration signifie faire
progresser la société toute entière. Chaque progrès en faveur du
handicap est un avantage pour tous.
La convention cherche en effet à modifier l'attitude envers le
handicap et la façon dont on l'approche pour adopter une attitude,
une démarche qui privilégie les droits de l'homme. On n'entend plus
envisager les personnes handicapées comme si elles constituaient un
problème à résoudre, mais comme des citoyens, des membres libres et
égaux de la société. Par conséquent cette convention se démarque de
l'ancienne approche pour considérer des personnes handicapées comme
des membres actifs de la communauté, libres de défendre leurs
droits, de mener une vie indépendante, de faire des choix et
d'apporter leurs contributions à la société. Un aspect important
est constitué par le fait que la convention ne définit pas le
handicap, elle reconnaît que la notion de handicap est une notion
qui évolue et que le handicap résulte de l'interaction entre les
personnes qui présentent des incapacités et les barrières
comportementales et environnementales qui font obstacle à leur
pleine et effective participation à la société.
Notre rôle de législateurs doit tendre à éliminer ces barrières
comportementales et environnementales. Il s'agit d'un discours
culturel d'abord et, pour ce faire, comme l'a justement rappelé
l'Assesseur, il est fondamental d'écrire des bonnes lois comme l'a
déjà fait notre Région, mais nous aurions tort de nous arrêter là,
car les principes généraux contenus dans l'article 3 de la
convention, notamment le respect de la dignité intrinsèque, de
l'autonomie individuelle, la non discrimination, la participation
et l'intégration pleine et effective à la société, le respect de la
différence et l'acceptation des personnes handicapées comme faisant
partie de la diversité humaine et de l'humanité, l'égalité des
chances, l'accessibilité, et cetera, devraient être toujours bien
présents dans notre esprit, être presque une toile de fond, une
conscience de fond et marquer, en conséquence, toutes nos décisions
politiques, même celles qui ne vont pas concerner directement le
handicap. Je pense par exemple aux moyens de transport, à la
construction des bâtiments publics, routes, trottoirs, à toutes ces
œuvres pour la construction et la programmation
desquelles il faut avant tout qu'il y ait une conscience de fond,
qui est celle qui à mon avis est synthétisée dans la notion de
construire et programmer en fonction du handicap, ça veut dire
construire et programmer pour tous et donc même pour les personnes
handicapées.
Presidente
- La parola al Consigliere Rigo.
Rigo (PD)
- Come è noto e come è già stato ricordato
questa mattina, il 13 dicembre 2006, dopo cinque anni di
elaborazione da parte di un comitato specifico delle Nazioni Unite,
è stata approvata all'unanimità dall'Assemblea generale dell'ONU la
Convenzione sui diritti delle persone con disabilità che, secondo
l'OMS, interessa circa 650.000.000 di persone nel mondo.
Il 30 marzo 2007 l'Italia, come altri 81 paesi, è stata fra i
primi firmatari della convenzione; il 3 maggio 2008 la convenzione
e il relativo protocollo sono entrati in vigore a seguito della
ratifica da parte di 20 nazioni aderenti all'ONU. La convenzione
infatti, come qualsiasi trattato internazionale, ha bisogno di
essere ratificata con apposita legge parlamentare approvata
dall'Italia il 3 marzo 2009.
La convenzione costituisce un importante obiettivo raggiunto
dalla comunità internazionale, in quanto in materia di disabilità
non esisteva uno strumento internazionale vincolante per gli Stati,
se si escludono le regole standard dell'Organizzazione delle
Nazioni Unite sulla disabilità risalenti al 1993, prive però di
efficacia vincolante. Il raggiungimento di tale obiettivo dà
concretezza a quella che era un'utopia delle persone con
disabilità, l'utopia di essere, di esistere, di vivere alla pari
delle opportunità di tutti. La convenzione non introduce nuovi
diritti, ma si prefigge lo scopo di promuovere, proteggere,
assicurare alle persone con disabilità il pieno ed uguale godimento
del diritto alla salute, all'istruzione, al lavoro, ad una vita
indipendente, alla mobilità, alla libertà di espressione e, in
generale, alla partecipazione attiva alla vita politica e sociale.
Insomma un primo trattato di ampi contenuti sui diritti umani del
XXI secolo, la prima convenzione ad essere aperta alla firma di
organizzazioni e organismi internazionali e di organizzazioni non
governative (ONG) nonché il primo strumento giuridicamente
vincolante, come dicevo.
Il documento si richiama
"ai principi proclamati nello
statuto delle Nazioni Unite, che riconoscono la dignità e il valore
connaturati a tutti i membri della famiglia umana e i diritti
uguali e inalienabili come fondamento della pace e della giustizia
nel mondo"
. Con i suoi 50 articoli si riferisce a tutti gli
aspetti relativi alla tutela e alla promozione dei diritti delle
persone con disabilità, che sono considerati a tutti gli effetti
all'interno dei diritti umani. Una convenzione che mette in luce
l'importanza della parola dignità, un documento che vuole cambiare
radicalmente il modo di affrontare il tema dei diritti e
dell'uguaglianza delle opportunità per le persone svantaggiate; non
atteggiamenti compassionevoli, ma dignità e tutela.
In questi ultimi 10 anni grandi passi in avanti sono stati
compiuti in questa direzione dal nostro paese e dalla nostra
regione; il cammino certo è positivo, ma ricordando questo,
cerchiamo anche di riflettere su quello che è lo stato delle
situazioni rispetto ai tanti provvedimenti assunti e alle risorse
finanziarie impegnate. Ci sono leggi bellissime, dalla "68" alla
"104" a livello nazionale o alla nostra del 2008 sul sistema
integrato di interventi e servizi a favore delle persone con
disabilità, e ringrazio l'Assessore Lanièce per la relazione
offerta al Consiglio regionale sugli interventi messi in atto nella
nostra regione. Una fotografia esauriente sull'impegno profuso
dalla Valle d'Aosta, volto a garantire i diritti delle persone con
disabilità; però la disabilità non è un problema di leggi, ma di
cultura, la disabilità non è solo problematiche, ma quotidianità.
Le persone con disabilità non sono portatori di problematiche, non
sono neanche un gruppo; sono persone unite da parametri
genericamente uguali, non vogliono privilegi, ma pari opportunità,
non un posto di lavoro perché sono disabili, ma perché hanno una
professionalità. La convenzione ci dà la possibilità di partire da
una nuova visione che può aiutarci a comprendere queste differenze
nelle differenze.
Ma che fine ha fatto questa nuova visione nella preparazione
della manovra finanziaria in discussione o nei lavori parlamentari
di questi mesi? Vedete, cari colleghi, come è facile ratificare
trattati internazionali e poi dimenticarli in qualche cassetto,
quando a tutti i costi si deve fare cassa... ecco perché il 7
luglio scorso sono scese in piazza, a Montecitorio, a Roma, sotto
il solleone, le associazioni dei disabili: FAND, Federazione
Associazione Nazionale delle persone con Disabilità e FISH,
Federazione Italiana Superamento Handicap.
Sappiamo che c'è stato il tira-molla sugli emendamenti che hanno
riguardato l'innalzamento della percentuale di invalidità
necessaria per la concessione dell'assegno mensile di assistenza
agli invalidi civili parziali, disoccupati ed indigenti. Non
conosco la correzione apportata che è definita dalle associazioni
come ulteriormente iniqua, perché creerebbe una discriminazione fra
le persone affette da una sola minorazione rispetto a quelle
affette da varie patologie. Ancor più brutto e devastante, dicono i
presidenti delle associazioni, è il subdolo intervento che modifica
le condizioni medico-legali per l'accesso alle indennità di
accompagnamento.
Come poi non ricordare gli attacchi...
(interruzione del Consigliere Lattanzi, fuori
microfono)
...non conosco com'è l'ultima versione, ho letto la modifica
contenuta rispetto all'aumento dell'indennità, ma non ho letto
nulla a proposito sulla questione delle commissioni mediche.
Come poi non ricordare gli attacchi del Ministro Brunetta alla
legge n. 104, anche questo non è un refuso, o alla minaccia del
blocco totale della legge n. 68/1998, l'assunzione obbligatoria
delle persone con disabilità, o ancora all'inclusione scolastica
compromessa dalle misure del Ministro Gelmini... tutto ciò non
risponde all'impegno che il nostro paese si è assunto nel
ratificare la Convenzione ONU. Il diritto ad una vita dignitosa
delle persone con disabilità si conquista, certo, con la
mobilitazione, ma anche attraverso il coinvolgimento dell'intera
cittadinanza su temi che riguardano il sistema di relazioni umane e
di convivenza civile, e in questo caso come non ricordare una
notizia apparsa in questi giorni sulla stampa del 16 giugno scorso,
una denuncia su un fatto gravissimo avvenuto in una spiaggia ad
Ostia con l'allontanamento di una bimba Down dalla spiaggia
stessa?
Nella direzione dell'informazione, della conoscenza e della
cultura credo sia stato utile chiamare il Consiglio regionale ad
occuparsi della Convenzione ONU sui diritti delle persone con
disabilità, così come è stata utile la programmazione del seminario
organizzato il 3-4 giugno scorso sulla convenzione stessa dalle
organizzazioni delle associazioni disabili della Valle d'Aosta. Il
confronto e l'informazione sono elementi necessari per recuperare
un forte ritardo culturale nella società e nella politica.
Presidente
- Se non vi sono altri interventi, dichiaro
chiusa la discussione generale.
Procediamo prima all'esame dell'ordine del giorno a firma di
tutti i gruppi consiliari.
La parola al Consigliere Bertin.
Bertin (ALPE)
- Semplicemente per illustrare brevemente
l'ordine del giorno e per dare un po' di concretezza a questa
dichiarazione di principi che, a mio avviso, si è fatto bene ad
introdurre come linee-guida dell'azione dell'Amministrazione
regionale.
Questo è un piccolo ordine del giorno che come obiettivo ha solo
quello di dare un po' di concretezza su una piccola questione,
anche futile per certi aspetti, ma la vita delle persone è fatta
anche di aspetti futili ma che riguardano la libertà
individuale.
Siamo tutti consapevoli che la Valle d'Aosta in questo settore
fa molto rispetto alla media delle Regioni italiane e soprattutto
spende molto, ma bisogna essere consapevoli anche che si può fare
di più, e soprattutto si può spendere meglio.
A mio avviso non è tanto una questione di solidarietà, come
spesso viene presentata, le solidarietà sono più o meno pelose a
volte, e poi fare la solidarietà con i soldi altrui è molto
semplice.
L'obiettivo di questi sostegni deve essere l'emancipazione
dell'individuo, è una questione di libertà, di uguaglianza e di
civiltà, non tanto una questione di solidarietà.
In questo senso è mettere l'uomo e la persona al centro
dell'azione politica con l'obiettivo di raggiungere un individuo
libero e responsabile che poi è l'obiettivo, tornando alla
politica, del federalismo, perlomeno del federalismo
personalista.
Tornando all'ordine del giorno, che non è altro che una piccola
questione, ma che dal punto di vista della libertà personale può
avere un effetto interessante, una parte importante della
Convenzione sui diritti delle persone con disabilità riguarda la
mobilità personale. L'articolo 20 della Convenzione sottolinea
l'importanza di introdurre delle misure efficaci a garantire alle
persone con disabilità la mobilità personale con la maggiore
autonomia possibile, facilitando alle persone con disabilità una
mobilità nei modi e nei tempi da loro scelti e a costi accessibili.
L'Amministrazione regionale già fornisce un servizio di trasporto
ad hoc per i disabili; l'idea di questo ordine del giorno è legata
ad ampliare questi servizi anche in orari e in momenti che
attualmente non riguardano questo servizio: mi riferisco, nel caso
specifico, al servizio di trasporto notturno "Allô Nuit" che, al
momento, non è utilizzabile dalle persone con disabilità
motoria.
L'ordine del giorno impegna l'Assessore - ove possibile - ad
ampliare i servizi pubblici di trasporto alle persone disabili, nel
senso non tanto di predisporre un servizio ad hoc, quanto un
servizio per tutti senza distinzione, anche per i disabili.
In questo senso si propone l'estensione del servizio del
trasporto a chiamata serale nel sub-bacino Aosta e cintura anche
per il trasporto delle persone disabili, introducendo nelle
clausole della convenzione fra la Regione e la società
aggiudicataria la presenza di almeno un'automobile allestita per il
trasporto anche delle persone disabili.
L'obiettivo è di fornire un servizio per tutti anche per le
persone disabili, ma non orientato essenzialmente a quel tipo di
trasporti. È un intervento che orienta il mercato, ma non
interviene per un trasporto limitato essenzialmente al trasporto
dei disabili.
Ringrazio i colleghi per aver aderito a questo ordine del giorno
e in particolar modo l'Assessore che si è preso l'impegno, speriamo
al più presto, anche prima del 31 dicembre (quando scadrà la
convenzione), ad attuare questo piccolo intervento, ma che può
rappresentare un'offerta in più e una maggiore libertà per
tutti.
Presidente
- Se non vi sono altri interventi, pongo in
votazione l'ordine del giorno che recita:
Ordine del giorno
Il Consiglio regionale della Valle d'Aosta/Vallée
d'Aoste
Richiamata la Convenzione sui diritti delle persone con
disabilità, adottata dall'Assemblea Generale delle Nazioni Unite il
26 dicembre 2006;
Evidenziato l'articolo 20 (Mobilità personale) della
sopraccitata Convenzione: "Gli Stati Parti adottano misure efficaci
a garantire alle persone con disabilità la mobilità personale con
la maggiore autonomia possibile, provvedendo in particolare
a:
a) facilitare la mobilità personale delle persone con
disabilità nei modi e nei tempi da loro scelti ed a costi
accessibili;"
Sottolineata l'importanza della mobilità personale per
l'integrazione sociale e la qualità della vita delle
persone;
Ricordato il servizio di trasporto a chiamata notturna "Allô
Nuit", servizio integrativo dei normali servizi di linea, "atto a
garantire una copertura del servizio pubblico anche in orari nei
quali lo stesso risultava del tutto mancante" (come riportato nella
delibera istitutiva del servizio);
Constatato che tale servizio continua a risultare del tutto
mancante per le persone con disabilità motoria;
Impegna
l'Assessore regionale competente:
- ad operare al fine di realizzare, ove possibile, un
servizio di trasporto pubblico effettivamente per tutti, senza
distinzioni;
- a proporre l'estensione del servizio di trasporto a
chiamata serale e notturno, nell'ambito del sub-bacino "Aosta e
cintura", anche alle persone con disabilità motoria introducendo
nelle clausole della Convenzione tra la Regione Autonoma Valle
d'Aosta e la società aggiudicataria, in scadenza il 31/12/2010, la
presenza tra le vetture di almeno un automezzo allestito per il
trasporto anche delle persone con disabilità motoria.
F.to: Bertin - Salzone - Rigo - Lattanzi - Empereur - La
Torre
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'atto che, ripeto, ha
per oggetto non l'adozione, ma l'adesione ai principi della
convenzione, quindi si delibera di aderire ai principi della
convenzione:
Consiglieri presenti, votanti e favorevoli: 32
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK