Consiglio Regionale della Valle d'Aosta - Oggetto del Consiglio n. 1029 del 24 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1029 del 24 ottobre 2019 - Resoconto
OGGETTO N. 1029/XV - Interpellanza: "Intendimenti in merito
alle prospettive di trasformazione urbanistica dell'Area FA08 del
Comune di Aosta".
Rini (Presidente)
-
Punto n. 41 all'ordine del
giorno. La parola al Vicepresidente Distort per
l'illustrazione.
Distort (LEGA VDA) -
Riporto all'attenzione di quest'Aula
il tema relativo alla zona FA08, lo riporto perché ricordo che nel
mese di aprile il collega Aggravi ed i colleghi Consiglieri del
Movimento 5 Stelle avevano proposto all'attenzione di quest'Aula lo
stesso argomento "Richiesta di intendimenti in merito alla zona
FA08". Sono andato a rivedermi la risposta proposta dall'Assessore
competente, che allora era sicuramente generica, ma non poteva che
essere così, perché si trattava di riprendere un discorso rimasto
in una situazione di limbo.
Giusto per inquadrare, per chi non conoscesse l'argomento, FA08
è il codice che viene assegnato dal piano regolatore per quanto
riguarda l'area servizi, come dice appunto l'acronimo: la F è una
zona destinata ai servizi, la A sono servizi di interesse generale
e 08 chiaramente è la numerazione dell'area. Pertanto nel piano
regolatore della città di Aosta si individua un'area che
corrisponde alla zona di parcheggio della partenza della cabinovia
per Pila e all'area circostante, quindi un'ampia area, che possiamo
dire va dal confine con l'ipermercato fino a lambire l'area di
stabilimento nei confini est-ovest, mentre nella zona nord-sud
lambiamo la via Paravera e in zona sud la Via Dalla Chiesa che poi
accede alla rotonda e poi prosegue per il Pont Suaz. Questa è
l'area, un'area che si presenta con un aspetto sicuramente non
brillante, area che è frutto dei vari interventi poco seguiti, poco
coordinati nei diversi decenni scorsi, area che comprende parte di
dismissione dell'area siderurgica e quindi, come tale, è una zona
che normalmente possiede un effetto paesaggistico di basso livello.
Quest'apparenza di basso livello non fa della zona una zona di
scarsa importanza, tutt'altro.
Questo è un ampio terreno su cui si gioca la possibilità di
intervenire cambiando in maniera estremamente significativa il
volto della città e le sue relazioni con il territorio circostante.
Non per niente è stata definita la Porta Sud del territorio di
Aosta, dell'insediamento del centro urbano. Questa area Porta Sud è
stata oggetto di dibattiti, di riflessione su cosa dobbiamo fare,
tra l'altro dalla fine degli anni Ottanta con varie iniziative,
vari studi. Rimando alle informazioni disponibili e reperibili
anche con una semplice ricerca
Google
sulle varie
riflessioni, sulle varie edizioni di piano regolatore che hanno
portato poi alla definizione della variante di adeguamento al PTP
del 2009.
Si è poi effettuata una riflessione, una concretizzazione tra la
Regione Valle d'Aosta e il Comune di Aosta con l'accordo di
programma del 2011 che è tutt'ora vigente. A questo accordo di
programma ha fatto seguito un'ulteriore variante, che non è
sostanziale, è del 2016 ed è tutt'ora vigente, così come tutt'ora
vigente è l'accordo di programma tra la Regione e il Comune; questo
però è congelato. Mi permetto di dire "non tutti i mali vengono per
nuocere", forse è meglio che si sia congelato questo accordo,
perché riflessioni sul tema sono assolutamente importanti e devono
essere poste a livelli alti, poiché qua si gioca una delle
ultimissime possibilità per incidere sulla rigenerazione del
territorio cittadino e delle sue interconnessioni con il territorio
circostante. Le previsioni dell'attuale accordo di programma sono
di realizzare il Palazzo regionale che riassume tutti gli spazi
amministrativi necessari, circa 50 mila metri quadri di superficie
utile distribuita su sei piani ed un parcheggio di attestamento di
21 mila metri quadri. Il parcheggio è stato realizzato, il Palazzo
regionale no.
Ora ci rendiamo conto che quest'area strategicamente - io parlo
proprio di nodo strategico - si colloca tra il centro cittadino,
quindi si tratta di rifunzionalizzare il sistema veicolare in
collegamento di via Paravera, Valli Valdostane e l'accesso diretto
verso la Torre di Bramafam in sottopasso o sovrappasso raso. Da lì
chiaramente abbiamo una barriera fisica attualmente, che è la
ferrovia, però con soluzioni progettuali da mettere in atto per
risolvere questo tema. Chiaramente è un nodo strategico, perché tra
l'altro lega vari aspetti, tant'è che immagino che nella mia
risposta non ci sia solo la risposta di un Assessore ma
probabilmente anche di più Assessori, collegiale. Benissimo, questo
mi conforta e mi onora. Quindi collegamento con il centro
cittadino, la stazione ferroviaria, la stazione pullman, il
collegamento con il parcheggio pubblico pluripiano eseguito e
l'ambito cittadino - attualmente è sottoutilizzato il parcheggio
realizzato -, tutta la gestione dell'accesso della viabilità
dell'Envers, la partenza della cabinovia, l'area commerciale
vicina, il polo siderurgico. Il polo siderurgico è importante anche
in vista - dato che noi qua dobbiamo operare sulla programmazione -
di future evoluzioni del polo stesso. Possiamo pensare anche ad una
gestione futura di aree post-industriali, e quindi di archeologia
industriale. Non da ultimo, vi è la fruizione della sponda fluviale
da parte del tessuto urbano, del contesto urbano, e poi tutta una
regia di interventi che definiscono un po' anche la matrice per
interventi successivi a completamento di tutte le aree dismesse
dell'ex area Cogne. È una strategicità indubbia e qui le scelte
politiche devono declinarsi in accordo con gli enti interessati e
con la trattazione contestuale e contemporanea aggiornata al
dibattito odierno della pianificazione urbanistica. L'urbanistica
finora si è configurata come disciplina relativa all'espansione,
alla definizione dell'espansione del consolidamento delle aree
costruite e degli spazi ancora da costruire; oggi l'urbanistica si
intende come disciplina di rigenerazione degli spazi urbani
costruiti e liberi, come regia delle relazioni tra territorio e la
persona in un meccanismo di economia circolare.
Ecco a questo punto i tre quesiti: se esistono - spero di
riuscire nel minuto che mi rimane di poter esprimere i tre quesiti
- e, in caso, quali siano i colloqui avviati a tutt'oggi tra il
Governo della Regione e l'Amministrazione comunale, oltre
chiaramente all'accordo di programma; quali sono gli intendimenti -
non necessariamente sul cosa si intende fare, ma anche sul come -
relativi alle prospettive di trasformazione urbanistica dell'area
e, come terzo quesito, con quali tempi si intende formulare tali
indirizzi per la pianificazione dell'area.
Presidente
-
La parola all'Assessore Borrello per
la risposta.
Borrello (SA)
-
Interverrò cercando di fare un
ragionamento programmatorio vista la tipologia della tematica,
perché l'urbanistica ha questa
mission
di andare a definire
il futuro del nostro contesto urbano e condivido il ragionamento
legato alla rigenerazione urbana. Ovviamente io riassumo un
pochettino le posizioni di diverse strutture e poi lascerò la
parola ai colleghi che vorranno intervenire ed integrare per quanto
riguarda l'aspetto legato al futuro.
Mi è stato preparato un po' il riassunto delle puntate
precedenti, che non formulerò se non nei principi di carattere
generale, ma le lascerò copia rispetto a quella che è stata
l'attuazione dell'accordo di programma originariamente sottoscritto
nel 1997 - lei ha già citato che è partito da anni, da decenni
addietro - e successivamente aggiornato nel 2011, con tanti compiti
che doveva fare l'Amministrazione regionale e altrettanti le
Amministrazioni comunali, e alcuni sono stati fatti, altri no. Cito
velocemente: l'insediamento di attività artigiane è stato
realizzato, opere riguardanti la viabilità e le aree verdi alberate
ed è stato realizzato per quanto riguarda la Regione, realizzazione
di un parcheggio pubblico pluripiano dal Comune di Aosta è stato
realizzato, un maneggio non è stato realizzato e, parallelamente
per quanto riguarda il Comune di Aosta, alcune opere riguardanti la
viabilità e la manutenzione delle strade e relative pertinenze.
Questo per andare a definire cosa? Che qualche cosa è stato
compiuto, altre cose sono da fare, ma storicamente quell'area ha
avuto tante attenzioni dal punto di vista del cercare di fare un
ragionamento sul futuro.
Io mi ricordo, quando ero all'interno del Comune di Aosta, che
c'era stato lo studio Fubini, recentemente c'è stato lo studio
Mellano, e questi hanno fatto delle ipotesi per quanto riguarda lo
sviluppo urbanistico: c'erano state delle valutazioni in merito ad
una bretella autostradale per quanto riguarda la tangenziale per
andare ad aumentare la percorribilità, la penetrabilità dell'area
sud della città di Aosta, ipotesi relative allo sdoppiamento della
stazione ferroviaria in modo tale da creare un passaggio a raso per
creare una connettività dall'area nord all'area sud della città di
Aosta, tante belle cose, che però in ogni caso erano
decontestualizzate da un accordo di programma che è vigente, e
quindi lei sa meglio di me - perché è un tecnico e conosce la
materia - che la programmazione urbanistica è in capo
all'Amministrazione comunale, ma nel momento in cui ci sono dei
vincoli FA come da lei declinati, che hanno un valore, non sono
lettere così a caso, si è vincolati da quell'accordo di
programma!
Allora qual è l'elemento che noi dobbiamo porre all'attenzione?
Cerco di volare alto come lei molte volte cerca di sollecitarmi:
bisogna avere il coraggio di riprogrammare quell'area lì andando a
definire con tutti gli interlocutori le esigenze, perché se da una
parte c'è la competenza primaria del Comune di Aosta per quanto
riguarda la programmazione, dall'altra parte ci sono le proprietà.
Le proprietà sono: Regione, Comune, ma c'è anche Regione per mano
di VdA Structure, c'è anche la PILA, c'è l'ADAVA, c'è la CIDAC, ci
sono dei privati, quindi bisogna avere il coraggio da una parte di
prevedere una riprogrammazione, avere il coraggio di chiudere
quell'accordo di programma, chiudere definitivamente quel
ragionamento legato alla realizzazione di un palazzo regionale in
quell'area lì - secondo me ormai non ha più senso fare tale un
ragionamento - ed andare a creare dei tavoli per tutti gli
interlocutori, facendo magari tesoro di tutti gli studi che negli
ultimi 15 anni ci sono stati. Con lo studio Fubini c'erano state
anche delle provocazioni forse, il
câbleau
, ve lo ricordate?
C'era tutta una serie di suggestioni, di valutazioni, e bisogna
fare questo tipo di ragionamento nelle more degli adempimenti che
sono codificati all'interno dell'accordo di programma, che a
tutt'oggi è esistente e che è quello del 1997 modificato nel
2011.
Le riunioni ci sono state, mi ricordo che anche con la collega
Spelgatti avevamo avuto modo di iniziare un ragionamento in tal
senso, e queste riunioni sono proseguite sia in termini non
ufficiali di carattere politico, ma anche in termini ufficiali con
il Collegio di vigilanza, Collegio di vigilanza che è stato
nuovamente convocato dal Presidente per il 30 ottobre, laddove
secondo me, come Amministrazione regionale, anche in virtù di
esigenze che poi il collega Bertschy enuncerà, c'è da mettere sul
tavolo una riprogrammazione.
In prima battuta è quindi opportuno chiudere l'esistente, perché
noi ci stiamo muovendo all'interno di quell'accordo di programma
che a tutti gli effetti - lei lo sa meglio di me - è un cedimento
normativo sostitutivo alla programmazione del piano regolatore,
poiché a tutti gli effetti si sostituisce in quel contesto di piano
regolatore generale. Poi occorre ripartire facendo tesoro di tutti
gli studi che ci sono stati perché molti di questi hanno
sicuramente degli aspetti positivi. Ad esempio a me piaceva
tantissimo l'attraversamento a raso, creare penetrabilità tra
l'area nord e l'area sud, però lì c'è un rapporto da costituire con
RFI. Da qui l'esigenza di creare un tavolo coordinato e condiviso e
vedere cosa abbiamo in testa noi anche per quanto riguarda il piano
regionale dei trasporti.
Lei mi ha dato la possibilità di fare un ragionamento forse un
po' più alto rispetto a quella che è la mera enunciazione
dell'attività svolta all'interno dell'accordo di programma:
rilancio con il Collegio di vigilanza del 30 ottobre la necessità
di decidere cosa fare del futuro, anche in base all'esigenza che
espliciteranno i colleghi che interverranno a seguire.
Presidente
-
Per integrazione della risposta la
parola all'Assessore Bertschy.
Bertschy (AV) -
Grazie collega Borrello, intervengo
semplicemente per integrare la sua esposizione e anche per la
corretta impostazione della richiesta del collega Distort.
Io credo che un accordo così datato abbia necessità, anche alla
luce dei cambiamenti socio-economici non solo della città, ma della
Regione, di essere aggiornato, soprattutto aggiornato con una
visione in prospettiva e futura. L'urbanistica in sé ci insegna che
con delle buone scelte si può cambiare la qualità della vita delle
persone e anche la qualità dei servizi che si offrono alle persone.
Questa è una zona estremamente importante. In passato, a mio avviso
anche correttamente, si era immaginato di costruire un palazzo che
potesse dare risposta alle difficoltà che oggi l'Amministrazione
comunque ha ancora rispetto alle sue tante sedi e sulle quali sarà
opportuno - credo in termini di programmazione - fare dei
ragionamenti, perché comunque anche queste non creano qualità dei
servizi per le persone; detto questo, però, è una zona che ha
un'importanza capitale nella revisione del nostro piano regionale
dei trasporti. Con il Comune e soprattutto con gli estensori del
piano regolatore c'è stato un primo incontro; avremo modo di
completare questi incontri come settore trasporti, senza essere
invasivi, su tutta la zona, cercando di porre le condizioni
necessarie per fare dei ragionamenti futuri. C'è anche
un'importante società di impianti a fune che potrebbe un domani
costruire pure un collegamento di tipo trasportistico, il
collegamento Aosta/Cogne. Sono tutti dati da tenere in
considerazione per fare delle scelte che siano le più opportune
possibili.
Per informare il Consiglio regionale dico anche che con il
Comune di Aosta abbiamo iniziato a fare delle analisi rispetto al
sistema delle navette, rispetto a questo parcheggio che oggi è poco
utilizzato, benché sia stato un grande investimento, e la nostra
intenzione è di proporre nel prossimo e nel brevissimo periodo
alcune scelte di pianificazione dei servizi che inizino a fare
nuovi ragionamenti. Abbiamo appena approvato una legge sulla
mobilità sostenibile e anche attraverso queste scelte potremmo dare
compimento a tutta una serie di indirizzi politici, perché credo
che nella nostra testa non ci sia tanto il far viaggiare macchine
più ecologiche sempre nello stesso numero, la nostra idea è
aumentare l'utilizzo del trasporto pubblico e, per poterlo fare,
bisogna fare scelte di pianificazione corrette.
Presidente
-
La parola al Vicepresidente Distort
per la replica.
Distort (LEGA VDA)
-
Grazie Presidente e grazie
Assessori per il vostro condiviso interessamento.
È chiarissimo che la disciplina di interventi sull'area è
espressa dal piano regolatore che è uno strumento comunale, ne sono
perfettamente a conoscenza, ma comunque è giusto chiarirlo; vero è
però che i lineamenti ed il concetto di prospettiva... sono
soddisfatto del clima che è emerso in questo dibattito, in questo
colloquio su questa interpellanza, però quello che intendo
precisare è che non interessa né a me, né soprattutto alla
popolazione valdostana il pensare che cosa si è fatto, quali passi
sono stati condotti o di poter procedere quanto prima a, perché la
zona è talmente delicata che ha bisogno di una sola presa di
posizione: la prospettiva, il concetto di prospettiva. È della
genialità di cui c'è bisogno, di un buon progetto, ed un buon
progetto segue sempre una buona ed approfondita analisi di tutto
quello che può raccontare quel luogo, di tutte le informazioni che,
dal punto di vista accademico ed intellettuale, possono fornire
suggerimenti su quell'area. Questo è un nodo nevralgico, un nodo
strategico, soprattutto è un'occasione epocale: o la si azzecca o
si fallisce. È chiaro che c'è un discorso di responsabilità perché
c'è un Governo regionale in atto adesso e c'è un Governo comunale;
se si fallisce è una figura epocale, e torno al concetto di
"epocale" per quanto riguarda questi due organi, ma il problema non
è questo, il problema è il saper gestire il futuro di un'area.
Il mio non è un intervento che vuole puntare il dito, no, vuole
solo indirizzare una scelta e, proprio perché voglio indirizzare
una scelta, sono qui a chiedervi, Assessori, e sono qui a chiedere
alla Giunta e a tutti noi colleghi di questo Consiglio regionale di
lavorare in questa direzione, di dare il nostro contributo
attraverso fondamentalmente degli aspetti, dei meccanismi già
esistenti, fare ricorso a quei meccanismi virtuosi che sono intanto
il riaprire condizioni concorsuali di concorsi di idee, perché il
coinvolgimento della categoria dei progettisti è estremamente
importante. Abbiamo questo strumento concorsuale che dobbiamo
utilizzare e valorizzare. Questa è una prima linea. Una seconda
linea è la riapertura nell'ambito delle Commissioni di questo
dibattito con l'audizione di tutte le persone. Se è il caso di
ripetere va bene,
repetita iuvant
, ripetiamo, riprendiamo,
riapprofondiamo, perché il tema è estremamente importante e qui non
si gioca con quest'area soltanto sul destino del capoluogo di
Aosta. Ormai nell'urbanistica, e nella realtà valdostana in
particolare dove c'è un unico capoluogo, il legame tra il
capoluogo, tra lo spazio organizzato e le aree circostanti è
organico, come un organismo, è assolutamente vitale.
È estremamente importante che si attuino le scelte corrette, ma
perché si attuino - ribadisco - l'importante in assoluto,
l'essenziale in assoluto è la prospettiva. Questa è quella che
auspico e ribadisco, come i procedimenti concorsuali, quando sarà
il caso, e la ripresa dei discorsi nell'ambito delle
Commissioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK