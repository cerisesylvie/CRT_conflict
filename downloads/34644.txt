Consiglio Regionale della Valle d'Aosta - Oggetto del Consiglio n. 2386 del 2 maggio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2386 del 2 maggio 2012 - Resoconto
OGGETTO N. 2386/XIII - Interrogazione: "Interventi di
recupero del poligono di tiro di Clou-Neuf".
Interrogazione
Vista la legge regionale n. 15 del 17 maggio 2010 "Interventi
regionali per il recupero e la riqualificazione del poligono di
tiro di Clou-Neuf";
Richiamata la deliberazione della Giunta regionale n. 608 del
23 marzo 2012 con la quale la Giunta regionale ha approvato il
progetto esecutivo dei lavori di manutenzione straordinaria del
poligono di tiro sito in regione Saumont del comune di
Aosta;
Sottolineato che nelle premesse alla DGR 608/2012 è riportata
la frase seguente: "Informa che l'intervento sarà inserito nel
piano operativo dei lavori pubblici per l'anno 2012 che è in fase
di approvazione e che lo stesso non contrasta con le ipotesi
progettuali contenute nello studio di fattibilità avviato
dall'Amministrazione regionale per la realizzazione, nella medesima
area, di un poligono di tiro chiuso a cielo aperto fino a 300 mt,
omologabile ai sensi della vigente normativa in materia, in
alternativa al progetto iniziale di implementazione del poligono
militare di Clou-Neuf, in comune di Aosta";
Ricordato che, in occasione della risposta all'interrogazione
presentata nell'adunanza consiliare del 21 settembre 2010
"Intendimenti in merito alla futura destinazione dei poligono di
tiro di Clou-Neuf e del Buthier", il Presidente Rollandin confermò
gli intendimenti della Regione di procedere all'implementazione
dell'attuale sede del tiro a segno nazionale di Aosta, in località
Buthier, ipotesi che "...configurerà un'azione coordinata e
sinergica rispetto al progetto di recupero e riqualificazione del
poligono di Clou-Neuf, il cui sviluppo verrà visto in coordinamento
con le attività militari e, se del caso, naturalmente il progetto
sarà con loro coordinato. Si tratta di approfondimenti essenziali
in quanto a Clou-Neuf la Regione realizzerebbe una struttura su
sedime demaniale che entrerebbe quindi nella proprietà dello Stato.
Da non ignorare poi le sempre più intense esigenze addestrative dei
militari, che potrebbero limitare l'utilizzo a fini civili del
nuovo poligono in co-uso";
Letta oggi la risposta del Presidente della Regione alla luce
della DGR 608/2012 e, in particolare, le parole "in alternativa al
progetto...";
tutto ciò premesso i sottoscritti Consiglieri
regionali
Interrogano
il Presidente della Regione per conoscere l'interpretazione
autentica della frase della DGR 608/2012 richiamata nelle premesse
e, in questa logica, le decisioni assunte rispetto al poligono di
tiro del Clou-Neuf.
F.to: Rigo - Donzel
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Con riferimento all'interrogazione che è stata presentata in
merito al recupero del poligono Clou-Neuf: qual è l'interpretazione
autentica della frase richiamata nelle premesse e in questa logica
le decisioni assunte rispetto al poligono, nell'interrogazione del
21 settembre 2011 le ipotesi progettuali del Clou-Neuf devono
essere pienamente condivise con le Autorità militari, perché così è
scritto e così deve essere considerato che di poligoni militari si
tratta, quindi delle esigenze addestrative dell'Esercito in primis.
Infatti già la legge n. 15/2010, quella che prevedeva il
finanziamento, precisa che il processo dovrà essere gestito con un
accordo di programma dedicato. Al riguardo la Presidenza della
Regione ha già attivato il Ministero della difesa, con nota
trasmessa a febbraio 2011. Siamo in attesa di riscontro formale -
ci sono già stati contatti nel frattempo, ma non è ancora arrivata
la risposta ufficiale - per quanto riguarda la continua evoluzione,
che nel frattempo c'è stata, delle necessità addestrative dei
militari. Come già comunicato in precedenza, per garantire la
continuità dell'addestramento dei militari durante i lavori del
Clou-Neuf, perché così era previsto, è necessario realizzare
comunque una struttura alternativa e temporanea la cui collocazione
è stata individuata a Saumont. Poiché tale impianto dovrà avere
caratteristiche infrastrutturali tali che nulla lo farebbero
differire da quello definitivo di Clou-Neuf e con uguali costi, si
sta esplorando, in accordo con le Autorità militari, la possibilità
di realizzare a Saumont una linea di tiro fino a 300 metri - c'è
sia lo spazio che la disponibilità -, collocando invece a Clou-Neuf
altre specialità di tiro sulla base delle esigenze negoziate con la
parte militare. La scelta pertanto è quella di un sistema di
poligoni fra Saumont e Clou-Neuf che vadano ad integrarsi e non
siano alternativi, ma complementari, in grado di soddisfare le
aspettative di tutte le parti e allo stesso tempo di garantire la
soluzione più efficace ed efficiente in termini di risorse
finanziarie e di utilizzo. Chiaramente, avendo Saumont a 300 metri,
si ha già una struttura che ha le stesse caratteristiche di quella
necessaria a Clou-Neuf, quindi questa potrebbe essere sufficiente
ed essere integrata con le altre che nel frattempo sono state
chieste. Questa è ad oggi la soluzione che si sta prospettando.
Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
Abbiamo voluto presentare questa interrogazione, perché una
frase della deliberazione, richiamata nelle premesse
dell'iniziativa, si poteva prestare, a nostro avviso, ad
un'interpretazione ambigua, poco chiara. I lavori che ci
apprestiamo a fare a Saumont anche riferiti alla linea di tiro di
300 metri, in alternativa al progetto si poteva interpretare come
se il recupero del poligono di tiro di Clou-Neuf fosse
definitivamente chiuso e sepolto; dalla risposta del Presidente mi
sembra che invece non sia così. Non ho particolari interessi per
questa opera e per questa attività, non sono cacciatore, credo però
necessario da parte del Consiglio interessarsi e, attraverso le
iniziative consiliari, chiedere conto rispetto ad un percorso, che
ormai dura da vent'anni, se non di più, e ad un'apposita legge
regionale che è stata votata all'unanimità di questo Consiglio
proprio per il finanziamento della realizzazione di una nuova
struttura di tiro, poligono militare, per il Clou-Neuf.
Mi sembra che il Presidente oggi abbia detto questo: "i lavori
al Saumont oltre alla ristrutturazione e all'ampliamento con la
linea di tiro a 300 metri, non sono in alternativa al poligono di
tiro di Clou-Neuf, che continuerà ad essere un poligono di tiro
militare che con un accordo di programma, che dovremo definire,
anche se una bozza di traccia c'è già da febbraio dell'anno scorso,
verranno individuati i termini per la sua utilizzazione. Quindi
l'idea di ristrutturare il poligono di tiro e di impegnare quei
soldi messi a bilancio c'è e rimane tuttora valida". Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK