Consiglio Regionale della Valle d'Aosta - Oggetto del Consiglio n. 2397 del 10 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2397 del 10 gennaio 2007 - Resoconto
OGGETTO N. 2397/XII - Percentuali di raccolta differenziata
dei rifiuti urbani. (Interpellanza)
Interpellanza
Preso atto che al comma 1108 della legge finanziaria 2007
vengono stabilite nuove percentuali minime di raccolta
differenziata dei rifiuti urbani a livello di ambito territoriale
ottimale, più precisamente:
a) almeno il quaranta percento entro il 31 dicembre
2007;
b) almeno il cinquanta percento entro il 31 dicembre
2009;
c) almeno il sessanta percento entro il 31 dicembre
2011.
Richiamato il Piano regionale di gestione dei rifiuti,
approvato nel marzo 2003, nel quale viene più volte richiamato come
obiettivo finale del Piano stesso, il raggiungimento del 35% della
frazione differenziata dei rifiuti, che risulta quindi non più in
linea con i nuovi limiti;
il sottoscritto Consigliere regionale
Interpella
L'Assessore competente per conoscere:
1) le percentuali di raccolta differenziata ottenute nei 9
bacini territoriali della Regione;
2) in quali di essi è stato introdotto, o si prevede
d'introdurre, il sistema di raccolta "porta a porta", con quali
modalità e tempi;
3) quali iniziative il Governo regionale intende assumere per
ottemperare ai nuovi obblighi di legge circa il raggiungimento
degli obiettivi di raccolta differenziata.
F.to: Venturella
Presidente
- La parola al Consigliere Venturella.
Venturella (Arc-VA)
- L'interpellanza che abbiamo
presentato deriva dalla tanto vituperata legge finanziaria che è
stata recentemente approvata dai 2 rami del Parlamento, la quale,
oltre ad avere più di 1.000 commi, ne ha uno molto importante: il
comma 1108. Questo comma praticamente fissa nuovi limiti per la
raccolta differenziata a livello di "ATO" (ambito territoriale
ottimale). Vogliamo sapere se l'Assessorato condotto dall'Assessore
Cerise si sta attrezzando, con accordi e con progetti, per far sì
che il limite del 40% entro il 31 dicembre 2007 sia rispettato e
naturalmente in che modo.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Non ho capito se devo rispondere a tutte e
3 le domande formulate nell'interpellanza o se devo rispondere solo
a quest'ultima; nell'iniziativa si parla di: "percentuali di
raccolta ottenute nei 9 bacini...; in quali di essi è stato
introdotto...; quali iniziative il Governo..."
Venturella
(fuori microfono)
- ... lei risponda a
ciò che è scritto...
Cerise (UV)
- ... ho chiesto, altrimenti mi sarei
limitato all'ultima domanda. Posso scegliere? Non ho scelto... ho
capito, prendo atto e provvedo democraticamente, prendo atto dello
spirito democratico che connota il gruppo "Arcobaleno".
Per quanto riguarda le percentuali di raccolta differenziata
raggiunte in ciascun sottobacino territoriale, i dati definitivi li
avrò dopo il 31 gennaio, poi dirò il perché, quindi sono in corso
di elaborazione. Al momento è disponibile una tabella dove sono
riportati dei dati provvisori - mancano quelli riferiti allo
smaltimento particolare, come i rifiuti urbani pericolosi e quelli
che vengono conferiti direttamente dal Comune e dalla Comunità
montana a centri di raccolta diversi - e sono dati che sono
riferiti ai rifiuti conferiti presso il centro regionale. Senza
tediarvi con l'elencazione delle singole tipologie di rifiuti,
posso dire che abbiamo una percentuale di rifiuti riutilizzabili,
il primo semestre del 31%, il secondo semestre del 34%, per una
media annuale del 33%. Quando disporremo delle informazioni
integrative, che ci verranno comunicate dai Comuni e dalle Comunità
montane, dopo il 31 gennaio... naturalmente questi saranno tutti
dati al rialzo. Dall'analisi dei dati del centro di trattamento,
possiamo dire che tutti i 9 - sono infatti le 8 Comunità montane
più il Comune di Aosta - "sub-ATO" hanno superato il 30% di
raccolta differenziata, con 3 sottoambiti, fra cui il Comune di
Aosta, che hanno superato il 35%, raggiungendo in un caso il 40%,
però, quando avremo i dati definitivi, potremo dire che la raccolta
al 35% è stata raggiunta dappertutto con punte anche superiori.
Per quanto riguarda la seconda domanda:
"in quali di essi è
stato introdotto, o si prevede d'introdurre, il sistema di raccolta
"porta a porta", con quali modalità e tempi"
, questo è un dato
di cui non dispongo perché proceduralmente non è neanche previsto
che Comuni e Comunità montane ci dicano con che tipo di raccolta si
stanno organizzando: questa è una loro facoltà, è una possibilità
data loro in funzione del Piano regionale dei rifiuti. Il Piano
regionale dei rifiuti approvato da questo Consiglio prevede tutta
una tipologia e delle metodologie di raccolta che ogni Comunità
montana e il Comune di Aosta possono adottare, fra cui il "porta a
porta". Il "porta a porta" ha dei riflessi sulle percentuali, per
cui, quando queste vengono comunicate, si sa anche come si arriva a
tali percentuali; ad esempio, sappiamo che per il Comune di Aosta
la fase sperimentale si sta concludendo, ci sono delle "messe a
punto" e si sta estendendo l'area urbana nella quale essa si sta
attuando. Sappiamo che abbiamo un'iniziativa che stiamo seguendo
con particolare attenzione... a La Salle per quanto riguarda
l'iniziativa "Interreg" per il compostaggio domestico... perché,
qualora dovesse dare dei risultati, siamo ben contenti di
sponsorizzare la cosa e di cercare di estenderla ad altre parti del
territorio della Regione. Sappiamo che la settima Comunità montana
nell'ambito della propria riorganizzazione ha aperto una filiera
per il "porta a porta", sebbene ancora non è attuata... ma vi è
l'intendimento di farla; di conseguenza, questa è una metodologia
di raccolta dei rifiuti che compete agli enti locali, ai "sub-ATO".
Questo non significa che la Regione, preso atto di certi risultati,
non potrà eventualmente sollecitare in tale senso; d'altra parte,
qui ho citato i risultati positivi del Comune di Aosta, ma non
bisogna neanche "prendere per buono" quello che è buono in una
realtà e pensare che possa essere introdotto dappertutto, perché il
"porta a porta" nella realtà territoriale della Valle d'Aosta in
molti casi si tradurrebbe in un costo spaventoso con dei ritorni
modesti.
Per quanto concerne le iniziative che la Regione intende attuare
per conformarsi ai nuovi obiettivi stabiliti dal decreto
legislativo n. 152, ribadisco che il Piano regionale di gestione
dei rifiuti prevede già una serie di sollecitazioni, ma abbiamo
approvato già nel 2005 la deliberazione di Giunta n. 543,
ratificata da questo Consiglio, con la quale siamo andati ad
individuare dei percorsi operativi che riguardavano i rifiuti di
imballaggio, che sono significativi in termini di quantità dei
rifiuti... e non ultime delle indicazioni puntuali integrative del
Piano regionale dei rifiuti, con le quali si mirava ad ottenere
l'abbattimento dei rifiuti a base organica, la deliberazione è la
n. 543/2005, ratificata dal Consiglio regionale. Si tratta di
sollecitare il Comune di Aosta e le 8 Comunità montane, quello che
avevamo intenzione di fare in questo senso, ad utilizzare tutti gli
strumenti messi a loro disposizione dal Piano regionale dei rifiuti
e da questi atti integrativi di tale piano per ottenere le raccolte
differenziate, come previste dal decreto legislativo n. 152. In
ogni caso abbiamo sempre tale legge regionale sui rifiuti; speriamo
che finalmente si sia chiuso il capitolo sulla definizione dei
rifiuti che sto aspettando da almeno 2 anni che si concluda per
portare in questo Consiglio la legge che dovrebbe dare una spinta
in tale direzione.
Presidente
- La parola al Consigliere Venturella.
Venturella (Arc-VA)
- Sono favorevolmente basito rispetto
al tono, alle dichiarazioni e al contenuto delle dichiarazioni
dell'Assessore Cerise, che passo avanti, Assessore! Mi sono
riletto, perché ci sono le banche dati del Consiglio regionale, i
suoi interventi sulla legge sui rifiuti presentata da questo gruppo
consiliare un anno e mezzo fa, i suoi interventi come Assessore
rispetto alla raccolta differenziata; che passo avanti e
soprattutto che evoluzione positiva il fatto che lei abbia detto
che il "porta a porta" nel Comune di Aosta doveva servire come
esempio! Rispetto al tono e al contenuto di alcuni suoi interventi
in Consiglio sulla legge, abbiamo avuto un'evoluzione incredibile:
sinceramente per la prima volta, da quando siedo in questo
Consiglio, che è un tempo brevissimo, sono soddisfatto della sua
risposta, perché ho notato che vi è stata una presa di coscienza
che il problema della gestione dei rifiuti esiste e che bisogna
affrontarlo con determinazione e metodo, con concreto piglio che a
lei non manca. Sappiamo quindi che esiste il decreto n. 152, che
pone nuovi obiettivi e che rispetto a questi nuovi obiettivi stiamo
lavorando, ma non siamo ancora in linea con essi. Forse con
l'allargamento alla zona ovest del "porta a porta" del Comune di
Aosta, il Comune di Aosta potrà raggiungere obiettivi del 45-46% di
raccolta differenziata di rifiuti riutilizzabili, cioè il cerchio -
con le famose 3 "erre": recupero, riuso, riutilizzo - si chiude
finalmente. Sappiamo che ben altri obiettivi sono nel nostro
futuro, perché, come lei ben sa, per ogni anno solare dal 2007 vi
sarà una richiesta da parte del Governo a cui dovremo ottemperare,
di un aumento del 10% fino ad arrivare al 2011 con una raccolta
minima del 60%. Questa nuova situazione ci pone dal punto di vista
europeo ai livelli degli Stati più avanzati dal punto di vista
ambientale, ma pone anche dei nuovi scenari sulla soluzione finale,
ossia sul come si devono trattare i rifiuti indifferenziati. Qui
allora un altro discorso si fa avanti: è quello della diversa
nostra posizione rispetto alla soluzione finale: trattamento a
freddo o trattamento utilizzando la combustione.
Dichiarandomi soddisfatto, forse per la prima e ultima volta,
della risposta dell'Assessore Cerise, ritengo però che la strada
tracciata dal Comune di Aosta sulla tipologia di raccolta di
gestione da parte comunale dei rifiuti sia quella giusta e credo
che l'Assessorato dovrebbe, nelle iniziative che porta avanti,
sollecitare, come ha detto l'Assessore, tutti gli altri 8
responsabili dei relativi sottobacini ad applicare metodologie più
efficaci, che sappiamo essere alla lunga più economiche rispetto ad
una gestione del conferimento e della raccolta del rifiuto non
lodevole, perché, a mio avviso, si tratta di bontà o non bontà,
cioè se la raccolta differenziata è alta, il sistema è buono, se
non lo è, il sistema non è buono. Ci dichiariamo soddisfatti della
risposta dell'Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK