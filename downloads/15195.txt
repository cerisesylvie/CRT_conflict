Consiglio Regionale della Valle d'Aosta - Oggetto del Consiglio n. 1715 del 20 dicembre 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula
Oggetto del Consiglio n. 1715 del 20 dicembre 1995 - Resoconto
SEDUTA ANTIMERIDIANA DEL 20 DICEMBRE 1995
OGGETTO N. 1715/X Ratifica di deliberazioni adottate dalla
Giunta regionale in via d'urgenza.
Oggetto n. 6320 in data 4 agosto 1995: Approvazione di perizia
di variante e suppletiva e di nuovi prezzi per i lavori di
manutenzione del torrente Clavalité nel tratto dalla Frazione
Miseregne alla confluenza con la Dora Baltea - 1° stralcio lavori -
in Comune di Fénis. Approvazione ed impegno di spesa.
Presidente Ha chiesto la parola il Consigliere Marguerettaz.
Marguerettaz (PpVA) Solo per chiedere il motivo di questa
delibera in particolare, di una datazione così vecchia rispetto
alle altre delibere che giungono in ratifica.
Presidente Ha chiesto la parola il Consigliere Bich.
Bich (APA) ... che è generale e di procedura, non vuole essere
un elemento ostativo all'approvazione, eccetera, però è un problema
che si pone per questa e le successive delibere, ovvero non ci sono
i progetti agli atti. Con queste delibere approviamo il progetto,
l'atto deliberativo comincia proprio così: "il Consiglio approva il
progetto"; siccome sono determinazioni assunte con i poteri del
Consiglio, è chiaro che ciascun consigliere deve poter consultare
il progetto, dal momento che moltissimi di noi non fanno parte
delle commissioni dove vengono discussi.
Inoltre, l'iter adottato, cioè l'approvazione della delibera con
i poteri del Consiglio in via d'urgenza, è già una corsia
privilegiata per l'Esecutivo per raggiungere certi obiettivi.
Allora non è che con il sistema della corsia privilegiata poi non
si dia la possibilità di consultare gli elaborati, che sono un
elemento importante e decisivo.
Vorrei far presente anche che in caso di contestazione, la
delibera è nulla a tutti gli effetti; gli avvocati presenti
potranno rilevarlo. Se in sede di controllo sulla legittimità degli
atti viene rilevato che il progetto non è disponibile, la delibera
è annullata. Adesso non siamo a quel punto, però diamo a
disposizione della segreteria, come è sempre stato fatto, gli
elaborati in modo che si possano consultare. Non è che, perché la
delibera è a ratifica, non mettiamo gli atti, mentre dove viene
discusso direttamente gli allegati vengono forniti.
Presidente Vorrei ricordare al Consigliere Bich che le delibere
che ci pervengono dalla Giunta di solito non hanno in allegato i
progetti, e che probabilmente il suo suggerimento di dare
attuazione presso uno degli uffici della Presidenza del Consiglio,
per consentire al consigliere di visionare il progetto, è
decisamente fattibile. Altrimenti, ha ragione il Consigliere Bich,
l'atto che viene ad essere votato formalmente non è completo, non
solo, ma toglierebbe al Consiglio quella funzione di indirizzo e di
controllo che gli è propria.
Ha chiesto la parola il Consigliere Marguerettaz.
Marguerettaz (PpVA) Avevo dimenticato prima di chiedere come mai
questa delibera non abbia il parere della commissione.
Tornando però all'intervento di Bich, vorrei capire: non sono
presenti all'interno di quest'aula i progetti relativi a questi
interventi? Cioè, se un consigliere qualsiasi che non ha
partecipato alle commissioni oggi volesse guardare questi progetti,
cosa deve fare?
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Per quanto riguarda la prima domanda del Consigliere
Marguerettaz, non ho risposte da fornire nel senso che dovremo
esaminare le varie lettere di trasmissione e capire perché una
delibera, approvata dalla Giunta il 4 agosto con i poteri del
Consiglio perché il Consiglio era in vacanza, giunge alla ratifica
adesso. Se il Consigliere lo ritiene, facciamo fare una verifica
dalla Presidenza per capire il ritardo.
Per quanto riguarda invece la possibilità di esaminare i
progetti, gli stessi sono a disposizione dei consiglieri; il fatto
stesso che l'ordine del giorno venga spedito a conoscenza dei
consiglieri dieci giorni prima dell'adunanza del Consiglio serve a
mettere i consiglieri nella condizione di documentarsi qualora lo
ritengano necessario. Il problema sollevato dal Consigliere Bich
questa mattina è un problema di procedure che sono adottate da
questo Consiglio perlomeno da quando sono presente in
quest'aula.
Presidente Ha chiesto la parola il Consigliere Bich.
Bich (APA) ... nessuno pone problemi in più, ti approviamo
tutto, alziamo il dito su tutto, non so perché su questa cosa
bisogna tirar fuori questo escamotage, dicendo che non è mai
successo. Allora tu mi devi dire per quale motivo adotti questa
deliberazione con i poteri del Consiglio senza dare tutti gli atti,
e per la parte invece dove non l'adotti con i poteri del Consiglio
gli atti sono rimessi in segreteria.
Poi si dice: non dovevi dirlo perché la maggioranza, perché qua,
perché là; io sono un consigliere "normale" e allora mi devi dare
la possibilità di funzionare come tutti i consiglieri normali, e
metti a disposizione l'intera pratica. E smettiamola con queste
reticenze!
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Qui non si tratta assolutamente di essere reticenti
perché se un consigliere di questa assemblea ritiene necessario
visionare questi progetti, gli stessi sono a disposizione presso la
segreteria della Giunta.
Se da oggi in avanti il Consiglio ritiene che i progetti debbano
essere messi a disposizione presso la Presidenza del Consiglio, si
tratta solo di dare disposizioni in merito.
Per quanto riguarda queste delibere e questi progetti, il
Consigliere Bich aveva la possibilità di consultarli, se non lo ha
fatto...
Presidente Ha chiesto la parola il Consigliere Marguerettaz.
Marguerettaz (PpVA) Due osservazioni, la prima per quanto
riguarda i tempi: chiaramente l'Assessore può documentarsi in
seguito, ma viene da sorridere sul fatto che oggi siamo chiamati
come Consiglio a ratificare delle delibere assunte dalla Giunta in
via d'urgenza, e poi queste ratifiche si possono definire in tutti
i modi, tranne che non in via d'urgenza, perché i tempi sono quelli
riportati.
Per quanto concerne la risposta data dall'Assessore Vallet, non
è corretta perché non è vero che i consiglieri hanno tutto il tempo
di verificare questi progetti, anche perché tutti i consiglieri ben
sanno, l'Assessore Vallet per primo, che soprattutto per quanto
concerne questo Consiglio regionale l'ordine aggiuntivo era molto
più congruo rispetto all'ordine del giorno originario, cioè la
stragrande maggioranza degli argomenti che andremo a discutere oggi
sono stati consegnati 24-48 ore fa. Allora lei capisce che, anche
con tutta la buona volontà dei consiglieri, non c'era proprio lo
spazio temporale per andare a verificare tutti questi progetti.
Presidente Fermo restando l'esigenza prospettata dal Consigliere
Bich, di cui prendiamo atto, faremo in modo tale che le delibere
della Giunta arrivino complete e che comunque parte di quegli atti
vengano depositati presso la Presidenza del Consiglio.
Ringrazio anche il Consigliere Marguerettaz per la precisazione
che ha fatto sull'ordine del giorno aggiuntivo.
C'era stata un'altra domanda: non è andata in commissione,
perché non superava il quinto d'obbligo.
Pongo in votazione la ratifica della deliberazione in
oggetto.
Presenti: 31
Votanti e favorevoli: 25
Astenuti: 6 (Chiarello, Collé, Lanièce, Linty, Marguerettaz e
Tibaldi)
Il Consiglio approva
Oggetto n. 8909 in data 6 novembre 1995: Approvazione del
progetto in linea tecnica ed ai fini dell'appalto, nonché
dell'appalto stesso, mediante asta pubblica, dei lavori di
rifacimento dell'area attrezzata di Chardonney, in Comune di
Champorcher. Approvazione ed impegno di spesa.
Presidente Ha chiesto la parola il Consigliere Marguerettaz.
Marguerettaz (PpVA) Su questa, come sulla delibera successiva,
farei un intervento da uomo della strada, perdonatemi, non da
Consigliere regionale... non "uomo di strada", ma "uomo della
strada"...
(... ilarità dell'assemblea...)
... e la considerazione è questa. Con queste due delibere, qui
il discorso lo conosciamo: alluvione, disastri anche sulle aree
attrezzate, eccetera, andiamo quindi a risistemare queste aree; in
particolare andiamo a rifare i fabbricati per impianti
idrosanitari, che l'uomo della strada chiamerebbe più volgarmente
se non vado errato... "toilette" lo direbbe l'uomo della strada
francese. Sono rimasto a vedere i costi di questi fabbricati, ho
scoperto in particolare per la delibera successiva che una toilette
costa 100 milioni; se penso che qualche anno fa mi sono fatto una
casa con più o meno la stessa cifra, rimango così...
A me piacerebbe che l'Assessore, se ritiene di rispondermi, mi
rispondesse da altrettanto "uomo della strada", e non mi desse la
risposta assessorile del tipo: le stime le fanno gli uffici, e via
dicendo.
In particolare, sulla prima delibera, quella di cui stiamo
trattando, vorrei sapere cosa sono i manufatti in legno di cui si
parla in delibera.
Presidente Ha chiesto la parola il Consigliere Chiarello.
Chiarello (RC) Prima che la fatale alluvione distruggesse l'area
di Chardonney, c'era stata una delibera di Giunta per la
costruzione della sbarra... ecco, nella nuova area è prevista la
stessa cosa, viene utilizzata la vecchia delibera, cosa
succede?
Presidente Qualcun altro chiede di intervenire? Dichiaro chiusa
la discussione generale. Ha chiesto la parola l'Assessore
all'agricoltura, forestazione e risorse naturali, Vallet.
Vallet (UV) Per precisare intanto che l'intervento sull'area
attrezzata di Chardonney è conseguente all'alluvione del 1993,
quindi è un intervento di ripristino, mentre quello che riguarda
l'area di Cignas, in Comune di Donnas, non ha attinenza con gli
eventi alluvionali, ma si tratta di un intervento a completamento
per la totale completa fruizione dell'area di Cignas.
I manufatti in legno sono le panche e i tavoli che vengono messi
a disposizione dei fruitori.
Per quanto riguarda il costo dei singoli fabbricati, che
contengono gli impianti idrosanitari, si tratta di fabbricati in
legno, con la copertura in lose, quindi fabbricati che rispettano
le esigenze di un corretto inserimento negli ambienti in cui
vengono realizzati. Se il Consigliere Marguerettaz ha realizzato
una casa con 100 milioni, è stato particolarmente attento o magari
fortunato, oppure ha realizzato con tecniche costruttive
particolarmente, come dire, poco onerose.
Per quanto riguarda la domanda di Chiarello, non è completata
con questo intervento la sistemazione dell'area di Chardonney;
resta aperto il discorso che si era fatto prima dell'alluvione del
settembre 1993, in relazione al possibile pagamento del biglietto
di ingresso e quindi alla realizzazione di quelle strutture
necessarie a consentire un adeguato controllo e gestione
dell'afflusso.
Presidente Pongo in votazione la ratifica della deliberazione in
oggetto.
Presenti: 29
Votanti e favorevoli: 26
Astenuti: 3 (Linty, Marguerettaz e Tibaldi)
Il Consiglio approva
Oggetto n. 8911 in data 6 novembre 1995: Approvazione del
progetto in linea tecnica ed ai fini dell'appalto, nonché
dell'appalto stesso, mediante asta pubblica, dei lavori di
costruzione di un impianto idrosanitario a completamento dell'area
attrezzata di Cignas, in Comune di Donnas. Approvazione ed impegno
di spesa.
Presidente Ha chiesto la parola il Consigliere Chiarello.
Chiarello (RC) So che è utile, anzi indispensabile questa
costruzione, però volevo chiedere alcune cose all'Assessore.
Volevo chiedere se in questa costruzione è previsto un locale
per un guardiano, per chi accudisce l'area, e se è prevista anche
lì la sistemazione di una sbarra, di un ingresso a pagamento;
diversamente mi chiedo, visto che è un'area che con i servizi
sanitari è terminata, chi deve prendere questa decisione e se si
prenderà.
Presidente Altri intendono intervenire? Se nessun altro chiede
la parola, dichiaro chiusa la discussione generale. Ha chiesto la
parola l'Assessore all'agricoltura, forestazione e risorse
naturali, Vallet.
Vallet (UV) Questo intervento riguarda solo la sistemazione di
servizi igienico-sanitari.
Per quanto riguarda il discorso complessivo del pagamento per
l'accesso a queste aree, il ragionamento va ancora sviluppato; a me
pare difficile applicare tout court il principio del pagamento, in
quanto trattasi comunque di strutture che sono a disposizione di
turisti o comunque di chi ne vuole fruire, e che rispondono anche
alla esigenza di "disciplinare" meglio l'accesso di persone in
luoghi che dal punto di vista ambientale hanno un certo pregio.
Quindi, disciplinare nel senso di offrire loro la possibilità di
accedere in un luogo dove, rispetto al contesto generale, non
facciano danni, sempre fra virgolette.
C'è però dall'altra parte l'esigenza di regolamentare in qualche
modo l'accesso in alcune di queste aree che, proprio per la
localizzazione, sono quasi sempre sovraffollate.
Rispetto alla puntuale individuazione delle aree in cui si
potrebbe immaginare una regolamentazione che passi attraverso il
pagamento di un biglietto di ingresso, bisogna che completiamo il
ragionamento. Ho inviato in questi giorni una lettera ai sindaci
dei comuni in cui sono state realizzate queste aree, per invitarli
intanto a porsi il problema al fine di discuterne insieme ed
adottare una linea che sia omogenea e coerente per tutte le
situazioni.
Presidente Ha chiesto la parola il Consigliere Chiarello, per
dichiarazione di voto.
Chiarello (RC) Mi sono espresso contro il pagamento del pedaggio
sulle strade regionali e comunali, ma quando la Regione dà un
servizio, sono dell'avviso che gli utenti debbano partecipare alla
spesa di manutenzione di questo servizio.
Presidente E' aperta la discussione generale. Qualcuno chiede la
parola?
Se nessuno chiede la parola, pongo in votazione la ratifica
della deliberazione in oggetto.
Presenti: 27
Votanti e favorevoli: 25
Astenuti: 2 (Linty e Marguerettaz)
Il Consiglio approva
Oggetto n. 8912 in data 6 novembre 1995: Approvazione del
progetto in linea tecnica ed ai fini dell'appalto, nonché
dell'appalto stesso, mediante asta pubblica, dei lavori di
completamento dell'area attrezzata del Foncey, in Comune di
Valsavarenche. Approvazione ed impegno di spesa.
Presidente E' aperta la discussione generale. Qualcuno chiede la
parola?
Se nessuno chiede la parola, Pongo in votazione la ratifica
della deliberazione in oggetto.
Presenti, votanti e favorevoli: 28
Il Consiglio approva all'unanimità
Oggetto n. 9312 in data 16 novembre 1995: Approvazione del
progetto e dell'appalto a licitazione privata dei lavori di
pulitura e di ricognizione archeologica al Colle del Piccolo San
Bernardo, in applicazione della 2a fase del P.O.P. Interreg
italo-francese 1991-1993. Approvazione ed impegno di spesa.
Presidente E' aperta la discussione generale. Qualcuno chiede la
parola?
Se nessuno chiede la parola, pongo in votazione la ratifica
della deliberazione in oggetto.
Presenti, votanti e favorevoli: 28
Il Consiglio approva all'unanimità
Oggetto n. 9694 in data 1° dicembre 1995: Concessione, ai sensi
della legge regionale 31/1992, di un contributo di lire 19.500.000
a favore dello Sci Club Cervino, nelle spese previste per
l'organizzazione di quattro gare di sci alpino, in programma a
Breuil-Cervinia l'11 e 12 gennaio e il 26 e 27 febbraio 1996.
Approvazione ed impegno di spesa.
Presidente E' aperta la discussione generale. Qualcuno chiede la
parola?
Se nessuno chiede la parola, pongo in votazione la ratifica
della deliberazione in oggetto.
Presenti, votanti e favorevoli: 30
Il Consiglio approva all'unanimità
Oggetto n. 9794 in data 1° dicembre 1995: Parziale rettifica
della deliberazione di Giunta n. 8912 in data 6 novembre 1995
relativa all'approvazione del progetto in linea tecnica ed ai fini
dell'appalto, nonché dell'appalto stesso, mediante asta pubblica
dei lavori di completamento dell'area attrezzata del Foncey, in
Comune di Valsavarenche.
Presidente Ha chiesto la parola il Consigliere Chiarello.
Chiarello (RC) Volevo chiedere un chiarimento di queste
rettifiche e di quello che avevamo fatto prima.
Presidente Altri intendono intervenire? Se nessun altro chiede
la parola, dichiaro chiusa la discussione generale.
Ha chiesto la parola l'Assessore all'agricoltura, forestazione e
risorse naturali, Vallet.
Vallet (UV) Gli uffici hanno verificato la maggiore rispondenza
della categoria 1 per quanto riguarda l'iscrizione all'Albo
nazionale costruttori, rispetto alla categoria 11 - mi sfuggono
adesso le definizioni esatte - in relazione alla tipologia del
lavoro.
Presidente Pongo in votazione la ratifica della deliberazione in
oggetto.
Presenti, votanti e favorevoli: 29
Il Consiglio approva all'unanimità
Oggetto n. 9795 in data 12 dicembre 1995: Parziale rettifica
della deliberazione di Giunta n. 8909 in data 6 novembre 1995
relativa all'approvazione del progetto in linea tecnica ed ai fini
dell'appalto, nonché dell'appalto stesso, mediante asta pubblica
dei lavori di rifacimento dell'area attrezzata di Chardonney, in
Comune di Champorcher.
Presidente Pongo in votazione la ratifica della deliberazione in
oggetto.
Presenti, votanti e favorevoli: 29
Il Consiglio approva all'unanimità
Oggetto n. 9148 in data 10 novembre 1995: Approvazione del
progetto e dell'appalto, mediante licitazione privata, dei lavori
di sistemazione della strada regionale n. 24 di Rhêmes-Notre-Dame
tra il bivio per Créton e la galleria paravalanghe nei Comuni di
Rhêmes-Notre-Dame e di Rhêmes-Saint-Georges. Approvazione ed
impegno di spesa.
Presidente Ha chiesto la parola il Consigliere Marguerettaz.
Marguerettaz (PpVA) Solo per chiedere all'Assessore se può
illustrarci in dettaglio questa delibera, visto che c'è questa
maggiore spesa di quasi 6 miliardi rispetto al Piano dei lavori che
abbiamo approvato.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) L'intervento è importante, ed è un
intervento che ci portiamo dietro sui vari piani lavori che si sono
succeduti nei vari anni, in particolare nel Piano lavori 1995
questo era un intervento in previsione.
La motivazione principale per cui questo appalto viene
riproposto all'approvazione del Consiglio è perché, come ha già
sottolineato Marguerettaz, i costi rispetto alle previsioni sul
Piano lavori sono stati incrementati.
Il Piano lavori normalmente è fatto su progetti di massima,
quindi nella fase di progettazione esecutiva, anche a seguito di
eventuali richieste di modifiche nelle varie commissioni preposte
all'esame dei singoli progetti, vi possono essere delle variazioni,
ed anche perché via via che passa il tempo i costi tendono a
lievitare anziché a diminuire, per cui si creano queste situazioni
di costi modificati rispetto alle previsioni del Piano lavori
stesso.
Per quanto attiene l'intervento, è un intervento molto
importante, penso che tutti i consiglieri conoscano la località
dove viene realizzata quest'opera che è un'opera molto importante
per la messa in sicurezza della strada regionale della Val di
Rhêmes. Penso sia importante che il Consiglio approvi questa
proposta di deliberazione, visto che siamo arrivati a mettere il
punto finale sia dal punto di vista del reperimento delle risorse,
sia dal punto di vista delle procedure, ad una vicenda che si
trascina da anni.
Presidente Pongo in votazione la ratifica della deliberazione in
oggetto.
Presenti: 30
Votanti e favorevoli: 27
Astenuti: 3 (Collé, Lanièce e Marguerettaz)
Il Consiglio approva
Oggetto n. 9150 in data 10 novembre 1995: Approvazione del
progetto e dell'appalto a licitazione privata dei lavori di
sistemazione ed adeguamento locali ex agenzia viaggi ed ex
biglietteria sita in piazza Narbonne ad Aosta. Approvazione ed
impegno di spesa.
Presidente Ha chiesto la parola il Consigliere Collé.
Collé (PpVA) L'Assessore già nella precedente delibera ha dato
una giustificazione di questi aumenti, tuttavia qui sul Piano dei
lavori pubblici presentato a gennaio si parlava di un importo di
400 milioni ed oggi passiamo a 925 milioni, quindi c'è più che un
raddoppio. Volevo chiedere se c'erano delle motivazioni, in
particolare se si era cambiata impostazione rispetto a quanto
deciso circa un anno fa. Volevo anche chiedere se con questo
intervento risolviamo, non dico completamente ma all'80 percento,
la carente situazione degli uffici della Sovrintendenza.
Presidente Ha chiesto la parola il Consigliere Parisi.
Parisi (VAP) Volevo chiedere all'Assessore Mafrica se è vero o
meno che verrà spostato l'Ufficio buoni da un'altra parte a seguito
di questo intervento, ed eventualmente dove sarà collocato
l'Ufficio buoni.
Presidente Qualcun altro chiede la parola? Se nessuno chiede la
parola, dichiaro chiusa la discussione generale.
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Con la nuova legge sui Lavori pubblici,
qualora venga approvata dal Consiglio regionale, probabilmente non
si verificheranno più situazioni di questo tipo, nel senso che
saranno inseriti nel Piano lavori solo progetti che hanno raggiunto
una se non totale, quasi totale definizione dei costi.
Per quanto attiene questo progetto rispetto a quello precedente,
una delle motivazioni può essere quella che ho illustrato sulle
osservazioni fatte prima da Marguerettaz; un'altra in particolare
per questo tipo di intervento è che a volte nel Piano lavori
vengono elencati degli interventi che si ritiene per la particolare
urgenza di realizzare nell'anno in corso, quindi a volte, se non in
totale, in quasi totale mancanza di progetti definiti. Di
conseguenza il preventivo è un preventivo di larga massima. Questa
è la motivazione principale per cui i costi sono notevolmente
lievitati.
Con lo spostamento degli uffici dei buoni carburante, sui quali
relazionerà Mafrica, e con questo intervento pensiamo - per
rispondere al secondo quesito di Collé - non dico in maniera
definitiva, anche perché la parola definitiva è sempre difficile
per la pubblica amministrazione, però almeno per rispondere alle
esigenze contingenti, pensiamo con questo intervento di risolvere
il problema degli uffici della Sovrintendenza. Ho la conferma
anche, con un cenno di assenso, da parte del collega Agnesod.
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Per ciò che riguarda la distribuzione dei
buoni, questi lavori in una prima fase interessano l'ex
biglietteria, quindi non sarà possibile utilizzare più questo
locale in cui era stata sistemata una quarta cassa a disposizione
dei cittadini di Aosta. Abbiamo però una soluzione definitiva con
il trasferimento della Banca della Valle d'Aosta nei locali siti in
prossimità dell'Arco di Augusto.
Per il mese di marzo dovrebbero essere liberi i locali della
Banca della Valle d'Aosta, in cui trasferiremo complessivamente sia
la cassa presente nella biglietteria, che le altre casse che
attualmente sono in piazza Narbonne, ed un numero anche aggiuntivo,
cioè la sistemazione sarebbe idonea per aumentare il numero delle
casse a disposizione dei cittadini.
Presidente Ha chiesto la parola il Consigliere Parisi, per
dichiarazione di voto.
Parisi (VAP) Volevo solo chiedere come si risolverà il problema
dei parcheggi.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Per quanto riguarda gli uffici della
Sovrintendenza, quello che ha detto prima Lavoyer corrisponde. C'è
una sistemazione degli uffici attualmente che sono situati in
piazza Narbonne; chiaramente non c'è lo spazio sufficiente per
portare in questo palazzo tutti gli uffici attuali, distaccati
nelle varie sedi.
Presidente Pongo in votazione la ratifica della deliberazione in
oggetto.
Presenti: 29
Votanti e favorevoli: 26
Astenuti: 3 (Collé, Marguerettaz e Viérin M.)
Il Consiglio approva
Oggetto n. 9531 in data 24 novembre 1995: Approvazione del
progetto e dell'appalto a licitazione privata dei lavori di
ristrutturazione e di ampliamento dei reparti di anatomia
patologica e medicina legale nella palazzina "infetti" del presidio
ospedaliero di Viale Ginevra in Comune di Aosta. Approvazione ed
impegno di spesa.
Presidente Ha chiesto la parola il Consigliere Squarzino
Secondina.
Squarzino (VA) Qui siamo chiamati ad approvare una delibera che
realizza un punto del programma degli interventi che erano già
stati decisi nel 1993, con delibera 28 maggio n. 4962, in cui sono
individuati tutta una serie di progetti, che tra l'altro richiamano
proposte precedenti. Progetti che erano stati elaborati secondo
un'ottica ben precisa, nella situazione in cui l'Ospedale era
ancora di proprietà dell'Ordine Mauriziano; era un momento in cui
non si vedevano ancora schiarite rispetto alla possibilità di
acquisire l'intero immobile, per cui era giusto e doveroso pensare
a come rendere più funzionali i servizi che in questa struttura
vanno forniti agli utenti. Era un programma che prevedeva
interventi differenziati e che è stato ripreso e portato avanti
come se nulla fosse successo.
Perché questo tipo di intervento a nostro avviso non va fatto,
anche se inserito in quel programma più ampio? Perché da allora
sono avvenuti due fatti importanti, che non possiamo dimenticare.
Uno è il fatto che la Regione ha acquisito l'Ospedale Mauriziano, e
questo consente alla Regione di ripensare alla propria politica in
campo ospedaliero, consente alla Regione di prendere sul serio
l'ipotesi di dotarsi di un ospedale nuovo, adeguato alle reali
esigenze della nostra popolazione. L'altro fatto è che, su
sollecitazione di alcune migliaia di cittadini di questa regione, è
stata espressa da questo Consiglio la volontà di verificare in
tempi brevi l'ipotesi per un nuovo ospedale.
Sono due fatti importanti, che vanno tenuti presenti nel momento
in cui si decide di intervenire ancora in questa struttura. Tutta
quella serie di programmi e di interventi che erano stati pensati,
vanno rivisti alla luce di questi nuovi fatti e vanno rivisti alla
luce soprattutto dell'ipotesi di un nuovo ospedale, che si vuole
verificare in modo serio e in tempi brevi.
Il fatto poi che si continui a far riferimento a vecchi studi, a
vecchi programmi, senza inserirli in un quadro più chiaro ed
aggiornato, fa sì che non si capisca mai bene qual è il quadro di
riferimento. Manca un piano chiaro, preciso, in cui si dica che noi
intendiamo in questi due anni, o in questi cinque anni, operare
ancora sulle attuali strutture con questi tipi di intervento ben
precisi, con questi costi e con questi tempi.
Se non si definisce in modo chiaro questo programma, non
riusciremo mai a sapere con esattezza il valore e il significato di
ogni intervento: non si riesce mai a sapere quanto costa un
intervento, quanto tempo impiega un intervento per essere
realizzato, né si sa con esattezza qual è il rapporto
costi-benefici di quel tipo di intervento. E questo progetto è un
caso tipico, e spiego il perché.
Solo all'inizio di ottobre, alla risposta che l'Assessore dà
alla petizione per un nuovo ospedale è allegato un prospetto, in
cui sono indicati i lavori in esecuzione, i lavori in appalto o
appaltati, i lavori in corso di progettazione, sono indicati anche
i tempi e i costi. Allora in questo progetto è segnato nella
colonna "lavori in corso di progettazione" la ristrutturazione ed
ampliamento del piano terreno della palazzina "infetti, anatomia
patologica, medicina legale e camere mortuarie", e nella colonna
tempi e costi è scritto: "primavera 1996 inizio lavori, tempo di
realizzazione circa un anno, costo presunto 3,5 miliardi". Un mese
dopo, il 16 novembre, viene presentato dall'Assessore un altro
prospetto aggiornato, in cui si aggiornano non i tempi, ma i costi;
i costi non sono più 3,5 miliardi ma sono a questo punto 5
miliardi.
Ancora, i tempi previsti sono sempre un anno; se noi prendiamo
la delibera, intanto i costi sono lievitati ulteriormente, e per
quanto riguarda i tempi, qui si indicano 500 giorni naturali
consecutivi, e via dicendo, quindi si pensa a quasi tre anni di
tempo. Questo per dire che, non essendoci una chiara definizione
delle cose che si vogliono fare, si va avanti a pezzettini alla
volta e non si sa né quanto ci costa né in quanto tempo si
realizzeranno.
Quando dico che non si sa quanto ci costa, voglio dire che non
si ha chiaro il rapporto costi-benefici. Giustamente si è voluto
per il nuovo ospedale fare una analisi seria sul rapporto
costi-benefici, che tipo di servizi vengono dati e se
effettivamente questo investimento consente di utilizzare al meglio
le nostre risorse, ma in questo caso non è stato fatto questo tipo
di valutazione. Lo studio Cresa prende in esame solo alcuni
interventi, e solo quegli interventi che sono già stati decisi,
appaltati, e che sono in via di esecuzione, mentre per tutto il
resto non c'è una chiara esposizione di dove si vuole arrivare,
quanto ci costa, quali sono i vantaggi che abbiamo, quando dura
questo investimento.
Continuo a chiedermi: ha senso che investiamo miliardi su
miliardi in una struttura che magari fra 7-8 anni non è più
utilizzabile per questo tipo di servizio? Ancora: impegniamo 6
miliardi, questo intervento sarà concluso fra 2 anni, se poi
l'ipotesi del nuovo ospedale va avanti ed avremo fra 8 anni, al
massimo 10 anni un nuovo ospedale, faremo un intervento di 6
miliardi che ci servirà non per un tempo adeguato ad ammortizzare
questo tipo di investimento, ma solo per i pochi anni che ci
separano dalla conclusione di questi lavori al momento in cui
eventualmente un nuovo ospedale ci sarà.
Visto che abbiamo detto che vogliamo giungere ad una decisione
in tempi brevi, finché si tratta di interventi mirati, che
consentono una vita più vivibile per gli ammalati, nessuno di noi
ha detto di no; questo invece è un intervento molto massiccio, di 6
miliardi ed oltre, che sull'ammalato, sul numero dei posti letto e
sulle condizioni di vita dell'utente non ha quasi nessun
beneficio.
Presidente Ha chiesto la parola il Consigliere Marguerettaz.
Marguerettaz (PpVA) Molte argomentazioni le ha già esplicitate
la collega Squarzino, mi limito a fare due osservazioni.
La prima è sulla tempistica che questa deliberazione ha avuto,
decisamente celere da questo punto di vista. Abbiamo fatto la
battaglia poco tempo fa sul discorso dell'Ospedale, battaglia persa
ai punti, diciamo così, quindi questa è la logica conseguenza di
quella decisione - per carità rispettabile - del Consiglio
regionale.
L'altra considerazione che volevo fare consegue dal mettere in
relazione questa delibera con tutta una serie di argomentazioni che
sono state portate avanti quando si è dibattuto della necessità o
meno di andare a realizzare un nuovo ospedale. Volevo ricordare che
uno dei nodi più difficili da sciogliere per quanto concerne
l'eventuale realizzazione di un nuovo ospedale è quello dei costi.
Tutti noi sappiamo quanto i dati che abbiamo a disposizione per
valutare gli eventuali costi per un nuovo ospedale possano sembrare
insufficienti e talvolta anche contraddittori. Leggendo questa
delibera credo di poter dire che lo stesso, identico discorso possa
essere fatto per quanto concerne la ristrutturazione, nel senso che
non abbiamo certezza di quanto ci verrà a costare questo
ampliamento parziale dell'immobile di viale Ginevra.
Se il trend generale fosse quello che vediamo in questa
delibera, ci sarebbe seriamente da preoccuparsi, perché ricordo che
quando abbiamo fatto il dibattito sull'Ospedale un mese e mezzo fa,
nell'atto che accompagnava la discussione di quella petizione
popolare c'era quell'allegato a cui faceva riferimento la collega
Squarzino, quindi un mese e mezzo fa i consiglieri regionali erano
convinti - e state bene attenti che questo non era un dato non
significativo per quanto concerneva il dibattito sulla scelta tra
la ristrutturazione o l'edificazione di un nuovo ospedale, perché
abbiamo detto che i costi erano importanti - che andare a fare
questo intervento di ristrutturazione ed ampliamento della
palazzina degli "infetti" costasse 3,5 miliardi.
Oggi, a neanche un mese e mezzo di distanza, scopriamo che
questo intervento costa quasi il doppio. Se, dicevo, il trend di
tutta la ristrutturazione dell'Ospedale è quello che vediamo in
questa delibera, dovremo pensare, immaginando di spendere per la
ristrutturazione complessiva dell'immobile di viale Ginevra, dico
una cifra a caso, 30 miliardi, che questi 30 miliardi potrebbero
diventare domani 60. E se invece già pensavamo che potessero essere
60, questi potrebbero diventare 120.
Termino questo intervento risollevando una questione che avevo
presentato all'attenzione dei colleghi, quando si dibatteva in
commissione sulla necessità di appoggiarsi su questa famosa società
ministeriale per avere una consulenza adeguata, per avere maggiori
dati a disposizione su cui poi poter scegliere. Rispetto al fatto
di chiedere ad una società di fare un'analisi dei costi e dei
benefici, avevo letto uno stralcio di non so più quale
professionista, comunque un luminare del settore degli studi
economici, non credo fosse Cresa... comunque Cresa, il quale
asseriva che una valutazione costi-benefici deve essere fatta su
una situazione ferma, non su una situazione in evoluzione, perché
un rapporto fra costi e benefici di una ipotetica soluzione nuova -
quale potrebbe essere quella di un nuovo ospedale - deve essere
messo in relazione con una situazione esistente.
Allora, noi possiamo fornire a questa società una dinamica nei
costi che abbiamo presunto e che è quella del famoso allegato. Ma
questa dinamica, almeno per quanto concerne questa delibera, si sta
rivelando inattendibile.
Mi chiedo anche se lo studio che assegneremo a questa società
ministeriale, o non ministeriale che sia, in merito alla relazione
costi-benefici, qualsiasi sarà il risultato di questo studio, sia
esso attendibile o meno, perché se è fatto su dati quali quelli che
emergono da questa delibera - che concerne un aspetto parziale
della questione, è vero, ma che io credo possa essere indicativa
del discorso nel suo complesso - la società, prima, e noi, in
seguito, ci troveremo a valutare tutta la questione, ripeto,
ristrutturazione o edificazione del nuovo ospedale.
Presidente Altri intendono intervenire? Se nessun altro chiede
la parola, dichiaro chiusa la discussione generale. Ha chiesto la
parola l'Assessore alla sanità e assistenza sociale, Vicquéry.
Vicquéry (UV) Je ne veux pas reprendre toute la discussion sur
l'Hôpital, discussion qu'on a déjà faite; on a même parlé de cela
lors de la discussion sur le budget.
Je veux simplement dire mon désaccord par rapport à
l'intervention de Mme Squarzino, qui dit que tout ce qu'ont fait
les Juntes précédentes évidemment ça marche très bien, ce qui a
fait la Junte Viérin ne marche pas. Mme Squarzino oublie un petit
aspect: que la Junte Bondaz, Assesseur Beneforti, et la Junte
Lanivi, Assesseur Cout, quand elles ont décidé la délibération
citée du mai 1993, avaient déjà voté une loi en employant 250
millions pour donner à M. Quaranta l'étude de faisabilité pour
l'hôpital nouveau. Si ça est une contradiction ou non, je le laisse
à l'attention du Conseil régional.
Evidemment si à l'époque la Junte avait décidé de donner cette
étude de faisabilité, à la limite à l'époque on devait attendre
l'étude de faisabilité avant de faire le choix définitif.
La délibération du mai 1993 reprend la délibération du mars 1991
et la délibération du 14 septembre 1990, la délibération-cadre où
l'on prévoyait déjà la restructuration de l'Anatomie pathologique
et du Laboratoire. Quand on a voté la résolution du Conseil
régional, on a dit clairement que les travaux actuellement en phase
de réalisation on les portait à terme, et c'est ce qu'on est en
train de faire.
Les travaux de l'Anatomie pathologique sont des travaux urgents;
l'Inspectorat du travail a fait un procès-verbal à l'USL en disant
que les locaux de la Radio-immunologie de l'ancienne Maternité ne
sont pas en règle, donc quelqu'un doit se prendre la responsabilité
de laisser là les médecins, les techniciens, etcetera, dans des
locaux qui ne sont pas en règle par rapport au décret législatif n°
626. C'est un problème très grave, qui a des conséquences pénales.
Donc à chacun ses responsabilités.
En ce qui concerne l'annexe à la pétition, évidemment l'annexe
avait une valeur symbolique par rapport aux coûts; il s'agit là
d'une première indication générique et dans le spécifique l'annexe
ne prévoyait pas la TVA et les coûts différents par rapport aux
projets de réalisation. Donc on n'a jamais dit que l'annexe était
une chose, pour l'aspect des coûts, qu'on devait prendre en
considération en termes absolus.
Le vrai problème, Marguerettaz, ce n'est pas le rapport
coûts-bénéfices; le vrai problème c'est décider quel genre de
système hospitalier nous voulons; si le Conseil régional veut un
certain système hospitalier doit se prendre en charge les coûts qui
en dériveront, ça c'est le problème dont on a discuté, ça c'est le
contenu de la motion que nous avons votée ici dedans.
Pour terminer, je vous invite à voter cette délibération qui est
dans les lignes qu'on a toujours suivies dans ce Conseil.
Presidente Ha chiesto la parola il Consigliere Chiarello, per
dichiarazione di voto.
Chiarello (RC) Non mi è piaciuta la risposta di Vicquéry, sembra
sia ricattatoria, cioè fino adesso eravamo fuori norma, adesso
invece bisogna farlo, proprio in questo periodo, prima di
decidere.
Un'altra cosa volevo chiedere: durante la valutazione di alcune
di queste delibere in commissione avevamo visto un rilievo dei
funzionari, che qui non appare più, e non appare neanche la
risposta. Vorrei saperne di più dall'Assessore competente.
Il rilievo dei funzionari era inerente a che dovesse passare o
no in Consiglio questa cosa, dato la nuova legge sui
funzionari.
Presidente Altri che intendono intervenire per dichiarazione di
voto? Rammento al Consigliere Chiarello che la discussione generale
è già stata chiusa, non è che possiamo rimettere continuamente in
discussione il Regolamento.
Pongo in votazione la ratifica della deliberazione in
oggetto.
Presenti: 28
Votanti: 23
Favorevoli: 20
Contrari: 3
Astenuti: 5 (Chiarello, Collé, Linty, Marguerettaz e Viérin
M.)
Il Consiglio approva
Oggetto n. 9532 in data 24 novembre 1995: Approvazione del
progetto e dell'appalto a licitazione privata e del finanziamento
dei lavori di costruzione in via provvisoria di un fabbricato
pesante da posizionare nella "area Tercinod" in Comune di Aosta, da
adibire a scuola materna. Approvazione ed impegno di spesa.
Presidente Ha chiesto la parola il Consigliere Florio.
Florio (VA) Vorrei chiedere se non è il caso di sospendere
l'esame di questo punto, in attesa che ci sia la presenza
dell'Assessore Louvin, altrimenti faccio il mio breve
intervento.
Presidente Si accoglie la richiesta di rinvio del punto ad oggi
pomeriggio.
La seduta è tolta.
La seduta termina alle ore 13,08.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK