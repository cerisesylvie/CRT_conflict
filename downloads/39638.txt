Consiglio Regionale della Valle d'Aosta - Oggetto del Consiglio n. 2761 del 23 maggio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2761 del 23 maggio 2017 - Resoconto
OGGETTO N. 2761/XIV - "Interpellanza: "Interventi per
ottenere visite specialistiche finalizzate al rinnovo della patente
di guida in tempi brevi e certi".
Rosset (Presidente) -
Punto n. 17 dell'ordine del giorno.
Per l'illustrazione, chiede la parola il collega Guichardaz, ne ha
facoltà.
Guichardaz (PD-SIN.VDA) -
Non c'è molto da dire su questa
interpellanza, che fa parte di quelle iniziative di
sensibilizzazione che il nostro gruppo presenta quasi in ogni
Consiglio regionale, sensibilizzazione che si pone l'obiettivo di
ricercare soluzioni che vadano a beneficio dei cittadini
valdostani. Il numero di persone affette da patologie per le quali
sono necessari approfondimenti e accertamenti clinici ai fini del
rilascio della patente è più esteso di ciò che si pensa. Tocca
particolari categorie ben individuate: anziani, mutilati e minorati
fisici, soggetti diabetici per quanto riguarda la patente dalla
categoria C in su e può interessare anche soggetti per i quali i
medici sospettano, considerano vi siano patologie invalidanti o
compromettenti ai fini della guida. Non è il mio campo quello della
patente, quindi evito di fare "spiegoni" sui quali potrei
inciampare. Come dicevo, è nostro interesse capire, nella nostra
qualità di Consiglieri regionali, ma anche di cittadini interessati
a queste problematiche, qual è la prassi nel caso di rinnovo da
parte di una potenziale persona affetta da una malattia da
sottoporre a valutazione ai fini della guida: ad esempio, un
diabetico. Sono venuto a conoscenza con stupore del caso di un
cittadino rinviato a visita diabetologica, per legge da effettuarsi
obbligatoriamente presso il pubblico, ma a carico dell'interessato:
bisogna aggiungere comunque il pagamento della visita a quanto
stabilito per il rinnovo della patente, e si deve attendere ben
oltre la data di scadenza della patente, con tutte le conseguenze
di ordine pratico che ciò comporta. Costui, tra l'altro, lavora a
svariati chilometri dalla propria abitazione, quindi per lui è
obbligatorio prendersi quotidianamente l'auto per raggiungere il
posto di lavoro, visto che, tra l'altro, in quel luogo non ci sono
mezzi pubblici. La cosa che lascia piuttosto basiti è il fatto che
la lista d'attesa per questa prestazione è più lunga di quella che
deve sopportare un normale cittadino che deve farsi una visita
diabetologica normale, esente o pagata tramite
ticket
, è un
po' una cosa paradossale. Ho visto sul sito dell'USL i tempi di
attesa per le visite diabetologiche: ci aggiriamo intorno ai 37-39
giorni, mentre nel caso specifico questo Signore è stato prenotato
a due mesi dal momento della prenotazione. Probabilmente non è
possibile fare diversamente a causa delle lunghe liste d'attesa, ma
il Signore in questione ed io abbiamo provato a metterci lì insieme
e le informazioni relative ai tempi delle suddette visite non le
abbiamo trovate da nessuna parte. Probabilmente ci fosse stata
un'adeguata informazione e avessero spiegato a questo Signore di
non presentarsi ad un mese dalla scadenza della sua patente, ma tre
o quattro mesi prima, avrebbe adottato le opportune cautele, gli
opportuni provvedimenti.
Per farla breve, quindi con questa interpellanza invito
l'Assessore a farsi portavoce presso l'USL affinché sia fornito
innanzitutto un servizio rapido ed efficace magari attraverso anche
l'implementazione degli organici o la definizione dei percorsi
differenziati, e soprattutto che siano messe a disposizione, che
siano reperibili informazioni adeguate e chiare sui tempi di
rinnovo, in modo tale che non ci siano poi questi periodi di vuoto
tra la scadenza naturale della patente e l'eventuale rinnovo, che
in alcuni casi davvero sono un problema sia lavorativo che
familiare per persone che accompagnano anziani magari, o che hanno
la necessità della macchina e che in questo caso devono stare ferme
un mese e mezzo, due mesi o a volte addirittura rischiare magari di
usare la macchina senza la patente rinnovata.
Presidente -
Per la risposta, chiede la parola
l'Assessore Bertschy, ne ha facoltà.
Bertschy (UVP) -
L'interpellanza va su un argomento
puntuale, la risposta che le darò è legata all'organizzazione
attuale del servizio, anche se quello che sottolinea in aula è un
argomento da approfondire, perché è assurdo che una visita che
serve per il rinnovo di una patente abbia un tempo così lungo da
mettere in condizione di non permettere il rinnovo.
L'organizzazione attuale del servizio prevede che chi ha la patente
in scadenza con tre mesi di anticipo proponga la sua richiesta -
stiamo parlando evidentemente di coloro che hanno bisogno di una
visita con la commissione medica locale, presieduta dal dottor
Castelli - di modo che si possano organizzare le visite conseguenti
e i servizi per arrivare a questo rinnovo. Nel caso specifico, se
arrivano dopo la scadenza del permesso di guida, è prevista la
possibilità di un permesso temporaneo per una sola volta, per
evitare proprio che ci siano queste situazioni e che uno si trovi
sprovvisto poi della possibilità di condurre la propria
macchina.
Detto questo, evidentemente abbiamo ricevuto anche noi
segnalazioni di difficoltà, soprattutto il disagio di dover
spostarsi più volte e organizzare visite specialistiche magari in
più momenti. Avremo a breve una riunione con il dottor Castelli e
con coloro che si stanno occupando di questo servizio per capire
come occuparsi e prendere in carico in maniera ancora più efficace
quello che viene segnalato, per capire quali sono anche i problemi
di chi opera, perché poi le liste d'attesa creano problemi anche di
questo tipo. Coloro che devono rinnovare un permesso di guida
possono comunque utilizzare documentazione che è anche utilizzabile
attraverso le strutture convenzionate o accreditate per il servizio
socio-sanitario, questo non è ovviamente motivo di vanto, nel senso
che non è che dobbiamo utilizzare le strutture parapubbliche per
anticipare i tempi delle liste d'attesa, quindi vanno verificate,
però in particolari casi si sono verificate anche queste
situazioni.
Io mi prendo carico, come le ho detto, di capire quali sono
eventualmente le difficoltà nello specifico di questa situazione,
ma in generale perché i momenti di rinnovo della patente sono anche
i momenti di maggiore difficoltà: parliamo anche di persone più
anziane, di difficoltà di mobilità di spostamento, visto che
abbiamo un territorio dove se si è in cintura di Aosta, tutto
questo è più semplice, ma se si arriva da distante, muoversi più
volte comporta anche difficoltà di altra natura. Sicuramente quindi
la segnalazione verrà presa in carico e, ripeto, andremo a
verificare puntualmente quali sono i miglioramenti che si possono
apportare all'attuale servizio dato. Probabilmente già la
segnalazione dei tre mesi di anticipo andrà comunicata in maniera
diversa, perché - e questo è stato segnalato dalla commissione
medica - più volte i problemi di rinnovo si determinano quando si
arriva in ritardo rispetto alla scadenza della patente, quindi
tutta una serie di visite che devono essere prenotate rischiano di
andare già ad occupare il primo rinnovo da parte della
Motorizzazione civile. Ribadisco comunque rispetto a questo,
proprio per evitare che ci siano problemi determinati dagli stessi
servizi che dovrebbero dare le risposte, che valuteremo la
segnalazione con la massima attenzione.
Presidente -
Per la replica, chiede la parola il collega
Guichardaz, ne ha facoltà.
Guichardaz (PD-SIN.VDA) -
La questione dei tre mesi
d'anticipo non mi era nota, anche perché non ho trovato nulla sul
sito dell'USL e le assicuro che ho girato e rigirato preparandomi
questa interpellanza per capire se esistono dei protocolli chiari
che danno delle indicazioni. Credo che qui la questione sia
addirittura paradossale - poi magari mi sbaglio, ripeto: ho provato
a studiare, ma questi sono argomenti sui quali non sono così
pratico - perché quelli che vengono inviati alla commissione medica
(la commissione in seno, credo, al Dipartimento di prevenzione, se
è il dottor Castelli che la presiede) appartengono a delle
categorie particolari: i diabetici, per esempio dalla patente C in
su, gli invalidi e i mutilati, quelle patologie già riconosciute.
Qua non parliamo di quelle patologie, Assessore: qua parliamo di
persone normali che devono rinnovare la patente di tipo B, quindi
che non hanno nessun avvertimento preventivo, alle quali e per le
quali i medici di sanità pubblica chiedono degli accertamenti
ulteriori perché magari nel questionario interviene la notizia di
uno stato di diabete mellito o di altra origine. In questo caso il
paradosso quindi è che, pur essendo i tempi dei tempi lunghi, e
forse ancora più lunghi della commissione medica, non esiste questo
permesso temporaneo, per cui queste persone che vanno
tranquillamente a farsi le visite il medico le invita a farsi una
visita diabetologica, poi gli dà il numero per prenotarsi e quasi
li mandano a stendere perché quello che è successo: telefonano e
sembra che arrivino da Marte e gli dicono: "guardi, fra questi due
mesi", "ma come fra due mesi? Fra un mese mi scade la patente e
nessuno mi ha detto nulla rispetto a questa cosa!". Abbiamo dei
cittadini che girano senza patente, dei cittadini che non sanno
come fare ad accompagnare i figli a scuola, i genitori malati e via
dicendo perché i tempi di una visita diabetologica sono di due
mesi, contro i 37 giorni normalmente indicati nei tempi d'attesa.
Piuttosto anche in questi casi, quindi in casi di approfondimenti e
di ulteriori accertamenti, che si stabilisca la possibilità di
dare, magari in accordo con la Motorizzazione, un permesso di tipo
temporaneo. Questa io credo sia una soluzione che si possa adottare
e che mette un po' un tampone ad un fatto che, a mio parere, è
abbastanza paradossale ed è facilmente risolvibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK