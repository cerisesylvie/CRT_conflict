Consiglio Regionale della Valle d'Aosta - Oggetto del Consiglio n. 4169 del 28 gennaio 1993 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4169 del 28 gennaio 1993 - Resoconto
OGGETTO N. 4169/IX Iniziativa per una ricerca di
testimonianze su aspetti, vicende e situazioni degli anni
1943/1945.
(Approvazione di mozione)
Presidente
Do lettura della mozione presentata dal
Consigliere Gremmo:
Mozione La coraggiosa azione di una parente ha riportato
all'attenzione dell'opinione pubblica la vicenda di Aventino
Borione, una delle drammatiche vicende delle "zone d'ombra" della
Resistenza.
Molte pagine devono essere riscritte, come piena luce resta
ancora da fare sulla tragica fine di Emile Chanoux, martire della
lotta di liberazione, "tradito" e consegnato al nemico per una vile
delazione.
Anche tragici episodi di vendette personali consumate dopo il
termine del conflitto debbono essere pienamente conosciuti.
Per un elementare ma fermo senso della Giustizia e della
Verità,
Il Consiglio regionale della Valle d'Aosta si impegna
a promuovere in accordo con le istituzioni scientifiche della
Valle (primo fra tutti l'Istituto storico della Resistenza) una
approfondita ricerca di testimonianze sui crimini irrisolti del
periodo della guerra e del dopoguerra.
Presidente
Ha chiesto di illustrare la mozione il
Consigliere Gremmo.
Gremmo (UAP)
È merito del quotidiano La Stampa
avere con intelligente attenzione sollevato una questione di grande
importanza umana prima di tutto, storica e poi ritengo anche
politica, cioè la questione venuta fuori per il rinvenimento del
cadavere di una persona trucidata nel periodo della Resistenza, la
questione di alcuni coni d'ombra che purtroppo sono ancora presenti
nella analisi, nella riflessione, nello studio di un periodo
estremamente importante della nostra storia recente.
Intendo riferirmi alla questione, a cui La Stampa, unico
giornale, ha prestato grande attenzione, del rinvenimento di un
partigiano, di un caduto o comunque presunto tale, che parrebbe
essere stato oggetto di una qualche rappresaglia da parte dei suoi
compagni di lotta.
La questione è sicuramente complessa, c'è una presa di posizione
puntuale e tempestiva dell'Associazione Partigiani, in cui si nega
a questa persona trucidata la qualifica di partigiano, si sostiene
che la questione è marginale rispetto alla vicenda della Resistenza
in Valle d'Aosta, e questo è probabilmente vero, ma la sostanza
rimane. Devo dire che su queste questioni molte voci circolano,
specie in Bassa Valle; molte persone che sanno non parlano, molte
persone che hanno sofferto di vicende analoghe non ne parlano per
paura di ritorsioni eccetera.
Qual è il senso della mozione? Credo di interpretare la voglia
di verità e soprattutto la voglia di riscrivere queste vicende,
senza nulla togliere ai meriti di scrittori, come il collega Nicco,
che si sono occupati con puntuale capacità professionale di queste
vicende, però cercando di sviscerare un po' meglio alcuni aspetti
che indubbiamente rimangono inquietanti.
Un ex partigiano che di mestiere fa lo storico, Pavone, ha
scritto un libro molto interessante di rilettura della Resistenza e
lo ha intitolato "Una guerra civile".
Ora, che da parte dei partigiani - premetto che sono figlio di
padre partigiano e di madre staffetta partigiana, quindi ho
respirato certi valori fin da bambino e sono lieto di averli
respirati - si cominci a pensare alla opportunità di considerare
quelle vicende come, appunto, una guerra civile, si cominci cioè ad
attribuire un ruolo di combattente all'italiano che aveva una
divisa diversa, che aveva scelto una parte che poi ha perso, una
parte che aveva delle ideologie certamente in nessuna misura
condivisibili, questo secondo me è un passo importante.
In più questo vale per la Valle d'Aosta, dove vicende oscure,
vicende da chiarire, vicende da approfondire ce ne sono tante. C'è
questa vicenda che è venuta fuori su La Stampa, ma posso ricordare
una cosa di cui sono a conoscenza perché me ne ha parlato della
gente del posto, di una vera e propria vendetta personale capitata
a Gressoney nei confronti di fascisti dopo la fine della guerra, di
cui nessuno ha voluto seriamente occuparsi, dove i risvolti di
vendetta personale prevalevano su qualunque considerazione
politica.
In più nella mia mozione ritorno su una questione su cui in
Valle d'Aosta si è parlato troppo poco, e l'unico che con grande
acutezza se n'è occupato è Marc Langereux, ed è la questione della
fine di Chanoux.
La fine di Chanoux, certo ad un livello umano, morale e come
figura del personaggio sicuramente non assimilabile in nessun modo
agli episodi cui mi riferivo prima, presenta le caratteristiche di
vendetta da parte di una parte politica ben precisa, la parte
politica dell'antifascimo, che lo ha venduto, lo ha consegnato con
una delazione, come è capitato in altri casi, ai fascisti prima ed
ai tedeschi poi.
Apro una parentesi: vicende di questo tipo sono state purtroppo
presenti su vasta scala nella Resistenza, io sono biellese e da
bambino ho conosciuto Franco Moranino, il quale si prese
l'ergastolo non perché uccideva i fascisti, ma perché i tre quarti
della sua attività politica e militare era diretta ad uccidere i
partigiani non comunisti. Quindi la vicenda direi che merita una
attenzione.
Non dimentichiamo poi polemiche sicuramente più grandi e più
dirompenti: una persona modesta ma intelligente come l'ex deputato
comunista montanari a Reggio Emilia ha scoperchiato il coperchio
che teneva chiusa la famosa storia del triangolo della morte ed è
saltato fuori che anche lì la situazione lasciava spazio più a
delle faide nei confronti di chi aveva il torto di essere magari
antifascista ma non comunista, oppure a delle vendette nei
confronti di chi aveva scelto una parte politica al tempo della
guerra civile, vendette consumate dopo la fine della guerra.
Non a caso un politico intelligente e scaltro come Togliatti
fece la famosa amnistia.
Perché la famosa amnistia Togliatti, che è stata venduta come
l'amnistia per i crimini fascisti, in realtà non amnistiava niente
dei crimini fascisti, ma faceva rientrare come reati del tempo
della lotta di liberazione i crimini commessi dopo la fine della
guerra dai partigiani comunisti contro quelli che diventavano i
loro avversari politici. In Emilia addirittura contro dei
preti.
Quindi cosa chiede questa mozione? Poi credo stia alla
sensibilità personale dei vari colleghi votarla o non votarla. Si
chiede che un ente - ed è qui lo sforzo che ho fatto di non
lasciare margini a strumentalizzazioni - un ente che fra l'altro ha
sicura dignità scientifica, come l'Istituto Storico della
Resistenza, avvii, sollecitato da questa presa di posizione, una
ricerca sul campo su questi coni d'ombra che in Bassa Valle sono
stati presenti, interessano molto, sono sicuramente da
chiarire.
Che in più riapra il ragionamento su quelli che erano i rapporti
politici fra le varie componenti della Resistenza, in particolare
sulla vicenda della fine di Emile Chanoux, non comunista, non
italiano, perché Chanoux aveva una idea precisa su quello che
doveva essere l'esito della Resistenza in Valle d'Aosta, quindi
poteva dare fastidio a qualcuno.
La proposta è che si chieda all'Istituto Storico della
Resistenza di farsi carico di una verifica della possibilità di
operare sul campo essenzialmente attraverso delle interviste, delle
ricerche, delle sollecitazioni (la famosa storia orale), per
verificare se è possibile saperne di più, perché gli articoli del
quotidiano La Stampa potevano essere articoli che andavano e che
venivano, ma fra la gente sono stati sentiti come un segnale di
cominciare a ripensare a quegli avvenimenti con uno spirito meno di
fanfara e più obiettivo.
Tenendo presente che proprio quest'anno con l'8 settembre
celebriamo il cinquantennale dell'inizio della lotta di liberazione
o comunque della svolta antifascista che ci fu anche in Valle
d'Aosta, un modo intelligente e non retorico di approcciare queste
vicende con anche delle capacità di andare oltre la fanfare
potrebbe essere questa piccola cosa, su cui chiedo ai colleghi di
esprimere prima e poi di votare.
Presidente
È aperta la discussione generale.
Ha chiesto di parlare il Consigliere Aloisi, ne ha facoltà.
Aloisi (PSI)
Penso che la mozione presentata dal
collega Gremmo sia una mozione condivisibile da tutto il Consiglio,
anche perché ricordo che in passato dai banchi di quest'aula avevo
sollevato sovente questo problema. Allora poteva sembrare una
strumentalizzazione di parte, mentre oggi presentata da un
Consigliere, che si rifà ad una concezione completamente diversa da
quella che io rappresentavo allora e che oltretutto è anche figlio
di partigiani, mi pare sia un atto molto significativo.
Oggi, a distanza di 50 anni, ritengo sia giunto il momento di
guardare quel periodo storico con una visione diversa, soprattutto
con la visione della ricerca della verità.
Non voglio soffermarmi molto su questo aspetto, anche perché ne
ho parlato parecchie volte; voglio solo citare un libro che è stato
scritto da un nostro collega, Roberto Nicco.
Si tratta di un bellissimo libro, che si intitola "La Resistenza
nella Bassa Valle d'Aosta", ed è molto significativo il passaggio
che leggerò, proprio per dimostrare che al di là della ideologia e
delle divisioni è giunto il momento di fare chiarezza su quel
periodo oscuro della vita della politica italiana.
Scrive Roberto Nicco: "È una pagina che ha ben pochi riferimenti
nei documenti scritti, la pagina di quelle persone che morirono in
circostanze oscure, di chi fu condannato sulla base di labili
sospetti o fu vittima di inestricabili intrecci fra questioni
politiche e questioni personali, di giovani e di donne che pagarono
un prezzo troppo alto per colpe non certo di primo piano: la pagina
dei misteri che circondano la Bura del Salé ed altri luoghi
simili.
Troppi sono i "si dice" e troppo poche le testimonianze precise
in merito. Si determinano situazioni in alcuni casi paradossali,
certi episodi riaffiorano in continuazione, ma nessuno si assume la
responsabilità di parlarne chiaramente.
È, lo si voglia o meno, una specie di omertà, con la quale si
vorrebbero cancellare per sempre fatti e situazioni che pure
costituiscono parte integrante di quella complessa e
contraddittoria vicenda storica e che ancora oggi turbano le
coscienze di molti.
Lo storico non può purtroppo far altro che prendere atto della
esistenza di questa zona pressoché impenetrabile al suo studio e
limitarsi a riferire i pochi elementi emersi con qualche
certezza".
Questo passaggio deve far riflettere. Uno storico come Roberto
Nicco si pone dei quesiti che purtroppo confermano esserci state
delle zone d'ombra e un momento storico particolare, su cui sarebbe
opportuno oggi fare chiarezza.
Mi sento di condividere la mozione presentata dal Consigliere
Gremmo, perché in definitiva chiede solo di promuovere, in accordo
con istituzioni scientifiche della Valle, fra cui l'Istituto della
Resistenza, un approfondimento per ricercare la verità. Dopo 50
anni penso che sia giunto il momento di fare chiarezza su questi
lati oscuri della vita e della resistenza in Valle d'Aosta.
Presidente
Ha chiesto di parlare il Presidente
della Giunta.
Lanivi (GM)
Poiché penso sia volontà comune di
questo Consiglio attuare degli interventi guidati dalla volontà di
ricercare la verità al di fuori di interpretazioni della storia
piegate da interessi di parte, se questo è l'obiettivo che ci può
unire, proporrei (se il Consigliere Gremmo è d'accordo) di
sospendere il Consiglio per qualche minuto, per vedere di apportare
alcune modifiche di precisazione nella parte operativa e alcune
modificazioni nella parte di premessa. Se il Consigliere Gremmo è
d'accordo, potremmo in poco tempo predisporre un testo che potrebbe
raccogliere il consenso di tutti.
Presidente
Viene richiesta la sospensione, tutti i
consiglieri sono d'accordo, pertanto il Consiglio è sospeso per
dieci minuti.
Si dà atto che, su richiesta del Presidente della Giunta
regionale Lanivi, i lavori sono sospesi dalle ore 17,49 alle ore
17,59.
Presidente
Ha chiesto di parlare il Consigliere
Gremmo.
Gremmo (UAP)
Abbiamo concordato con i colleghi che
sono intervenuti un testo che mi sembra possa raccogliere le
sollecitazioni a muoversi. Ne do lettura, ringraziando specialmente
il Presidente e il collega Nicco, che sono quelli che lo hanno
scritto, che hanno capito il senso della mia iniziativa:
Recenti vicende, sottolineate dagli organi di informazione,
hanno riportato l'attenzione dell'opinione pubblica sulla
fondamentale, complessa e travagliata storia degli anni
1943-45;
Epoca in cui, di fronte al crollo di un regime e delle sue
istituzioni, il composito movimento della Resistenza ha dovuto
costruire, in condizioni eccezionali, strutture alternative, con
tutte le difficoltà a ciò connesse;
È opportuno che su tale epoca gli studi e le analisi, già da
tempo avviati, proseguano al fine di consegnare alle nuove
generazioni un quadro obiettivo ed esaustivo;
A tal fine il Consiglio regionale della Valle d'Aosta
Delibera
1. di sollecitare una approfondita ricerca di documenti e
testimonianze su determinati aspetti, vicende, situazioni degli
anni 1943/1945 sui quali le conoscenze permangono tuttora
inadeguate e lacunose;
2. di affidare il coordinamento di tale ricerca all'Istituto
storico della Resistenza, che si avvarrà della collaborazione di
altri enti ed istituzioni che possano fornire un contributo in
materia;
3. di incaricare l'Assessorato alla Pubblica Istruzione di
provvedere alle strutture ed ai finanziamenti necessari.
Si va più in là di quello che auspicavo, che era molto generico,
per arrivare addirittura ad una proposta di impegno; pertanto mi
sembra che su questo testo sia giusto chiedere ai colleghi il voto
favorevole.
Presidente
Pongo in votazione il testo
concordato:
Mozione Recenti vicende, sottolineate dagli organi di
informazione, hanno riportato l'attenzione dell'opinione pubblica
sulla fondamentale, complessa e travagliata storia degli anni
1943-45;
Epoca in cui, di fronte al crollo di un regime e delle sue
istituzioni, il composito movimento della Resistenza ha dovuto
costruire, in condizioni eccezionali, strutture alternative, con
tutte le difficoltà a ciò connesse;
È opportuno che su tale epoca gli studi e le analisi, già da
tempo avviati, proseguano al fine di consegnare alle nuove
generazioni un quadro obiettivo ed esaustivo;
A tal fine il Consiglio regionale della Valle d'Aosta
Delibera
1. di sollecitare una approfondita ricerca di documenti e
testimonianze su determinati aspetti, vicende, situazioni degli
anni 1943/1945 sui quali le conoscenze permangono tuttora
inadeguate e lacunose;
2. di affidare il coordinamento di tale ricerca all'Istituto
storico della Resistenza, che si avvarrà della collaborazione di
altri enti ed istituzioni che possano fornire un contributo in
materia;
3. di incaricare l'Assessorato alla Pubblica Istruzione di
provvedere alle strutture ed ai finanziamenti necessari.
Esito della votazione:
Presenti: 20
Votanti: 19
Favorevoli: 19
Astenuto: 1 (Mostacchi)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK