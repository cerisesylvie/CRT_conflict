Consiglio Regionale della Valle d'Aosta - Oggetto del Consiglio n. 1800 del 24 gennaio 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
MINORANZE ETNICHE E MOVIMENTI MIGRATORI
Movimenti migratori
Precedente
Successivo
Resoconto integrale del dibattito dell'aula
Oggetto del Consiglio n. 1800 del 24 gennaio 2001 - Resoconto
OGGETTO N. 1800/XI Prestazioni sanitarie erogate
dall’USL a favore di immigrati clandestini.
(Interpellanza)
Interpellanza Premesso che:
- la normativa nazionale sull’immigrazione
riconosce agli immigrati clandestini il diritto
all’assistenza sanitaria da parte delle strutture
pubbliche;
- tale diritto, limitato alle cure urgenti e essenziali, è senza
oneri e garantisce l’anonimato
dell’utente, "salvo i casi in cui sia obbligatorio
il referto";
Appreso che:
- l’USL della Valle d’Aosta ha
aperto, oltre ad un apposito ambulatorio riservato agli stranieri
non in regola con le norme di ingresso e soggiorno, uno sportello
informativo sulla salute per gli immigrati (SISI);
- il responsabile medico dell’ambulatorio ha
dichiarato alla Stampa del 23/12/2000 che "viene garantito
l’anonimato e in alcun modo possono essere segnalati
alle autorità giudiziarie";
i sottoscritti Consiglieri regionali
Interpellano
l’Assessore alla Sanità per sapere:
1) se l’USL della Valle d’Aosta
abbia ad oggi dato completa attuazione a tutte le procedure
previste dalla riforma sanitaria nazionale;
2) a quanto ammonta il costo annuo di gestione del SISI e a
quanto quello dell’ambulatorio di cui in
premessa;
3) se non ritenga che il SISI esuli dalle previsioni del Testo
Unico sull’immigrazione e dalle competenze
dell’USL;
4) se non ritenga, alla luce delle dichiarazioni sopra
riportate, di richiamare l’USL al rispetto
dell’articolo 35 del D.Lgs 286/98, al cui comma 5 è
fatta salva la segnalazione all’autorità giudiziaria
nei casi in cui vi è l’obbligo del referto.
F.to: Frassy - Tibaldi
Président
La parole au Conseiller Frassy.
Frassy (FI)
Questa interpellanza si ricollega a quella
poc’anzi discussa. Nell'interpellanza precedente
abbiamo appreso ciò che gli immigrati clandestini danno, e
purtroppo in senso negativo, alla nostra comunità. Con questa
interpellanza invece cerchiamo di capire cosa dà
l’amministrazione pubblica agli immigrati
clandestini.
Penso che l’argomento vada affrontato con
serenità, ma con chiarezza.
I problemi della sanità lei, Assessore, li conosce bene per la
lunga esperienza che ha maturato nella sanità valdostana da tempi
ancora antecedenti a quelle che sono state le sue responsabilità a
livello di Giunta ed è evidente che la difficoltà della sanità
valdostana è legata anche a quelle che sono le risorse economiche,
ai limiti e ai vincoli che la legislazione statale impone anche a
una Regione autonoma come la nostra.
Perciò devo premettere per onestà dell'analisi politica che una
parte della normativa di riferimento non è una normativa che si è
inventata né l’Assessore Vicquéry né i suoi
predecessori, ma è altrettanto vero, Assessore, lei lo dimostra da
molto tempo, che le norme anche le più cogenti a livello nazionale
possono essere interpretate. E penso che il collega Beneforti abbia
a più riprese contestato una certa interpretazione delle norme
nazionali in materia sanitaria.
In questo caso ci troviamo a fare i conti con due norme: il
decreto legislativo n. 286/1998 e successivo regolamento del 1999
che dicono che in Italia non si nega mai niente a nessuno, nemmeno
quando questo qualcuno è in violazione di tutte le norme poste a
tutela dell’ordine pubblico.
E così scopriamo che le cure ambulatoriali ed ospedaliere
urgenti o comunque essenziali, questo dice il comma 3
dell’articolo 35 del decreto legislativo n.
286/1998, devono essere erogate anche agli immigrati clandestini e
si dice in quell’articolato che deve essere
garantito l’anonimato dell’utente per
cui paradossalmente alimentiamo e continuiamo ad alimentare il
problema dell'immigrazione clandestina in quanto il medico nella
generalità dei casi non deve preoccuparsi di avere le generalità e
non può nemmeno fare le denunce del caso salvo i casi in cui sia
obbligatorio il referto perciò l’obbligatorietà del
referto è legata a tutte quelle situazioni che possono avere
riferimento diretto a gravi violazioni dell’ordine
pubblico.
È evidente che l’extracomunitario che si presenti
con ferite da arma da fuoco o da armi di taglio non possa godere di
questo anonimato in quanto vi è l’obbligo del
referto. Questa è la normativa. Cosa ha fatto
l’amministrazione pubblica in Valle
d’Aosta attraverso l’USL?
Innanzitutto ha dichiarato che in alcun modo possono essere
segnalati all’autorità giudiziaria gli
extracomunitari che vanno a utilizzare questo servizio a loro
dedicato e noi ci auguriamo che questa affermazione, che ritengo
erronea, superficiale, forse causata da un eccesso di rilassamento
nel fare certe affermazioni, non corrisponda alla realtà con cui
viene gestita questa struttura, ma su questo vorremmo avere
rassicurazioni da parte dell’Assessore.
Dopodiché, Assessore, lei ci dirà che
l’ambulatorio che è stato aperto era un'esigenza per
evitare situazioni che potevano diventare di difficile gestione con
la routine ospedaliera. Immagino che ci dirà anche che tutto
sommato è un costo da sopportare perché evita complicazioni ai
mutuati che hanno diritto al servizio sanitario pubblico.
Ma quello che non riusciamo a capire è il SISI ossia lo
sportello informativo sulla salute degli immigrati. Se
l’immigrato deve integrarsi, e questo mi sembra che
sia un obiettivo condiviso a tutte le latitudini politiche perciò
non ho motivo di dubitare che non possa essere condiviso anche
dall’Assessore Vicquéry, dovrebbe spiegarmi
l’Assessore qual è il senso di aprire lo sportello
riservato agli immigrati.
Non solo, dovrebbe spiegarci l’Assessore
Vicquéry, cosa incida nel bilancio dell’USL questo
sportello; uno sportello che è il duplicato di tanti altri
sportelli che sono stati attivati a beneficio degli immigrati,
peraltro sulle risorse pubbliche dei cittadini residenti che vi
pagano le tasse.
Il Centro comunale immigrati extracomunitari è un centro che è
stato aperto dal Comune di Aosta e che dovrebbe già dare tutta una
serie di informazioni all’immigrato che arriva in
questa Regione, perciò la scelta di fare uno sportello ad hoc sulla
salute diventa pericolosa perché potrebbe essere la scelta che
prelude a tanti altri sportelli monotematici ad hoc, con ulteriori
costi sulle casse puliche.
Noi possiamo capire che il problema esista, ma non tolleriamo
che il problema non venga scisso fra l’immigrazione
regolare e l'immigrazione clandestina. Riteniamo che, prima di
preoccuparsi di dare pieno adempimento a discutibili leggi dello
Stato, ci si preoccupi di far funzionare i servizi sanitari in
questa Regione per quanti in questa Regione vi risiedono. Avremo
modo di discutere di come funziona il 118 in Châtillon con una
mozione che il nostro gruppo ha presentato.
Ecco preoccupiamoci di dare i servizi e le risposte ai cittadini
che pagano le tasse in questa Regione; evitiamo di andare a creare
delle ulteriori fonti di spesa su un servizio, come quello
sanitario, che ha già tante emergenze da affrontare.
Perciò vorremmo che l’Assessore, nel rispondere
all’interpellanza, esprimesse se le scelte
dell’USL sono condivise a livello politico anche
dalla Giunta e dalla maggioranza che lui rappresenta.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Rispetto alla prima domanda che è stata
posta, premesso che da sempre o comunque dalla storia repubblicana,
dall'approvazione della Costituzione è un obbligo di legge curare e
assistere qualunque essere umano, sottolineo: qualunque essere
umano, apolide o non apolide, in possesso o non in possesso del
tesserino sanitario, perché se non si assistessero, i medici
ospedalieri, di base, pediatri, qualunque pubblico ufficiale che
riveste un incarico all’interno del servizio
sanitario sarebbe passibile del reato di omissione di soccorso;
premesso questo che è un concetto noto a tutti e che viene
rispettato da sempre, è vero che la legislazione attuale ha
ulteriormente chiarito alcuni aspetti.
Per rispondere alla prima domanda, se per procedure previste
dalla riforma sanitaria nazionale si intendono le normative in
materia di assistenza sanitaria a stranieri, si può affermare che
l’azienda USL della Valle d’Aosta ha
dato attuazione alle più recenti normative, in particolare il
decreto legislativo n. 286/1998, "Testo unico delle disposizioni
concernenti la disciplina dell'immigrazione, norme sulla condizione
dello straniero", e alla circolare n. 5/2000 emanata dal Ministero
della sanità recante come oggetto: "Testo unico delle disposizioni
in materia di assistenza sanitaria". Rispetto alla seconda domanda,
si ritiene necessaria una breve premessa: lo sportello informativo
per la salute degli immigrati, definito pomposamente SISI, è stato
costituito dall’USL della Valle
d’Aosta nel febbraio 2000 con lo scopo di fornire a
tutti i cittadini stranieri presenti sul territorio valdostano, in
regola e non con le norme di ingresso e di soggiorno, un adeguato
servizio informativo in materia di assistenza sanitaria, diritti e
doveri, modalità di accesso ai servizi sanitari ospedalieri e
territoriali, tutela della gravidanza e dei minori, interventi di
profilassi, eccetera tenuto conto dell'estrema complessità delle
normative stesse.
Il SISI è stato attivato dopo un iniziale momento di confronto
con altre istituzioni operanti nel settore
dell’immigrazione, appunto:
- il Centro comunale immigrati extracomunitari del Comune di
Aosta che ha un’altra funzione ed è una funzione di
tipo amministrativo-burocratico, non di assistenza sanitaria;
- l’Ufficio stranieri della Questura;
- l’Assessorato della sanità ovviamente;
- la Caritas diocesana;
- le associazioni di volontariato che sono state tutte coinvolte
in questo processo e opera in raccordo con le stesse proprio per
evitare le duplicazioni temute dal Consigliere Frassy.
Oltre alle attività informative il SISI è anche centro di
riferimento regionale per il rilascio dei codici STP (straniero
temporaneamente presente) previsti dalle sopraccitate normative
nazionali.
Va ricordato che analoghe strutture sono state costituite
all’interno di altre aziende di altre regioni
italiane.
La necessità di istituire questo ufficio, fra
l’altro, deriva dall’assoluta urgenza
di evitare che gli stranieri stessi si recassero, come si recavano
precedentemente, in più uffici per chiedere il rilascio di questo
codice STP; adesso si sa che l’ufficio è questo e lì
viene rilasciato tale codice. L’ufficio è stato
fortemente voluto dalla Questura di Aosta.
Il SISI è stato attivato, secondo una scelta
dell’USL, all’interno
dell’Ufficio relazioni per il pubblico e sono gli
stessi operatori dell’URP, al fine di evitare
duplicazioni e personale in più, a svolgere
l’attività di informazione e di orientamento per gli
stranieri quale attività istituzionale.
A differenza di altre aziende italiane, che hanno preferito
affidare la gestione di tale attività ad una cooperativa esterna,
l’USL Valle d’Aosta, su indicazione
dell’Assessorato e per risparmiare risorse umane,
gestisce direttamente lo sportello informativo e
l’ambulatorio medico di base con propri dipendenti.
Di fatto anche il medico che presta la propria attività presso
l’ambulatorio per gli immigrati è un dipendente
dell’USL, il Dr. Cardellino, Dirigente medico
appartenente all'Unità budgetaria di Medicina generale, il quale un
pomeriggio la settimana e in orario istituzionale effettua le
visite mediche.
Pertanto i costi annui di gestione del SISI e
dell’annesso ambulatorio sono facilmente definibili
come quota parte dei costi già in carico all'azienda?
(interruzione del Consigliere Frassy, fuori
microfono)
? il costo orario di un medico per due ore di apertura
ambulatoriale. Rispetto alla terza domanda, il testo unico, il
decreto legislativo n. 286 e la precedente legge n. 40/1998 sono
fortemente innovativi per quanto riguarda
l’assistenza sanitaria da erogare a tutti i
cittadini stranieri, anche i non regolarizzati, presenti sul
territorio nazionale.
La direzione aziendale ha pertanto ritenuto utile e doveroso
controllare sotto il profilo sanitario anche quei cittadini non in
regola con le norme di soggiorno dal momento che vivono e operano
all’interno della comunità.
A tal proposito, cito l’opuscolo "Guida alla
legge sull'immigrazione", pubblicato dalla Presidenza del Consiglio
dei ministri, Dipartimento per gli affari sociali, dove a pagina 45
sul diritto alla salute dice:
"? A tutti gli stranieri, anche
non in regola con il permesso di soggiorno, sono comunque
assicurate le cure ambulatoriali e ospedaliere urgenti o
essenziali, anche continuative, per malattie e infortunio e gli
interventi di medicina preventiva, in particolare sono
garantiti:
- la tutela della gravidanza e della maternità come alle
cittadine italiane;
- la tutela della salute del minore;
- le vaccinazioni e gli interventi di profilassi
internazionale;
- le profilassi, la diagnosi e la cura delle malattie
infettive.
Queste prestazioni sono assicurate senza costi a carico dei
cittadini stranieri se indigenti ad eccezione di quelle per cui è
previsto il pagamento del ticket. Nel caso di cittadini irregolari
clandestini l’accesso alle strutture sanitarie non
può comportare segnalazioni alla polizia; solo nei casi in cui ci
siano elementi che fanno ipotizzare un reato i medici sono tenuti a
trasmettere una relazione scritta a referto come per i cittadini
italiani?".
Il controllo sanitario di cui si parla
all’interno di questo ambulatorio riguarda
l’aspetto preventivo, cioè le vaccinazioni e gli
interventi di profilassi internazionale e le profilassi contro le
malattie infettive.
Mi aspetterei polemiche in senso inverso sotto questo punto di
vista viste le prese di posizione politiche di alcune forze esterne
alla Valle d’Aosta su questo argomento, ma non
aggiungo altro.
Dico che se è stata fatta questa scelta, è stata fatta sia a
tutela e in applicazione di normativa ben chiara del cittadino
extracomunitario che sia regolarizzato o no, sia a tutela della
salute dei Valdostani residenti.
E da qui, riconducendo l’azione in un quadro più
generale di attività di prevenzione - i due punti che ho citato -
che deve caratterizzare un'azienda sanitaria, la necessità di
migliorare il servizio informativo attraverso lo sportello in
sinergia con le altre istituzioni e di effettuare visite mediche di
base agli immigrati non regolarizzati come ho detto. Vale la pena
ricordare che l’esperienza della nostra azienda USL
è stata citata come modello di riferimento per altre USL italiane
da quotidiani a carattere nazionale, da agenzie di stampa fra cui
il "Sole 24Ore", "Sanità", la DN Kronos, l'ANSA.
Sul quarto punto, il medico dell’ambulatorio
destinato agli immigrati così come gli altri sanitari che operano
presso le strutture dell’USL, ad iniziare dai medici
del Pronto soccorso che sono i primi, sono a conoscenza e
ottemperano a quanto previsto dall’articolo 365 del
Codice penale e dall’articolo 334 del Codice
procedura penale, i quali stabiliscono l’obbligo di
fornire il referto all’autorità giudiziaria entro 48
ore nei casi che possono presentare i caratteri di un delitto per
il quale si debba procedere d’ufficio.
Questa disposizione non si applica quando il referto esporrebbe
la persona assistita a procedimento penale. Tali disposizioni si
applicano indifferentemente sia per i cittadini italiani o
stranieri regolarizzati, sia per i cittadini stranieri non
regolarizzati. In tutti gli altri casi, e sono i più frequenti,
l’accesso alle strutture sanitarie da parte dello
straniero non in regola con le norme sul soggiorno non può
comportare alcun tipo di segnalazione all’autorità a
parità di condizioni con il cittadino italiano.
A tal proposito il Dr. Cardellino, che è stato interpellato,
precisa di essere bene a conoscenza dell’obbligo di
fornire il referto e si dispiace dell’equivoco
originato dalle dichiarazioni agli organi di stampa, originato
probabilmente per una sintesi troppo veloce. Sotto questo punto di
vista concordo con il Consigliere Frassy che in effetti la sua
dichiarazione agli organi di stampa lasciava adito ad equivoci che
dovevano essere assolutamente chiariti e mi pare che anche fra le
funzioni delle interpellanze e delle interrogazioni ci sia questa e
ne prendo atto con piacere.
Concludo dicendo che non è assolutamente questa una scelta
pericolosa sia perché dal punto di vista delle casse pubbliche
incide veramente poco non essendo stata scelta la strada di
esternalizzare il servizio come è stato fatto da altre regioni e
perché nella pratica di tutti i giorni si è rilevato che
c’è una diminuzione degli accessi in Pronto soccorso
da parte di cittadini extracomunitari che finora si rivolgevano
ovviamente a quella struttura aperta al pubblico per tutte le loro
prestazioni ingolfando il Pronto soccorso di prestazioni non
proprie e obbligando gli stessi operatori di pronto soccorso a
rimandarli o in Questura o all’ufficio gestito dal
Comune di Aosta, lo sportello degli immigrati, o alle associazioni
di volontariato o alla Caritas o ad altro ufficio per chiedere
informazioni su tematiche che non sono di competenza del
medico.
Capisco la motivazione che sta alla base dell'interpellanza e
che andava chiarita. Mi stupirei che su un argomento così delicato
come è questo, che riguarda la salute e null’altro,
si volesse polemizzare e strumentalizzare perché questo non è un
problema di logiche di Sinistra o di Destra, è un problema di
salute dei cittadini e cittadini lo siamo tutti ovunque viviamo, in
Italia o all’estero.
Si dà atto che, dalle ore 11,45, preside il Vicepresidente La
Torre.
Presidente
La parola al Consigliere Frassy.
Frassy (FI)
Sicuramente, Assessore,
l’omissione di soccorso, oltre ad essere una
violazione di tipo umanitario e morale, è una violazione di tipo
penale, ma un conto è omettere la solidarietà, un conto invece è
mettere in piedi delle strutture come quelle che sono state messe
in piedi in Valle d’Aosta.
Siamo totalmente insoddisfatti della risposta e nella sostanza e
nelle risposte alle domande che non sono pervenute e cercherò di
esprimere i motivi di questa insoddisfazione.
Il fatto che l’Assessore dica che siamo stati
citati per esempio, mi fa sottendere che probabilmente siamo gli
unici ad aver messo in piedi una cosa del genere e questo la dice
lunga sulla discutibilità della scelta che è stata fatta anche
perché riteniamo, Assessore, che il SISI non possa operare come
l’ambulatorio, il SISI non può garantire
l’anonimato, il SISI non è
l’ambulatorio. L’anonimato
all’immigrato clandestino è garantito per una serie
di prestazioni che sono indicate nel testo unico; il SISI è cosa
diversa, è uno sportello informativo perciò anche su questa
equiparazione nutriamo fortissime perplessità su quella che sia la
legittimità della scelta politica, e non solo, che è stata
fatta.
Quando l’Assessore ci dice che è una quota parte
il costo del SISI e il costo dell’ambulatorio non
mettiamo in discussione che sia una quota parte e comunque è una
quota parte del bilancio dell’USL.
Il problema è un altro, Assessore: noi le abbiamo chiesto di
sapere qual è il costo e riteniamo che sia nei diritti delle nostre
funzioni ispettive avere la risposta dopodiché sulle valutazioni
ognuno rimane sulle sue posizioni, ma sulla domanda precisa su qual
è il costo, lei non può rispondere che è una quota parte perché
questa è una non risposta.
La quota parte la possiamo forse stimare
sull’ambulatorio, ma sicuramente è molto più
importante quando si tratta di un ufficio ulteriore di tipo
amministrativo, informativo com’è il SISI.
E sull’aspetto dei costi una riflessione,
Assessore, la dobbiamo fare: non possiamo evidenziare continuamente
i deficit della sanità pubblica e poi bearci del fatto che siamo i
primi della classe su dei servizi che probabilmente non hanno nella
scelta delle priorità, dal nostro punto di vista politico,
l’indice uno. Ma non solo. Siamo rimasti stupefatti,
e le chiederemo di dare delle smentite ufficiali e non solo delle
smentite in aula come quelle che dà sul punto 4 perché sarebbe
buona norma dare le smentite nei luoghi in cui devono essere date,
perché la gente i giornali li legge e si fa idee di un certo tipo,
su "Métissage", che sappiamo che nulla c’entra con
l’Amministrazione regionale se non forse per i
contributi che può darsi che arrivino, ci sono delle affermazioni
gravissime, vorremmo capire se queste affermazioni sono improprie o
se invece sono un’altra delle facce di questa
medaglia.
Si legge nell’articolo dal titolo: "Finalmente
uno sportello informativo per la salute degli immigrati" che:
"?
l’esecuzione di analisi ed esami avviene attraverso
percorsi di accesso preferenziali?"
. Ora noi sappiamo qual è il
problema degli esami e delle analisi nell’Ospedale
regionale, sappiamo quali sono i tempi di attesa e riteniamo
inaccettabile che ci siano, come viene detto su questo organo,
percorsi di accesso preferenziali. Lo riteniamo inaccettabile e
vogliamo capire fino in fondo se anche qui è un equivoco di chi
scrive, che peraltro scrive in prima persona, o se invece ci sono
altri meccanismi che ci sfuggono.
Sulla questione economica non dimentichiamoci che in queste ore
c’è un comune, che si trova
all’estremo nord di questa Regione, il Comune di
Courmayeur, che ha un’amministrazione comunale che
non sappiamo se rimarrà in piedi per approvare o non approvare quel
bilancio. In quel comune verrà aumentata l’ICI di un
punto per reperire 1.700 milioni perché
l’Amministrazione regionale con la legge n. 48/1995
ha ritenuto che Saint-Vincent e Courmayeur siano due comuni,
insieme ad Ayas, autosufficienti in relazione al trasferimento
delle risorse non vincolate.
La stampa peraltro di questi tempi ci evidenzia come Courmayeur
stia pagando nella misura più pesante il riflesso della chiusura
del tunnel, quando leggiamo dati, che non sono smentiti e di
conseguenza li riteniamo veritieri, che a Courmayeur i pubblici
esercizi nel 1999 hanno avuto una flessione del 28 percento delle
presenze; non possiamo ignorare in questa sede, dove di soldi
pubblici parliamo, che a Courmayeur, in relazione a questa scelta
politica che parte dall’Amministrazione regionale,
si obbliga quell'amministrazione ad aumentare l’ICI
aumentando, Presidente, l’ICI che va a colpire le
categorie economico-produttive già fortemente penalizzate da una
situazione di straordinarietà e non si lesinano invece soldi
pubblici, Assessore, per gli immigrati e quello che è più grave per
gli immigrati clandestini.
Se questa è l’attenzione della Giunta attuale
alla comunità valdostana, permetteteci di ribadire pubblicamente la
distanza che abbiamo da questa sensibilità politica perché
l’Assessore Vicquéry parlando di dato economico si è
trincerato dietro una quota parte. Assessore, la domanda era
precisa e se la risposta fosse stata precisa, forse avremmo evitato
di far lievitare il sospetto su quelli che sono i costi effettivi
di tutta la gestione che va al di là degli aspetti minimali che il
testo unico sull'immigrazione comporta alle regioni e alle USL.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK