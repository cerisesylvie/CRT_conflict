Consiglio Regionale della Valle d'Aosta - Oggetto del Consiglio n. 1437 del 28 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1437 del 28 luglio 2005 - Resoconto
OGGETTO N. 1437/XII - Criteri di gestione e assunzione del
personale da parte della Direzione dell'USL. (Interpellanza)
Interpellanza
Visto il recente comunicato del comparto sanità delle
Organizzazioni sindacali, in cui vengono sollevate una serie di
critiche alla Direzione dell'USL circa:
- le modalità con cui l'Azienda Sanitaria gestisce e assume
il personale;
- la stipula di contratti di collaborazione che parrebbero
privilegiare parenti di politici e di primari ospedalieri;
- il finanziamento di progetti obiettivi, non concordati, per
i quali si segnala un uso massiccio di risorse pubbliche;
- la creazione di strutture organizzative poco giustificate
da effettive esigenze aziendali;
- e, più in generale, la difficoltà di instaurare rapporti
sindacali corretti;
I sottoscritti Consiglieri regionali
Interpellano
l'Assessore competente per sapere:
1) se è a conoscenza dei problemi sopra segnalati e quale è
il suo parere circa le critiche sollevate dal sindacato;
2) se condivide le scelte operate dall'USL;
3) se, e come, intende intervenire per favorire
l'instaurazione di rapporti sindacali corretti all'interno
dell'USL.
F.to: Squarzino Secondina - Riccarand - Curtaz
Presidente - La parola alla Consigliera Squarzino Secondina.
Squarzino (Arc-VA) - Tutti noi abbiamo avuto modo alcune
settimane fa di leggere alcuni titoli di giornale abbastanza forti,
come sono i titoli in genere che hanno lo scopo di attirare
l'attenzione. Su "La Stampa" del 6 luglio:
"Contratti USL a
parenti di VIP, accuse da parte di CGIL, CISL, SAVT e UIL per la
scorretta gestione dei soldi pubblici sui progetti"
. Su "Il
Corsivo" dell'11 luglio si diceva:
"I sindacati rompono con
l'USL, i sindacati del comparto e l'RSU sono sul piede di guerra
nei confronti dell'USL"
. Al di là dei titoli, che possono
sembrare roboanti, se andiamo a leggere il documento che i
sindacati confederali hanno inviato a tutte le autorità politiche e
amministrative, ci rendiamo conto della gravità delle denunce
fatte. I sindacati richiamano l'attenzione su temi particolarmente
delicati e, quando dico "i sindacati", dico non solo i sindacati
confederali di comparto, ma il documento è stato firmato anche dai
segretari generali delle organizzazioni sindacali, quasi a voler
dire che l'intera segreteria sindacale si rende conto che è un
problema importante a cui bisogna trovare una soluzione.
Quali sono le situazioni denunciate? Perché la lettera inizia
con un "denunciamo", quindi possiamo usare anche noi questa parola
senza timore di modificare o di interpretare la dichiarazione dei
sindacati. I sindacati denunciano due aspetti: uno, il fatto che
vengano finanziati progetti obiettivo in cui vengono usate risorse
pubbliche sproporzionate, progetti obiettivi, ne elencano anche
due: uno riguardante il mantenimento dell'attività della squadra
elettricisti e l'altro il controllo di impianti tecnologici.
"Questi due progetti obiettivo non solo..."
- dicono i
sindacati -
"... richiedono enormi risorse, ma sono stati
attivati malgrado il parere negativo di tutte le organizzazioni
sindacali del comparto"
. Vi è un elemento che indica come da
parte dell'azienda si attivino progetti, senza che questa
attivazione di progetti sia concordata con i sindacati, a cui
compete per contratto tale compito.
Il secondo "volet" della denuncia riguarda l'attivazione di
strutture organizzative poco giustificate dalle effettive esigenze
aziendali. In una nota degli stessi sindacati si dice che la
costituzione in questo caso di nuove strutture semplici pare
derivare più dalle richieste di singoli responsabili dipartimento o
di strutture complesse che non da una visione di insieme che
coinvolga tutte le unità budgetarie. Vi è quindi una valutazione
negativa del modo in cui vengono create queste nuove strutture
organizzative, che pare non rispondano a una programmazione più
generale dell'insieme dell'azienda, ma solo a bisogni di singoli
responsabili di dipartimento o di strutture complesse.
Un terzo punto su cui i sindacati attirano l'attenzione riguarda
l'assunzione di personale, cioè il fatto che vengano stipulati
contratti di collaborazione senza una chiara visione di insieme e
senza una chiarificazione con i sindacati; fra l'altro, i sindacati
sottolineano che alcune di queste persone assunte con questi
contratti di collaborazione sono - casualmente, volutamente, qui
non lo so - parenti di noti personaggi pubblici o politici di
primari ospedalieri. Questo non mi scandalizza più di tanto, perché
ormai questa è un'abitudine invalsa dappertutto, per cui ci sarebbe
da stupirsi che proprio l'USL fosse indenne da tale comportamento
che è diffuso in tutte le branche dell'amministrazione!
Rispetto a tali temi, volevamo sapere dall'Assessore se conosce
tali tematiche - noi pensiamo di sì -, quale parere dà circa tali
critiche sollevate dal sindacato, se condivide le scelte operate
dall'USL, se intende intervenire, e come, per favorire
l'instaurazione di rapporti sindacali che appaiono in questo
momento abbastanza difficoltosi all'interno dell'USL.
Presidente - La parola all'Assessore alla sanità, salute e
politiche sociali, Fosson.
Fosson (UV) - Anch'io devo dire che ho appreso queste notizie
dai giornali, non ne ero a conoscenza; fra l'altro, tutta questa
vicenda e la prima convocazione richiesta è avvenuta nei giorni 27
e 28 giugno, in cui eravamo dimissionari e non mi sembrava logico
ricevere i sindacati in quel momento. Sono rimasto disorientato
proprio per la tempistica e per la presa di posizione così globale
ed improvvisa, quando pensavo che vi fosse una coppia,
USL-sindacati, che dialogasse, ma comunque una coppia che aveva dei
momenti di incontro. Sono venuto anch'io a conoscenza dai giornali,
soprattutto la collega parla di titoli forti; per quel che mi
riguarda, è apparso un articolo l'11 luglio su "Il Corsivo" che
citava il sindacalista Natale Dodaro, al quale viene richiesto:
"I vostri rapporti con l'Assessore regionale alla sanità
?"
e lui risponde:
"Sono trascorsi 2 anni dal suo insediamento e
Antonio Fosson non ci ha mai incontrati"
. Le darò poi un elenco
di date relative all'anno 2004 che indica che con i sindacati del
comparto e confederali ho avuto 14 incontri ufficiali e molti altri
non ufficiali, questo per dire che il Sig. Dodaro usa toni forti
questo è un tono forte, ma è anche un tono scorretto. Aggiunge poi:
"Ci piacerebbe tanto sapere cosa pensa della sanità
l'Assessore"
. Mi sembra che in questi 14 incontri avuti con il
Sig. Dodaro e in tutta l'attività in Consiglio io non abbia mai
parlato di turismo, ma di sanità. Questo per dire che in questi
toni forti probabilmente vi è un'esagerazione; per quel che mi
riguarda, vi è addirittura una presentazione della vicenda in modo
scorretto. Fra l'altro, mi permetto di dire che, quando l'11 luglio
è apparso questo articolo su "Il Corsivo", stavo tenendo una
riunione con i sindacati proprio per la verifica a distanza di un
anno del valore dell'indicatore di reddito, cioè una riunione
indetta da me proprio per verificare con i sindacati se questo era
corretto o no.
Un primo punto da dire quindi è che asserire che l'Assessore non
ha avuto in 2 anni contatti con i sindacati è una cosa vergognosa
perché contraria al mio desiderio di rapporti, è faziosa perché qui
vi sono gli elenchi di 14 incontri istituzionali con i sindacati
solo nel 2004. Titoli molto forti, un dialogo difficile... di colpo
vieni chiamato a cercare di mettere insieme una "cosa" che non può
più stare insieme, o comunque che, da una parte, ha detto
giustamente, è una denuncia, una presentazione alla Corte dei
Conti, dall'altra, un'azienda che vuole querelare... per cui, di
fronte a questo, per i livelli citati e per la complessità del
problema - perché il progetto obiettivo comprende anni di
contrattazione non solo da noi, ma in tutte le regioni il progetto
obiettivo e soprattutto la sua applicazione richiede anni di
contrattazione, di "contrast" -, per una gravità dello stato a cui
si è giunti, non posso dare in questo momento delle risposte
complete. Mi riservo di riferire ulteriormente per un
approfondimento su tali temi, su cui stiamo lavorando da diversi
giorni per raccogliere tutte le normative e vedere di chi erano i
compiti, perché questa è un'attività contrattuale, per cui è chiaro
che la contrattazione e la gestione fra azienda e sindacati con
delle regole che si sono date... pertanto su questo mi riservo un
periodo di approfondimento, che prevede un incontro con i
sindacati, prima chiaramente con i confederali e poi con i
sindacati di settore.
Mi permetto di fare alcune precisazioni: intanto nessuna azienda
o poche regioni come la nostra riconoscono un flusso di denaro per
attività aggiuntive, sia il "pacchetto Brachetto", sia i progetti
obiettivo, quindi un flusso di denaro superiore ai flussi delle
altre regioni, se si pensa poi anche che vi è anche l'indennità di
francese. Le precisazioni che mi sembra corretto fare, sempre di
principio, riservandomi un approfondimento sul progetto obiettivo
che è oggetto di contrasti in tutte le regioni... prevede delle
risorse maggiori per attività aggiuntive, come quelle in questione
ad esempio. A noi soprattutto interessa il progetto obiettivo per
il mantenimento di certi tempi delle liste di attesa, cioè a chi fa
un lavoro in più è giusto che gli venga riconosciuto un incentivo.
È chiaro che tali progetti obiettivo - e su questo stiamo lavorando
da tempo. Avevo promesso ai sindacati che per fine anno avremmo
previsto dei pacchetti per questi progetti obiettivo, che comunque
vengono applicati da tanti anni e che hanno privilegiato i servizi
rispetto a chi fa attività diagnostica e clinica - devono, da un
lato, essere approvati; dall'altro, però l'azienda si trova di
fronte alla necessità di garantire dei servizi, come sembra questo
degli elettricisti. Ad un certo punto, per difficoltà concorsuali,
hanno pensato di attivare un progetto obiettivo per permettere a
questi elettricisti che lavoravano di avere più risorse, per cui
colmare un'emergenza che si era creata. Nell'approfondimento mi
riservo di vedere quello che dice qui, se il prezzo era eccessivo,
se veramente nessuna azienda locale fosse disponibile, ma è chiaro
che l'azienda aveva necessità di mantenere un servizio.
Le assunzioni anomale. È chiaro che, quando si parla di parenti,
non posso avere uno stato di famiglia di tutti i dipendenti
dell'USL, ho chiesto delle verifiche; alcuni figli di primari sono
stati assunti, state tranquilli non i miei sicuramente! Questo,
come diceva correttamente lei, avviene da tutte le parti, ma questo
non può giustificare niente, ma bisogna vedere - ed è questo il
problema -, nel caso in cui il figlio di Fosson o il figlio di
Squarzino trovino lavoro in Valle, perché anche loro hanno diritto
di lavorare nella nostra Regione, se vengono assunti perché sono i
figli di Fosson e Squarzino, o perché hanno delle competenze e
capacità. Anche su questo chiedo un po' di tempo, perché bisogna
fare degli accertamenti e poi la denuncia dei sindacati è generica,
non fa nomi, non presenta situazioni particolari, che comunque
andranno verificate.
Sulle strutture, lì una precisazione a livello di principio: le
strutture non sono state determinate da un singolo, da una
decisione della direzione strategica, ma sono state approvate a
seguito di un atto aziendale condiviso dal collegio di direzione
all'unanimità. Anche qui, mi permetto di dire che parla di un
numero eccessivo di strutture semplici, però è generico, non
precisa quali strutture semplici possano avere una valenza e quali
no: ecco perché è necessario anche qui fare un approfondimento. Mi
permetto di dire una cosa per completezza: è chiaro che una
struttura complessa come l'Urologia che 3 anni fa, nel 2003, aveva
180 fughe in altra sede e che in questo momento ha aumentato del
300% la sua attività, a livello di competenza e di professionalità,
quando il primario per garantire una professionalità mi richiede
un'unità semplice, che garantisca una professionalità che prima non
avevamo e che comunque fa guadagnare all'azienda, non solo recupera
tutte le fughe precedenti, ma addirittura ha un'attrattiva
importante, è chiaro che lì va sottolineata una professionalità che
adesso c'è e che prima non c'era. Bisogna però dire che si sono
ridotti 2 dipartimenti, sono stati annullati 2 dipartimenti, quindi
nell'istituzione di nuove strutture bisogna tener conto che vi è
stata una rielaborazione di tutto il piano, che ha previsto
l'abolizione di alcuni dipartimenti e non è stata istituita nessuna
struttura complessa ulteriore; quindi anche su questo bisogna fare
un grosso approfondimento.
Sulla lettera si parla di problemi contrattuali, soprattutto
economici: a chi vanno i soldi dei progetti obiettivo, a chi vanno
i soldi delle strutture semplici, a chi vanno i soldi della libera
professione che è ammessa per contratto. Proprio per non iniziare
l'estate solo con un aspetto negativo, direi che, a fronte di
questi problemi contrattuali, vi è stato nel 2004 un grande aumento
dell'attività dell'azienda: 17% di attività operatoria in più. Fra
l'altro, una cosa da verificare è laddove in questa lettera si
parla di chiusura temporanea delle sale operatorie, questo a me non
risulta. Abbiamo addirittura fatto venire una sala operatoria
prefabbricata dall'estero per non diminuire le sedute operatorie!
Nessuno prevede questo quindi, anzi, ristrutturando e mettendo
alcune sale operatorie al Beauregard, pensiamo alla non
diminuzione. Oltre a questo aumento del 17%, bisogna citare una RSA
che si è aperta lo scorso anno, l'entrata in funzione dell'ADI,
un'Urologia che ha aumentato del 300% gli interventi, una
Neurochirurgia che comincia a funzionare: l'altro venerdì notte è
stato fatto ad Aosta il primo intervento di neurochirurgia su un
ragazzo di 23 anni con un ematoma cerebrale in stato di coma, che
altrimenti avrebbe dovuto essere inviato a Torino o a Novara con
dei danni importanti, se non la morte.
Per concludere, chiedo del tempo per approfondire questo tema
complesso; ho voluto precisare alcune cose perché i toni forti non
sono sempre stati dei toni corretti. Dico che è importante il
dialogo, proprio a fronte di un'attività in aumento non si può
prescindere da questo dialogo, anche se è partito male, anche se
non è partito in modo corretto - e mi sfugge il perché -, chiarendo
che il ruolo della Regione deve essere comunque - e lo ribadirà il
Piano sanitario - un ruolo di governo e di controllo, la gestione
non sarà una gestione della sanità.
Presidente - La parola alla Consigliera Squarzino Secondina.
Squarzino (Arc-VA) - Vorrei fare due o tre premesse.
Innanzitutto credo che qui il problema trattato sia un problema di
rapporto sindacati-azienda, quindi prendo atto che l'Assessore è
intenzionato a dialogare e a continuare questo dialogo con i
sindacati per capire cosa è successo. In secondo luogo, prendo atto
anche dell'attenzione che l'Assessore dà alla questione, quindi
penso che si è attenti a un problema, se uno comincia a raccogliere
informazioni e a dialogare con i vari attori che interagiscono,
credo si possa giungere a una soluzione. Vorrei tornare su alcuni
contenuti. Non mi soffermo tanto sulle assunzioni anomale, sui
figli di primari o figli di Assessori...
(interruzione dell'Assessore Fosson, fuori microfono)
... non ho detto dell'Assessore alla sanità... anch'io credo che
non è detto che il figlio di Squarzino sia migliore di tutti gli
altri, però credo anche che nelle assunzioni vada data a tutti una
pari opportunità, ma non voglio soffermarmi su questo e neanche sul
problema delle strutture, che andrebbero viste non nella loro
unicità, ma all'interno dell'insieme dell'azienda. Sto riprendendo
delle osservazioni che i sindacati hanno fatto rispetto a questo,
in cui dicono che, a loro avviso, non vi è stata questa visione
complessiva delle strutture.
Credo piuttosto che il "clou" sia il problema dei progetti
obiettivi; lei ha parlato della complessità, è chiaro, sono
complessi e difficili da gestire, ma perché? Perché i progetti
obiettivo instaurano una contrattazione parallela ed individuale
rispetto alla contrattazione complessiva. È chiaro che vi è
un'attenzione particolare sull'uso di risorse, perché nel momento
della contrattazione collettiva si stabiliscono alcuni criteri, poi
parte questa contrattazione individuale, su cui fra l'altro vi è
stata a livello di USL la definizione di un regolamento appena
approvato. Questo regolamento appena approvato, d'accordo sindacato
e USL, viene smentito il giorno dopo, perché questi progetti
obiettivo vengono attivati senza rispettare quel regolamento che la
stessa azienda aveva firmato ed è talmente vero che vi è la
difficoltà da parte dell'azienda di sottostare a criteri chiari,
che la stessa dice: "sì, avete ragione, abbiamo fatto questi
progetti obiettivo, forse non abbiamo rispettato il regolamento che
abbiamo appena firmato", ma questo vuol dire che il regolamento non
è ben fatto e che bisogna rivederlo! È cioè un modo distorto di
presentare i problemi...
(nuova interruzione dell'Assessore Fosson, fuori
microfono)
... vi è un regolamento che è stato fatto a livello locale, dove
si individuano insieme, sulla base del contratto nazionale, i
criteri e l'iter procedurale. Tale iter, definito in un regolamento
che hanno concordato insieme azienda e sindacato, non è stato
rispettato, questo sto dicendo! Questo dicono i sindacati: che non
è stato rispettato, ma diciamo che lo ammette lo stesso direttore
amministrativo, quando dice ai sindacati:
"In riferimento al
richiamo ai regolamenti dei progetti obiettivo, non si può negare
che alcune decisioni non rispettino alla lettera i regolamenti
aziendali. Ciò induce a una riflessione, cioè se gli stessi
regolamenti non siano da rivedere per essere resi maggiormente
conformi alla realtà operativa aziendale"
. È la stessa azienda
che dice che non sono stati rispettati e dice che bisogna
cambiarli...
(nuova interruzione dell'Assessore Fosson, fuori
microfono)
... ma stiamo dicendo la stessa cosa, cioè che vi sono dei
regolamenti che alcune volte non vengono rispettati e che l'azienda
vuole rivedere per avere più discrezionalità. Accentuo questo
aspetto, lei dice che alcune volte lo fanno; d'accordo, lo fanno
alcune volte, ma altre volte no.
Voglio tornare sui progetti obiettivo e sulla loro genesi in
particolare. Vi sono sicuramente delle liste di attesa che vanno
diminuite, è vero; i 2 progetti obiettivo a cui si è fatto
riferimento rispondono ad altri criteri, che, a mio avviso,
sembrano più una carenza di programmazione che non un'effettiva
esigenza emersa all'ultimo momento. Qui vediamo un progetto
obiettivo: quello che riguarda la squadra elettricisti in carenza
di organico, la carenza di organico non è arrivata all'improvviso,
ma si sapeva. Bisogna allora porsi il problema di cosa fare di
fronte a una carenza di organico; bisognerà cominciare a preparare
persone competenti all'interno dell'azienda, in modo da consentire
pian piano il trapasso delle competenze; invece qui non viene fatta
nessuna programmazione. Vi è carenza di organico? Allora utilizzo
le persone all'interno che sono competenti, ma le utilizzo come? Vi
sono 2 persone che lavorano le loro 7 ore regolari e che poi danno
la pronta disponibilità per le altre 17 ore e questa non è
un'emergenza di una settimana, ma per un anno intero. Non dico
neanche se questo progetto obiettivo è caro o no, non mi importa...
fra l'altro, ci si chiede come è possibile lavorare 7 ore e dare la
pronta disponibilità per le altre 17, quindi anche un carico orario
personale molto difficile, ma il problema è un altro: ci si è
ridotti a pensare al progetto obiettivo nell'emergenza, ma questa
non era un'emergenza, era una cosa che si sapeva già prima!
Faccio un altro esempio di progetto obiettivo di cui non parlano
i sindacati. Lei sa che un progetto obiettivo è stato attivato al
Beauregard perché bisognava garantire il pronto soccorso di unità
budgetaria di reparti, che erano stati trasferiti da viale Ginevra
al Beauregard. Ora, si trasferisce il reparto, si sa che bisogna
garantire un pronto soccorso lì, però non si progetta insieme il
pronto soccorso, quando ci si rende conto, si fa il progetto
obiettivo. Credo che il progetto obiettivo diventi un po' l'esempio
in questo caso di una carenza di programmazione, cioè una
difficoltà, non parlo di incapacità, da parte dell'azienda di
prevedere e quindi di prepararsi di fronte a situazioni critiche
che possono emergere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK