Consiglio Regionale della Valle d'Aosta - Oggetto del Consiglio n. 1926 del 22 marzo 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
OPERE PUBBLICHE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1926 del 22 marzo 2016 - Resoconto
OGGETTO N. 1926/XIV - Interpellanza: "Criteri adottati per
l'inserimento delle opere nel piano di settore degli interventi di
cui alla legge regionale 26/2009".
Follien (Presidente)
- Punto n. 18 dell'ordine del
giorno. Per l'illustrazione, la parola al Consigliere Laurent
Viérin.
Viérin L. (UVP) -
Merci, Monsieur le Président.
Tra i temi che come gruppo UVP avevamo sollecitato e portato
all'attenzione di questo Consiglio in sede di discussione del
bilancio c'era la questione del rilancio dell'edilizia e del
settore dei piccoli cantieri, come già da noi sollecitato nel
precedente bilancio con un emendamento che, dal punto di vista
tecnico, non aveva avuto l'approvazione. C'era stato un impegno
politico, che però per tutto il 2015 non aveva visto praticamente
attuazione e possibilità di attuazione di questi investimenti. Tra
i vari ordini del giorno invece proposti da noi in sede di
discussione del bilancio di previsione c'era anche quello di andare
attraverso l'affidamento di cottimi fiduciari a rilanciare il
piccolo indotto, che noi riteniamo fondamentale, delle imprese che
vivono sul territorio e che possono, a rotazione, vedere un po' di
prospettiva, imprese che hanno lavoratori valdostani e famiglie
radicate sul territorio che in questi ultimi anni hanno visto il
crollo verticale dell'edilizia e degli investimenti pubblici.
Principalmente l'edilizia aveva avuto un grande rallentamento,
c'era stato anche un grido d'allarme da parte delle categorie,
c'era stato un confronto qui, in Consiglio, e abbiamo preso atto
con soddisfazione che il Governo ha approvato una delle delibere
che vanno a studiare i piani degli interventi nei Comuni.
Tecnicamente avete costruito la delibera riprendendo in parte il
settore forestazione ed edilizia, in parte l'impegno del Consiglio
regionale, quindi in sede di bilancio l'avete ripreso, e questo ci
fa piacere.
Abbiamo poi letto che lei, Assessore Baccega, ha presentato il
piano semplicemente prendendo atto con soddisfazione che uno degli
impegni che noi avevamo sollecitato oggi viene concretizzato.
Volevamo sapere, visto che abbiamo letto il Piano degli interventi,
quali sono stati i criteri, al di là dei tecnicismi citati in
delibera, il piano di priorità. Diciamo questo perché abbiamo visto
che c'è la realizzazione di una strada in un comune piuttosto che
la realizzazione di un parcheggio in un altro. Volevamo capire
quali sono stati i criteri di inserimento e quali le priorità,
perché è importante. Quando abbiamo investito negli anni su tutta
una serie di misure - pensiamo al FOSPI - avevamo codificato delle
priorità in modo da creare delle regole chiare anche per le
Amministrazioni comunali, affinché si eviti in questo caso la
politica del cappello in mano. Che non sia la benevolenza
dell'amministrazione di turno per finanziare o meno un'opera, ma
che ci siano delle regole chiare, ad esempio che le scuole o le
strade abbiano priorità diverse sapendo che la scuola è un'urgenza,
è una priorità che noi sentiamo, mentre magari la strada lo è meno.
Faccio degli esempi per dire che vogliamo capire i criteri. Poi,
invece, a fronte dei circa 3 milioni o qualcosa di più di
investimenti che hanno finanziato e che finanziano 13 piccoli
interventi, che comunque vediamo favorevolmente, se ce ne sono
altri. I criteri sono legati anche alla capienza delle risorse e ad
eventuali altre richieste. Questo per dire che un Amministratore
comunale si chiede come mai hanno finanziato la strada in quel
comune e il mio parcheggio no, il parcheggio in quel comune e la
strada del comune vicino no. Per capire che regole vi siete dati,
sicuri e certi che tutte queste regole siano state condivise, e che
quindi ci sia trasparenza su questa cosa. Aspettiamo la sua
risposta, Assessore Baccega.
Presidente -
Per la risposta, la parola all'Assessore
Baccega.
Baccega (SA) -
Grazie Presidente.
Collega Laurent Viérin, è corretto dare queste informazioni
affinché tutto il Consiglio sia informato e comunque anche la
popolazione e i Sindaci che ci seguono possano ulteriormente capire
le informazioni che l'Assessorato, l'Assessore e gli uffici
riescono a comunicare nei percorsi di confronto che si hanno quando
vengono presentati i progetti. Siamo alla legge n. 26 che riguarda
interventi di pubblica utilità degli Enti locali. Si parla di
importo di lavori a base d'asta inferiori a 250 mila euro, utili a
soddisfare queste esigenze. I criteri e le modalità di
presentazione delle domande da parte degli Enti locali sono
definiti dalla delibera, si parla di opere finanziate che dovranno
prioritariamente riguardare la sistemazione viaria, la sosta, la
riqualificazione della viabilità, e la stessa delibera individua le
tempistiche per la presentazione delle richieste. Nello specifico,
entro la data del 30 giugno di ciascun anno devono essere
presentati gli studi di fattibilità presso gli uffici.
Al 30 giugno 2015 erano state presentate le richieste di
interventi da parte di 34 Comuni per un importo stimato di lavori
pari a 8,4 milioni di euro, corrispondenti ad un investimento di
circa 10,5 milioni con l'IVA e le somme a disposizione comprese. Il
numero delle richieste negli anni sta aumentando, è passato da 26
Comuni nel 2012 a 29 nel 2014 e siamo arrivati a 34 nel 2015. Nei
mesi successivi al 30 giugno gli uffici hanno provveduto a
verificare le richieste valutando la loro ammissibilità,
fattibilità e l'impatto sul territorio e sulle comunità locali.
Tenuto conto delle disponibilità finanziarie previste in fase di
predisposizione del bilancio, per il 2016 c'erano 3 milioni, per il
2017 c'erano 2,5 milioni e per il 2018 altrettanti. Sono quindi
stati individuati questi 13 possibili affidamenti. Si è assegnata
una priorità ad opere che potevano essere in tempo breve
cantierabili. Non a caso noi abbiamo presentato la delibera, come
anche il collega Testolin, ancora prima della presentazione del
piano triennale, proprio per dare il via a questi interventi che
prevedono anche l'assunzione di operai da parte delle ditte
incaricate per la realizzazione e per effetto della clausola
sociale inserita in questa delibera. Si sono quindi valutati quali
erano gli interventi cantierabili immediatamente, un'attenzione ai
costi che evidenziavano buone ricadute sulla collettività e un
elevato interesse generale con significativi miglioramenti sul
fronte della sicurezza, dei servizi verso i cittadini e della
riqualificazione urbana nel quadro di un interesse più generale.
Ahimè, sono state presentate anche richieste che riguardavano
realizzazione di piazzali a servizio magari di due casette, di due
villette e abbiamo chiesto di ritirarle, proprio perché non avevano
senso, mancava quel senso di collettività, di servizio pubblico che
sta alla base di questa legge. È stato anche valutato un equilibrio
della rotazione dei Comuni e della distribuzione geografica degli
interventi, così da fornire diverse opportunità lavorative nelle
varie località della regione. Tutti i Comuni hanno presentato i
progetti esecutivi, per tutti gli interventi è già stata avviata la
procedura per l'affidamento dei lavori mediante cottimo fiduciario,
e si prevede che i cantieri possano essere operativi entro il mese
di giugno dell'anno in corso. Va detto che ai Sindaci è stato
garantito che questi interventi - quelli che sono ammissibili e che
sono stati in qualche modo accantonati per quest'anno - saranno
eseguiti nel triennio e quindi si è dato questo tipo di
disponibilità; c'è una sorta di priorità a chi presenta prima,
laddove è ammissibile. Spesso gli interventi sono paragonabili
nello stesso ambito e offrono lo stesso servizio alle collettività
e allora si è concordato che l'anno successivo e l'anno successivo
ancora per alcuni interventi si poteva avviare il percorso.
Per quanto riguarda il quesito n. 2: "quali sono gli
intendimenti per futuri investimenti per il rilancio del settore
edile", noi a breve presenteremo il piano triennale tutta una serie
di interventi che sono già previsti dalle risorse disponibili messe
a disposizione dalla legge finanziaria, e che hanno visto spostare
sul mutuo regionale, ovviamente, importanti risorse: per il
triennio 2016/2018 colate da detrito per 11,5 milioni, strade
regionali per 5,7 milioni, valorizzazione del patrimonio per 6,9
milioni, 50 milioni per il patrimonio immobiliare con interventi di
conservazione e valorizzazione nel triennio, alla Scuola di
Jovençan 3,9 milioni per finanziamento FOSPI, 7 milioni di euro per
il Piano scuola, oltre ad una serie di opere per pubblica utilità
(gli 8 milioni della legge n. 26 di cui abbiamo parlato prima). Io
mi rendo conto che non è tantissimo. Qui ci sono poi i mutui prima
casa che nel 2015 hanno finanziato 16 milioni di interventi; sono
comunque interventi che valgono per il settore dell'edilizia e
quindi averli finanziati avrà una ricaduta positiva nel 2016.
Certo, vorremmo fare di più, il settore sono certo che si
aspetta molto di più, ma queste sono, ahimè, le risorse a
disposizione. Noi cercheremo comunque di recuperare ulteriori
risorse, soprattutto di accelerare le procedure come si è fatto in
questo caso, anticipando la delibera del piano triennale che
permette di mettere in campo subito le risorse per fare questi
interventi. Grazie.
Presidente -
Per la replica, la parola al Consigliere
Viérin Laurent.
Viérin L. (UVP) -
Merci Président.
Grazie Assessore per la risposta. La nostra era un'intenzione di
sottolineatura, e finalmente qualcosa si muove nel settore
dell'edilizia. Noi abbiamo spesso detto che riteniamo fondamentale
la questione della casa e dell'emergenza abitativa, ma che c'è
anche il settore dell'edilizia, che forse è stato un po' trascurato
in questi ultimi anni e che rappresenta la spina dorsale
dell'economia valdostana, perché per anni l'Amministrazione ha
programmato, ha tessuto regole, leggi e normative che davano una
prospettiva anche di piccolo respiro. Pensiamo a dopo l'alluvione,
alle leggi di settore che sono state abolite, alle imprese che
hanno lavorato sull'alluvione, dopodiché ci sono state delle
ristrettezze rispetto a quel momento. Quindi la comunità si è
attrezzata, non nell'emergenza ma nella normalità, ad avere un
indotto basato su risorse umane valdostane che hanno investito la
propria professionalità, sapendo che spesso poi socialmente
venivano recuperati i cosiddetti "cantieri forestali", perché
avevano ancora da dare alla comunità, soprattutto al settore di
competenza, però quando è andato in crisi anche quel pezzettino è
chiaro che abbiamo avuto un disagio di imprese valdostane solide
che hanno dovuto far fronte ad un periodo di difficoltà. Questo
ridà ossigeno.
Sappiamo anche noi che si potrebbe magari investire di più, però
crediamo che già un piano, partendo da questo di 3 milioni,
ricordando il FOSPI che riprende in parte le priorità scolastiche
piuttosto che altre priorità, rimane uno spiraglio che può
rilanciare almeno per quest'anno, aspettando una programmazione
futura di più ampio respiro, quello che è un settore in crisi. Il
settore non mette solo in crisi le imprese, ma chi fornisce
materiale. Tutto l'indotto che attorno a queste imprese era
cresciuto nel tempo oggi non solo è ridimensionato, ma abbiamo
imprese che hanno anche chiuso.
Chiediamo quindi al Governo in generale, spalmato sulle diverse
competenze, che ci sia veramente un'attenzione a questo settore.
Parallelamente ad investimenti che sono stati fatti negli anni,
questo può rappresentare in questi anni...e noi lo diciamo spesso,
magari invece che parlare di crisi parliamo di cambiamento, perché
la crisi può anche passare, ma qui siamo in presenza di qualcosa di
diverso, soprattutto per il modello Valle d'Aosta. La ristrettezza
economica derivante dall'autonomia bistrattata non è solamente una
crisi, è che bisogna che ci reinventiamo certe misure, così le
sollecito che nella legge che lei citava (la n. 26) ci sono delle
priorità che sono del passato. Chiediamoci magari se queste
priorità di pubblica utilità sono ancora attuali o nell'insieme
della rivisitazione del periodo economico, e soprattutto del
momento che viviamo anche in termini di reinventarsi un modello,
magari queste priorità possono anche essere riviste, modificate o
parzialmente rilanciate con altri bilanciamenti. Questo per dire
che torneremo sull'argomento per dare invece organicità a quello
che è un intervento tampone, che noi avevamo sollecitato, per
ritrovare per il futuro un piano di investimenti che sia consono
alle esigenze della comunità, ma anche che dia prospettive ai
Comuni, sapendo che se non viene finanziata un'opera con le
priorità e le regole che sono state inserite questo rientri poi in
futuro, sapendo anche che un'Amministrazione comunale può
programmare, e ricordandoci che i Comuni stanno vivendo un momento
di riorganizzazione e di tagli pesanti.
Torneremo sull'argomento, ma ci sta particolarmente a cuore, se
vogliamo far ripartire la Valle d'Aosta e l'economia, che questo
parta veramente dall'edilizia, dal settore delle piccole e medie
imprese, dei piccoli e medi lavori, e soprattutto dall'indotto nei
Comuni, perché i Comuni sono la base del nostro federalismo ma
rappresentano anche la piccola impresa vicino al paese, quella che
è pronta nelle emergenze, quella che può effettivamente
rappresentare la vicinanza alla nostra comunità
dell'Amministrazione, che non ha abbandonato o che deve dimostrare
di non aver abbandonato il settore dell'edilizia, ma che
semplicemente, passato il momento di difficoltà, tornerà ad
investire in questo settore. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK