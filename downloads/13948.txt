Consiglio Regionale della Valle d'Aosta - Oggetto del Consiglio n. 471 del 9 febbraio 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula
Oggetto del Consiglio n. 471 del 9 febbraio 1994 - Resoconto
OGGETTO N. 471/X - Situazione e ritardi per la soluzione dei
problemi di viabilità della Strada statale n. 27.
(Interpellanza).
Interpellanza - Richiamata la propria interpellanza del 15
settembre 1993 prot. n.70/93 in merito all'incarico affidato l'11
novembre 1992 all'Ing. Corrado Cometto per la predisposizione di
uno studio di fattibilità per la realizzazione di una galleria
stradale che dalla località Plan-Château devii il traffico della
S.S. n. 27 a monte del capoluogo di Gignod;
Sottolineati gli impegni presi in aula dall'Assessore ai Lavori
Pubblici il quale, non rispondendo all'interpellanza, proponeva di
indire un incontro con i tecnici dell'Assessorato e dell'ANAS per
meglio approfondire la questione;
Preso atto che, nonostante i numerosi solleciti verbali,
telefonici ed infine scritti (lettera del 11 novembre 1993), non è
stata a tutt'oggi indetta nessuna riunione né informazione alcuna è
giunta agli interpellanti;
Ritenuto opportuno, per accelerare la burocrazia
dell'Assesso­rato, riportare le informazioni richieste, e cioè:
a) sapere a che punto è il progetto di massima fatto redigere
all'Ing. Cometto, se e in che modo l'Amministrazione regionale
intende intervenire, se vi sono accordi con l'ANAS a questo
pro­posito;
b) se, per i Comuni di Saint-Rhémy-en-Bosses, Saint-Oyen,
Etroubles, l'Amministrazione regionale è sempre intenzionata ad
appoggiare l'ipotesi a suo tempo proposta dai Comuni inte­ressati
(delibera del Comune di Saint-Oyen del 20 marzo 1992);
c) se si sono verificati ulteriori incontri con l'ANAS e con
quali esiti;
d) se sono sempre disponibili i 40 miliardi che la Regione da
tempo ha assicurato avere disponibili per un primo lotto di
la­vori;
e) i tempi previsti per risolvere gli annosi problemi della S.S.
27;
i sottoscritti Consiglieri regionali
Interpellano
umilmente l'Assessore competente per chiedere:
a) se, gentilmente, egli si potesse degnare di fornire loro
qualche informazione a riguardo;
b) se ritiene che gli attuali quattro mesi di ritardo necessari
per ottenere una risposta non meritino qualche plausibile
giustifi­cazione.
F.to: Collé - Marguerettaz
Presidente -
La parola al Consigliere Collé.
Collé (PpVA) -
Vorrei ricordare che in data 15
settembre avevo presentato un'interpellanza sui vari problemi della
Statale 27. I comuni interessati per la parte alta della strada
aspettano una risposta dal 27 marzo 1992, come da delibera. Avevo
chiesto se era pos­sibile avere delle risposte e l'Assessore mi
aveva proposto di fis­sare un incontro per parlare di tutta la
vicenda.
Dopo altri 15-20 giorni ho chiesto quando poteva aver luogo
questo incontro e mi è stato domandato dall'Assessore un promemoria
su quelli che erano i problemi. In data 11 novembre ho inviato
all'Asses­sore quanto da lui richiesto:
"...faccio una scaletta
su quanto vogliamo sapere in un incontro che ti pregherei di
fissare al più presto e al quale parteciperanno i sindaci dell'alta
Valle del Gran San Bernardo. Per quanto riguarda Gignod, si
desidera sapere a che punto è il progetto di massima fatto redigere
all'ing. Cometto, se e in che modo l'Amministrazione intende
intervenire, se vi sono accordi con l'ANAS a questo proposito. Per
quanto riguarda i Comuni di Saint-Rhémy-en-Bosses, Saint-Oyen e
Etroubles si desidera sapere se l'Amministrazione è sempre
intenzionata ad appoggiare l'ipotesi portata avanti dai tre Comuni,
se si sono verificati ulteriori incontri con l'ANAS, se sono sempre
disponibili i 40 miliardi che la Regione aveva assicurato e i tempi
che si prevedono per risolvere questi pro­blemi onde evitare
incidenti anche mortali."
Oggi siamo il 9 febbraio ed il
sottoscritto non ha ancora avuto risposta, niente.
Un mese fa ho ribadito le stesse cose, verbalmente
all'Asses­sore, dicendogli di non obbligarmi a presentare
un'ulteriore interpellanza, però non ho avuto risposte. Posso
capire che all'Assessore la Statale 27 interessi poco, però credo
che questi cittadini abbiano bisogno di risposte.
Presidente -
La parola all'Assessore dei lavori
pubblici, Ferrero.
Ferrero (Ass.tec.) -
Avendo un brutto carattere e
sentendomi inadeguato non tanto a fornire una risposta ma allo
spirito di finezza che ispira la forma di quest'interpellanza, io
avrei voluto non rispondere, poi mi è stato detto che non è
possibile, quindi riporterò le infor­mazioni avute dagli uffici nel
modo più burocratico possibile. Assicuro che all'Amministrazione
interessa questa importante arteria che è la strada della Valle che
conosco meglio per averla percorsa per 14 anni quando da Torino
andavo verso il cuore dell'Europa.
Punto a): l'ing. Cometto ha consegnato all'Amministrazione
regionale lo studio di fattibilità relativo ad una variante in
galleria a monte di Gignod, in data 2 agosto 1993; l'Assessorato ha
inoltrato al Comune di Gignod copia dello studio con nota
protocollo numero 6435/5 in data 31 agosto 1993, chiedendo allo
stesso un parere sulla soluzione proposta. Al momento, nessuna
risposta è ancora pervenuta all'Assessorato che ha inoltre
provveduto a trasmettere all'ANAS copia del progetto, al fine di
avere analogo parere in merito. In caso di esame con esito
favorevole del Comune di Gignod e dell'ANAS si potranno valutare
con l'ANAS le modalità di finanziamento e di esecu­zione dell'opera
che comunque è di competenza dell'ANAS stesso.
Punto b): in merito alla soluzione proposta dai Comuni di
Saint-Rhémy-en-Bosses, Saint-Oyen e Etroubles, relativa alla
variante in galleria, l'Amministrazione conferma la disponibili­tà
ad appoggiare la stessa, facendo presente in ogni caso che l'ANAS,
nel corso di precedenti incontri, aveva espresso valu­tazioni
negative sulla variante proposta. In particolare, l'ANAS aveva
sottolineato di ritenere insufficienti i raggi delle curve previste
ed aveva manifestato perplessità sulla lunghezza ec­cessiva delle
gallerie; aggiungo che il costo previsto è di circa 100
miliardi.
Punto c): è intenzione dall'Assessorato da me
pro-tempore
diret­to di promuovere un incontro tra le parti interessate; questa
riunione non è stata possibile effettuarla nel corso di questi 4
mesi per problemi legati alla reperibilità degli interessati, in
particolare i funzionari dell'ANAS.
Punto d): la Regione non dispone nel bilancio di fondi da
attiva­re sulla rete viaria di competenza dello Stato; si fa
presente che nel corso dell'anno 1991 aveva sollecitato l'ANAS e il
Ministero del lavori pubblici al fine di addivenire ad una
convenzione per l'esecuzione di interventi vari sulla viabilità
statale. Ciò non è avvenuto a causa della mancata risposta del
Ministero competente.
Punto e): al momento attuale è difficile definire i tempi, in
quanto è necessario definire con i comuni e con l'ANAS le
solu­zioni tecniche.
Presidente -
La parola al Consigliere Collé.
Collé (PpVA) -
Non risponderò come l'Assessore che
si è fatto preparare un bel prospettino che ci ha letto. Sono
risposte in burocratese che i cittadini valdostani e anche qualcuno
qui non vorrebbero sentirsi dare. Noi vorremmo sapere se c'è una
volontà o meno di pro­cedere; per quanto riguarda Gignod ci è stato
riferito che recen­temente è stata inviata copia all'ANAS, io credo
che, dall'espe­rienza che ho avuto di 8 anni come Sindaco di
Saint-Oyen, con l'ANAS o si tende ad avere un rapporto di forza
op­pure le ri­sposte possono anche non arrivare mai, per cui
l'in­vito è che l'Assessore solleciti l'ANAS affinché i funzionari
diano un pare­re. Farò presente la risposta dell'Assessore, an­drò
io dall'ANAS, se servirà, perché credo che le risposte non debbano
essere come quelle dell'Assessore Ferrero.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK