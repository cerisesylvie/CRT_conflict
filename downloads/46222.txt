Consiglio Regionale della Valle d'Aosta - Oggetto del Consiglio n. 2682 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2682 del 25 luglio 2023 - Resoconto
OGGETTO N. 2682/XVI - Interpellanza: "Problematiche relative
all'elevato numero di accessi al Pronto Soccorso dell'Ospedale
Parini".
Bertin (Presidente) -
Alla presenza di 32 Consiglieri,
riprendiamo l'analisi dell'ordine del giorno. Siamo al punto n. 60.
Per illustrare l'interpellanza, si è prenotata la consigliera Erika
Guichardaz, ne ha facoltà.
Guichardaz E. (PCP) -
Torniamo su un tema da noi
sollevato già nel mese di gennaio e affrontato il 5 aprile in
Consiglio regionale: l'Assessore allora ci forniva i dati rispetto
agli accessi in Pronto Soccorso della prima parte dell'anno.
In sostanza, ci veniva detto che, dal primo gennaio al 15 marzo,
gli accessi erano 7.843, 1.974 codici bianchi, 5.065 verdi, 974
gialli e 130 rossi, con l'allontanamento volontario di 657
persone.
A dicembre poi si evidenziava che erano andate in Pronto
Soccorso 3.198 persone e gli allontanamenti erano di 217.
Nel mese di giugno, abbiamo riproposto tale tema viste le molte
segnalazioni pervenuteci rispetto ad un elevato numero di accessi
al Pronto Soccorso, ai lunghi tempi di attesa per l'effettuazione
delle visite e, soprattutto, ai lunghi tempi di attesa per un posto
letto.
Come avvenuto per il G.B. Festaz di cui abbiamo discusso pochi
giorni fa, abbiamo appreso dai giornali già alcuni dati che sono
stati diramati dall'Azienda sanitaria, ma nella nostra
interpellanza se ne chiedono degli altri. In particolare, chiediamo
all'Assessore i dati totali e i codici di priorità rispetto agli
accessi del mese di maggio, i dati rispetto al tempo massimo di ore
che il paziente ha dovuto attendere in Pronto Soccorso in attesa di
un letto, il tempo medio di stazionamento ed il numero di
allontanamenti volontari, sempre per il mese di maggio.
Dalle segnalazioni poi ricevute ci è stato riferito che, ai
pazienti stazionati in Pronto Soccorso in attesa di un posto letto,
non viene fornito il pasto e vorremmo quindi chiedere se questo
corrisponde al vero, ed infine quali sono le azioni che sono state
messe in campo e quelle previste per cercare di dare una risposta
in tempi brevi, vista fra l'altro l'affluenza anche di turisti
nella nostra regione.
Presidente -
Risponde l'assessore Marzi.
Marzi (SA) -
In premessa, credo sia opportuno condividere
con il Consiglio anche i dati ora disponibili del mese di giugno
che confermano il trend in miglioramento.
A maggio 2023 l'attesa era di 239 minuti, mentre a giugno
risulta di 238. Pur trattandosi di una differenza minima, i dati di
giugno assumono un peso significativo in quanto, con l'avvio della
stagione turistica, il numero di accessi al Pronto Soccorso è
aumentato di circa il 10%, quindi di conseguenza, il fatto che il
dato sia diminuito, è applicabile ad una platea comunque molto più
ampia.
Parallelamente al numero di accessi, ovviamente, è aumentato
anche il numero di codici di gravità; infatti, nel mese di maggio
sono stati rilevati 2.893 accessi, di cui 41 codici rossi e 334
gialli, mentre nel mese di giugno sono stati rilevati 3.109 accessi
con 53 rossi e 373 gialli.
Il confronto con il periodo dei primi tre mesi dell'anno mostra
quindi un miglioramento, nonostante il trasferimento temporaneo del
Pronto Soccorso e del reparto di medicina d'urgenza per il
rifacimento dei pavimenti.
La situazione è, come sempre, da considerare in continua
evoluzione e sarà ancora caratterizzata da momenti di ulteriori
difficoltà.
L'apertura però
dell'admission room
, insieme al grande
impegno organizzativo profuso da parte di tutti, sta producendo
comunque risultati positivi ed induce ad un cautissimo ben sperare
di cui abbiamo di fatto bisogno, soprattutto visto che la sanità
continua ad essere letta - sempre e comunque - in maniera negativa,
soprattutto quella pubblica, a 360 gradi.
Riguardo al primo quesito, la percentuale di pazienti che nel
mese di maggio ha atteso più di 360 minuti per un posto letto è del
45.5%, mentre nella precedente statistica, sino allo scorso mese di
marzo, era di circa il 70%.
Su 2.893 accessi totali, il taglio suddiviso in codice di
priorità è il seguente: 29 di livello non definito, 41 rosso molto
critico, 334 giallo mediamente critico, 1.764 verde poco critico,
725 bianco non critico.
Il tempo medio di cosiddetto "
boarding
", il tempo di
attesa nel posto letto da quando il paziente ha finito l'iter in
Pronto Soccorso a quando viene ricoverato in reparto a maggio è di
239.7 minuti, rispetto al tempo medio di "
boarding
" che dal
primo gennaio 2023 al 15 marzo era di circa quasi 300 minuti:
quindi c'è stato un miglioramento anche qua.
Il tempo medio di visita più "
boarding
", quindi il tempo
di attesa che intercorre da quando il paziente ha iniziato la
visita medica in Pronto Soccorso sino al momento in cui è stato
ricoverato in reparto, a maggio è di 369 minuti, mentre nella
statistica precedente era di 450.
Il tempo massimo di visita più "
boarding
", quindi il
tempo di attesa che intercorre da quando il paziente ha iniziato la
visita medica in Pronto Soccorso sino a quando è ricoverato in
reparto, a maggio è di 50 ore e 25 minuti, mentre nella statistica
precedente era di quasi 90 ore.
La percentuale di allontanamenti volontari, prima della visita
medica, a maggio, è del 4.42 %, mentre nella statistica precedente,
sempre riferita sino al mese di marzo, era dell'8%.
Sulla seconda domanda si conferma che ai pazienti in Pronto
Soccorso, in attesa di un posto letto in reparto, vengono forniti
ovviamente i pasti in base alle condizioni cliniche e al percorso
diagnostico terapeutico che è in corso.
Venendo alla quarta domanda, il raffronto dei dati indica un
miglioramento, nonostante il periodo di difficoltà dovuto appunto a
quanto segnalato sui lavori straordinari che sono stati fatti e il
miglioramento è dovuto anche all'attivazione dal 26 aprile scorso
della
"admission room
", dotata di otto posti letto di
degenza temporanea multidisciplinare e al momento posizionata nel
reparto di ex Gastroenterologia a fianco del reparto di Medicina di
urgenza.
Quest'area di ricovero, con un infermiere e un OSS per turno, è
dedicata a quei pazienti che hanno terminato il percorso in Pronto
Soccorso e sono in
boarding,
in attesa di un posto letto in
reparto di degenza ordinaria dove dovranno poi andare per
competenza.
Si tratta di una degenza temporanea che deve avere un elevato
turnover con ricovero prioritario nel reparto di competenza, non
appena si sia liberato un posto letto.
La creazione della "
admission room
" ha la finalità di
ridurre la presenza del
boarding
in Pronto Soccorso. Ha
inoltre lo scopo di garantire ai pazienti, che hanno terminato il
percorso in Pronto Soccorso e sono in attesa di un posto letto nel
reparto di competenza, un assistente e un percorso diagnostico
terapeutico più sicuro e appropriato e, se posso dire, anche più
dignitoso.
Presidente -
Replica la consigliera Erika Guichardaz.
Guichardaz E. (PCP) -
I dati non mi sembrano così
confortanti, Assessore, ma le chiedo se può poi consegnarmeli o
altrimenti sbobinerò il suo intervento.
Quello che mi sembra importante evidenziare è che, forse, dal
momento della visita, i tempi non sono così lunghi, parliamo di 3-4
ore e via dicendo, ma i tempi dal momento dell'accesso alla visita
sono invece lunghissimi: sappiamo di giornate all'interno del
Pronto Soccorso.
Mi consola il fatto che non sia vero che non vengano forniti i
pasti, quindi adesso chiederò formalmente alle persone che mi hanno
segnalato questa cosa, cioè perché ai loro parenti non è stato
fornito il pasto. Le arriverà, molto probabilmente, una richiesta
di accesso formale per capire come mai non è stato fornito il pasto
invece a diverse persone. Nel mese di maggio io ho quattro
segnalazioni, dopodiché questo può - come lei ha detto - non essere
vero, ma sono persone che ce l'hanno segnalato.
Sotto questo punto di vista faremo ulteriori verifiche.
Abbiamo comunque constatato anche, da quello che ha detto, che
molto probabilmente le iniziative messe in atto qualche spiraglio
di luce ce lo fanno vedere e, forse, anche la riapertura potenziale
di quel nuovo reparto di cui abbiamo parlato nella scorsa
interpellanza, potrebbe in qualche modo aiutare sempre questa
situazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK