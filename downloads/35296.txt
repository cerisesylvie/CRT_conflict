Consiglio Regionale della Valle d'Aosta - Oggetto del Consiglio n. 2809 del 6 febbraio 2013 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2809 del 6 febbraio 2013 - Resoconto
OGGETTO N. 2809/XIII - Interpellanza: "Adozione di criteri
per l'individuazione e relative modificazioni delle strutture
dell'Azienda sanitaria".
Presidente -
Ha chiesto la parola per l'illustrazione il
Consigliere Caveri, ne ha facoltà.
Caveri (UVP)
- Grazie Presidente.
Questo è un tema interessante, peraltro che doveva essere
all'attenzione della II Commissione, poi i meccanismi di
cambiamento nella conduzione della Commissione hanno fatto
scomparire il dossier. Ora però, insomma, ci auguriamo che il nuovo
Presidente della II Commissione possa brillantemente consentire un
ritorno della discussione e dell'analisi di un tema non
indifferente, che era quello riguardante...anche temi come quelli
che vengono evocati in questa interpellanza all'attenzione del
collega Assessore. L'interpellanza parla da sola e spero che ci
possa essere anche nelle mie repliche un'interlocuzione che parte
da un presupposto e il presupposto è questo: chi ha avuto la
fortuna o la sfortuna di vivere l'evoluzione dei rapporti
economico-finanziari con lo Stato...mi verrebbe da dire anche dei
rapporti economico-finanziari con l'USL, ma poi scopriamo che l'USL
dice che alla fine quelli che adopera non sono soldi suoi: sono
soldi della Regione, e bella scoperta! La sanità è interamente
autofinanziata dalla Regione, per cui i dirigenti dell'USL
vivrebbero in una specie di Iperuranio se dicessero che quei fondi
che gestiscono non ricadono sulla loro personalità, ma come
dire...sarebbero delle specie di robot che vengono azionati
altrove, comunque questo è un tema di polemica che l'Assessore
capisce e ci saranno altre sedi dove approfondire l'argomento.
Quando si discute dei fondi della sanità, si parte da un
presupposto e un Assessore tecnico, quindi di fatto più competente
di qualunque consigliere di maggioranza, sa che mi riferisco ad un
problema serio, cioè noi in realtà continuiamo a non avere una
competenza esclusiva sulla sanità, tant'è che applichiamo
pienamente una parte dei contratti, ci sono delle rigidità che
derivano dalla legislazione nazionale, ci sono altre autonomie
speciali, come Trento e come Bolzano, che hanno invece un respiro
diverso, che deriva ovviamente dalla particolarità del loro
Statuto, però è vero che col passare degli anni nelle finanziarie a
partire dalla seconda metà degli anni '80...
Presidente -
Un po' di silenzio per cortesia, colleghi!
Grazie.
Caveri (UVP) -
...non vorrei disturbare l'aula,
Presidente...capisco che le elezioni ci rendono tutti frizzanti,
quindi è comprensibile...poi Comé disturba, oramai, fosse a scuola,
gli daremmo una brutta nota, un insegnante che prende 7 di
condotta... Dicevo, se uno va a vedere, nella seconda metà degli
anni '80 nasce un fenomeno abbastanza chiaro, cioè, in ragione
dell'autofinanziamento della sanità, la nostra sanità pian pianino
acquisisce uno spazio di autonomia maggiore. Ora, è vero che questo
spazio di autofinanziamento negli ultimi anni è diventato un peso
non indifferente, perché è indubbio che la crescita della spesa
sanitaria...ho visto che con una recente delibera di Giunta avete
deciso dei tagli proprio per far fronte come dire...ai rischi di un
eccesso di crescita di questo tipo di spesa. È indubbio però che
nel guardare il bilancio regionale non si può non apprezzare il
fatto che questo resta uno dei nodi principali e, mentre in passato
- questo è il punto - noi potevamo anche immaginare di essere in
qualche maniera di manica larga nella definizione delle strutture
sanitarie, oggi, a fronte di una crisi e di meccanismi di controllo
della spesa che sono crescenti, probabilmente dovremmo fare quel
lavoro che è stato fatto, e l'Assessore sa bene a che cosa mi
riferisco nel confronto che ha periodicamente con i suoi colleghi
delle altre Regioni, dove le razionalizzazioni sono state purtroppo
all'ordine del giorno. Noi invece in questo periodo continuiamo a
dimostrare una ricchezza di strutture che non sempre è
giustificata.
Noi abbiamo acceso la luce su due elementi di cui peraltro
almeno di uno parlammo quando eravamo nello stesso partito, cioè la
questione di questa struttura di comunicazione. Avevamo anche avuto
delle rassicurazioni sul fatto che ci sarebbe stata una riflessione
che doveva tenere conto proprio di questa situazione un po'
paradossale: vengono pagati degli amministrativi con quegli stessi
emolumenti che sono invece per il personale medico. È una stortura
della sanità su cui evidentemente bisognerà riflettere, soprattutto
quando alla guida di una certa struttura c'è uno che ha una
competenza giornalistica sulla quale noi abbiamo normato con una
legge regionale.
Al di là di quello, la seconda struttura, e qui metto come
dire...il dito in una piaga, non fosse altro che subito dopo la
presentazione dell'interpellanza l'USL ha fatto subito un'altra
delibera di un incarico, nel senso che c'è proprio...neanche
aspettare la tempistica! Proprio un mondo cioè che vive a sé
stante, che non si interessa, cioè un consigliere chiede come mai
nel settore tecnico ci sono delle collaborazioni...questa
collaborazione viene rifatta, cioè non si aspetta neanche la
risposta dell'Assessore, ma in fondo questa è la logica, senza
tener conto di alcuni recenti pronunciamenti sulle consulenze della
Corte dei Conti che dovrebbero suonare come un campanellino
d'allarme, specie se andando a vedere il settore tecnico dell'USL,
vediamo la progressione di ingegneri e di geometri che sono stati
assunti in questi anni e le consulenze fisse o passeggere che sono
state date. Io allora non credo che nessuno di noi, Assessore, oggi
possa fare il primo della classe, ognuno di noi che ha avuto
responsabilità amministrative negli anni passati è stato colpevole
per millesimi, per responsabilità di vario genere in un sistema che
sicuramente è nato e cresciuto in un'epoca di vacche grasse.
Stupisce che le vacche restino grasse quando il fieno in cascina
incomincia a diventare scarso, stupisce che ci sia questo
atteggiamento come dire...di una mancanza di preoccupazione, cioè
teoricamente la II Commissione dovrebbe occuparsi delle spese
sanitarie...quindi forse in questo momento dice:
"io sono sotto
la lente di ingrandimento del Consiglio regionale, magari qualcuna
di queste strutture la razionalizzo, vado a vedere quanto personale
c'è, vado a vedere se è realmente indispensabile, guardo se posso
accorpare"
, invece no. Questo credo sia negativo, credo sia
come diceva il Consigliere Donzel...rispetto alla stabilizzazione
sospetta in questo periodo, dopo che si era detto che era difficile
coi meccanismi del Patto di stabilità la stabilizzazione del
personale in altri settori...anche qui lasciamo una specie di
messaggio in bottiglia per il prossimo Consiglio Valle e il
messaggio in bottiglia è questo: è un settore delicatissimo, perché
inerisce la salute delle persone, però non si può pensare che a
fronte di scelte che altrove sono state fatte e che hanno comunque
consentito un certo dimagrimento... Io ho molto ammirato
l'Assessore alla sanità della Provincia di Bolzano, che - lui, non
l'USL - ha chiamato i responsabili della sanità e ha detto:
"ragazzi, qui si taglia. Quanti primariati ci sono? Via, questo
non è più indispensabile"
. Ora, può darsi che lì si guardi meno
all'approssimarsi delle elezioni regionali e al fatto di poter
essere magari sgradevoli in questa fase, però io mi auguro che il
prossimo Consiglio regionale riacquisisca in tema di sanità una
primazia della politica, perché i tecnici vanno bene, vanno
benissimo, ma i tecnici devono essere in qualche maniera interpreti
di volontà politiche non solo attraverso grandi piani annuali, ma
anche nella contingenza quotidiana.
Presidente -
Grazie. Ha chiesto la parola l'Assessore
Lanièce per la risposta, ne ha facoltà.
Lanièce A.
- Grazie Presidente.
L'articolo 10 della legge 5 del 2000, che regola
l'organizzazione sanitaria del Servizio sanitario regionale,
prevede che l'atto aziendale sia adottato dal Direttore generale
dopo aver acquisito il parere delle organizzazioni sindacali e
successivamente soggetto a controllo preventivo della Giunta
regionale. I prescritti pareri delle organizzazioni sindacali del
comparto e della dirigenza veterinaria, medica, professionale,
tecnica e amministrativa sono stati acquisiti rispettivamente nel
mese di agosto - 7 agosto e 9 agosto 2012 -, come si può evincere
dalle premesse della deliberazione del Direttore generale del 15
ottobre 2012. Il richiamo all'articolo 27 dell'atto aziendale è
inconferente, perché non riguarda le procedure di approvazione
dell'atto medesimo, bensì l'ascolto, la partecipazione e la
rendicontazione...
Presidente -
Un po' di silenzio, grazie!
Lanièce A. -
...riferiti alle attività aziendali. La
declinazione organizzativa di strutture semplici e complesse,
peraltro già semplificata nell'ultimo biennio con l'eliminazione di
quattro strutture complesse, è assolutamente sovrapponibile a
quelle di analoghe strutture aziendali di dimensioni
equiparabili.
Per quanto attiene all'organizzazione dell'area
tecnico-amministrativa, si può affermare con certezza che il numero
di dirigenti in servizio, che sono 10, rispetto al numero dei
dipendenti, che sono oltre 2.000, è decisamente al di sotto della
media nazionale e questo dato si può confrontare con la dotazione
dirigenziale di un qualsiasi assessorato regionale.
Per quanto riguarda la prima domanda:
"con quali criteri
vengono individuati..."
, i criteri per la costituzione e la
modificazione delle strutture sono definiti dall'articolo 9
dell'atto aziendale, valutando tra l'altro le esigenze di una
gestione unitaria e dell'integrazione dell'attività, evitando la
frammentazione delle funzioni e tenendo conto dei livelli di
attività legati alle ipotesi di sviluppo o di contrazione delle
funzioni medesime e dell'equilibrio economico di bilancio.
Seconda domanda:
"se è stata fatta una valutazione di
corrispondenza tra costi e benefici rispetto all'articolazione
funzionale..."
, la valutazione costi-benefici è implicita nella
delibera di Giunta di approvazione dell'organizzazione aziendale.
Il costo aziendale di competenza 2012 per tutti i dirigenti
dell'azienda ammonta a circa 35 milioni di euro, a cui si
aggiungono - naturalmente sono tutti medici - gli oneri riflessi,
pari a 12 milioni per l'area tecnico-amministrativa e 900 mila euro
oneri a carico dell'azienda. Si precisa che il primo livello di
accesso per l'area sanitaria, quindi medici, veterinari, psicologi,
biologi, chimici, farmacisti e fisici, è quello dirigenziale,
mentre così non è per l'area tecnico-amministrativa.
Per quanto riguarda la struttura complessa di comunicazione, la
disciplina degli uffici stampa delle pubbliche amministrazioni va
vista in relazione alla presenza di amministratori, i quali,
essendo organi politici, devono avere la facoltà di scegliere i
propri portavoce; diversamente un'azienda sanitaria, essendo
struttura tecnica e operativa, nonché fortemente specialistica,
individua le proprie articolazioni interne e pone a capo dirigenti
sottoposti a selezioni pubbliche e non nominati.
Per quanto riguarda la struttura complessa tecnico-patrimoniale
- darò l'allegato: la dotazione organica della struttura -, non
risultano consulenze affidate, ma unicamente una collaborazione per
l'attività di pertinenza delle sedi territoriali, incarico il cui
valore è inferiore al costo aziendale di un dipendente di categoria
C. Inoltre tra i compiti istituzionali della struttura
tecnico-patrimoniale si ha l'esecuzione dei lavori di manutenzione
ordinaria, straordinaria, di ristrutturazione degli stabili,
ospedale, poliambulatori, consultori. Di seguito si porta - e anche
qui darò l'allegato - come esempio l'elenco dei principali lavori
di manutenzione straordinaria e ristrutturazione eseguiti nell'anno
2012; non si elencano invece le attività di manutenzione ordinaria,
perché di natura prettamente tecnica, elettrica, meccanica, pur
volendo sottolineare l'importanza naturalmente di questo profilo e
quindi darò l'elenco di tutti i lavori che sono stati portati
avanti nel 2012.
È da evidenziare che alla struttura tecnico-patrimoniale spetta
l'affidamento di tutte le attività sopraelencate con appalti,
procedure amministrative redatte e espertite da personale
dipendente a vario titolo della struttura, senza alcun ricorso a
professionisti esterni. In merito alle figure professionali
individuate dal decreto legislativo 2006, vale sottolineare che il
compito di responsabile unico del procedimento è sempre ricoperto
da personale dipendente dalla struttura tecnico-patrimoniale. La
direzione lavori è affidata
in toto
al personale dipendente
per le manutenzioni ordinarie e straordinarie e per le
ristrutturazioni si opera anche con personale dipendente, la
progettazione è affidata a professionisti esterni solo quando sono
richieste competenze professionali particolari non presenti, come
previsto dalla normativa. La validazione dei progetti e il collaudo
sono eseguiti con personale dipendente dalla struttura.
Si segnala inoltre che i compiti della struttura
tecnico-patrimoniale non si limitano all'affidamento e
all'esecuzione dei lavori di cui sopra: la struttura complessa è
incaricata, sempre con il medesimo personale e senza alcun ricorso
a professionisti esterni, del trasporto di materiali dai magazzini
alle molteplici sedi dell'azienda e fuori Valle per circa 15 mila
movimenti all'anno e dell'acquisto e della manutenzione di
ambulanze, autovetture dell'azienda e delle associazioni di
volontariato e del soccorso per un totale di circa 200 mezzi; poi
qui ho in allegato anche appunto la dotazione.
In generale sicuramente l'attenzione, quello che ha evocato il
Consigliere Caveri, ad una razionalizzazione c'è ed è in atto,
anche sulla base di quanto dettato dalla
spending review
,
che stiamo applicando. Sicuramente quindi c'è un'attenzione da una
parte a razionalizzare quella che è l'organizzazione dei servizi e
la spesa del settore sanitario che, come è stato ricordato, è il
settore che incide maggiormente sulla spesa dell'Amministrazione,
dall'altra questo è un settore che vogliamo mantenere il più
possibile intatto per quanto riguarda i servizi e la qualità degli
stessi ai cittadini; quindi sarà sicuramente un obbligo cercare di
razionalizzare ulteriormente, però con l'attenzione a non
smantellare i servizi che è quello che non vogliamo.
Si dà atto che dalle ore 11,21 riassume la presidenza il
Presidente Emily Rini.
Président
- Pour la réplique, la parole au Conseiller
Caveri.
Caveri (UVP) -
Nella II Commissione, se ci verrà
consentito, torneremo sul tema in maniera più dettagliata. Nella
replica si deve dire se siamo soddisfatti o no, io non sono
soddisfatto, dovessi usare un termine sintetico, direi che mi
arrendo, perché la sua non è una risposta politica, ma burocratica;
prendo atto, anzi addirittura in una parte della velina...c'è stato
anche detto che il personale deve aumentare, quindi, a fronte di
una risposta di questo genere, non si può che essere attoniti. Io
devo dirle che probabilmente...anzi chi le ha scritto la nota sulle
consulenze nella parte tecnica si è dimenticato evidentemente di un
contratto generalista che è stato affidato ad un geometra libero
professionista il 9 febbraio, di cui non viene dato cenno, c'è un
geometra a contratto nella struttura, ma in più è stato incaricato
un libero professionista. Sugli uffici stampa, che è un tema che
conosco bene, avendo fatto quando ero ragazzo anche il sindacalista
dei giornalisti, la risposta è flebile e purtroppo anche
risibile.
Président
- Point 15 à l'ordre du jour.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK