Consiglio Regionale della Valle d'Aosta - Oggetto del Consiglio n. 1834 del 28 febbraio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
LAVORO
Precedente
Successivo
Resoconto integrale del dibattito dell'aula
Oggetto del Consiglio n. 1834 del 28 febbraio 1996 - Resoconto
SEDUTA ANTIMERIDIANA DEL 28 FEBBRAIO 1996
OGGETTO N. 1834/X Situazione produttiva e occupazionale della
Società ITEM di Pont-Saint-Martin. (Interrogazione)
Interrogazione Venuto a conoscenza delle forti difficoltà che
starebbe attraversando la società ITEM di Pont-Saint-Martin, che
sarebbero confermate dai ricorsi a cassa integrazione e dai ritardi
nei pagamenti dei dipendenti;
Preso atto dell'esborso da parte della Regione Autonoma Valle
d'Aosta per l'acquisto dello stabile dalla ditta stessa avvenuto
pochi mesi fa;
il sottoscritto Consigliere regionale
Interroga
l'Assessore competente per sapere:
1) qual è la situazione della società ITEM;
2) quali accordi erano stati presi, in merito a garanzie
occupazionali, con la società in questione all'atto di acquisto
dell'immobile.
F.to: Chiarello
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) Ci sono due domande: qual è la situazione
della società ITEM e quali accordi erano stati presi.
Nelle premesse dell'accordo per l'acquisto del capannone
industriale della ITEM si diceva che la società, che occupava
allora 40 addetti, era impegnata ad aumentare tale numero.
Gli addetti attualmente sono 49, quindi da questo punto di vista
si può dire che c'è stato un rispetto dell'impegno.
Sull'andamento della società: nel 1994 e nel 1995 il fatturato è
stato rispettivamente di 2,150 miliardi e 2,450 miliardi, nel 1996
la società prevede un fatturato di 3,200 miliardi.
C'è da dire che l'interrogazione è fondata per ciò che riguarda
la fine del 1995 e l'inizio del 1996, perché da informazioni
provenienti da parte dei responsabili aziendali è emerso che in
questo periodo, a causa della ristrutturazione allora iniziata dal
gruppo Olivetti, ci sono stati alcuni elementi di difficoltà nel
ricevere materiale in conto lavorazione per l'evasione degli
ordini; sospensione della linea di credito in factoring a causa
della ristrutturazione interna dell'Olivetti che ha comportato la
cessione di società di factoring a cui faceva riferimento la ITEM;
temporanea diminuzione degli ordini.
A causa di questa situazione la società è ricorsa alla cassa
integrazione ordinaria e a causa della mancanza di liquidità,
legata alla difficoltà di sconto delle fatture che prima avveniva
con la società di factoring della Olivetti, c'è stato un ritardo
nella corresponsione degli stipendi, quantificato in circa un mese
e mezzo.
La società ha comunque concordato con i rappresentanti sindacali
e con i lavoratori il recupero del ritardo con un piano a scalare,
che dovrebbe riportare la situazione alla normalità entro il mese
di aprile.
La linea di credito è stata ripristinata tramite un accordo
sottoscritto con un altra società di factoring, la Aosta Factor;
quindi i problemi di liquidità dovrebbero risolversi attraverso
questa soluzione. Il 90 percento delle maestranze ha ripreso il
lavoro e si prevede che entro breve tutti gli addetti possano
rientrare a far parte dell'organico produttivo.
La società è inoltre impegnata nella ricerca di nuovi settori e
di accordi con altri partner per lo sviluppo delle sue
produzioni.
Diciamo quindi che, rispetto alle preoccupazioni sollevate con
l'interrogazione, si conferma una difficoltà che però da parte
dell'azienda viene presentata come temporanea e legata a fattori
che sono in via di superamento e ad un riassetto, che dovrebbe
avvenire entro il mese di aprile.
Presidente Ha chiesto la parola il Consigliere Chiarello.
Chiarello (RC) Vorrei fare una piccola storia di questa società
e di quello che è successo.
L'anno scorso in III Commissione passa la delibera di acquisto
del capannone ITEM; a quella delibera io ho votato contro.
Ho votato contro perché si parlava sempre di alienare il
patrimonio pubblico, invece in quel caso si comprava di nuovo un
capannone. Ho detto in quella sede che, se questa società aveva dei
grossi problemi finanziari, la Regione doveva farsi carico di
andarle incontro finanziariamente, dato che fino adesso sia chi si
è installato ex novo sia chi c'era già ed aveva dei problemi
finanziari in qualche maniera la Regione li ha sempre aiutati.
Dato che a me interessa l'occupazione, interessa che queste
aziende siano sane, nonostante sia stato acquistato e siano stati
dati dei soldi "freschi" a questa società, che aveva problemi con
dei mutui fatti come sono stati fatti, a me non interessa, perché
poi l'imprenditore è colui che rischia del suo, no? L'imprenditore
ha fatto i mutui a suo rischio, la Regione è andata a coprire quel
buco, e un paio di mesi dopo quest'azienda, nonostante abbia preso
circa 4 miliardi dalla Regione Valle d'Aosta, ha cominciato a
pagare in ritardo gli operai, ripeto: un paio di mesi dopo, non un
paio di anni dopo. Ed è questo che mi ha spinto a chiedere
all'Assessore cosa stava succedendo.
Sono arrivato lì per la cosa che mi sembra più grave e parlando
con questo imprenditore, ho cercato di fargli capire la divisione
dei compiti: sono un amministratore della Valle d'Aosta, ritengo
che sia fra i miei compiti quello di chiedere come sta andando
un'azienda, che bene o male prende dei soldi dei contribuenti,
tutti valdostani. Questo l'imprenditore non lo ha capito o
probabilmente non ha voluto capirlo. Quello che è più grave è che
in questi ultimi giorni sembra abbia radunato i suoi dipendenti
facendo del terrorismo contro chi chiede qualcosa in Regione.
Vorrei raccomandare all'Assessore, che si è premurato di
chiedere a questo imprenditore quanto gli avevo chiesto io, di
fargli un'ulteriore precisazione: se questo imprenditore non
conosce quali sono i ruoli, che almeno non faccia del terrorismo
all'interno della sua azienda. Non siamo più in certi periodi
storici, che io ho combattuto come delegato sindacale; pensavo che
i sindacalisti qui, prima di fare degli accordi - se veramente ci
sono degli accordi - avessero sentito anche i dipendenti. Ma i
dipendenti che conosco non sapevano di andare in cassa
integrazione, o di prendere lo stipendio con un paio di mesi
abbondanti di ritardo.
Mi sembra un sistema che funziona così: finché "mamma Regione"
sovvenziona si va avanti, altrimenti si chiude, e se qualcuno va a
chiedere qualcosa, vengono minacciati i dipendenti. Questo sistema
non mi sta bene.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK