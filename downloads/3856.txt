Consiglio Regionale della Valle d'Aosta - Oggetto del Consiglio n. 129 del 11 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 129 del 11 marzo 1981 - Resoconto
OGGETTO N. 129/81 - RINVIO ALLE COMMISSIONI DI UNA PROPOSTA DI
LEGGE E DI UN ORDINE DEL GIORNO CONCERNENTI: "ELIMINAZIONE DELLE
BARRIERE ARCHITETTONICHE".
Presidente
- Credo che ci sia una proposta che viene dai
presentatori.
Chiede di parlare il Consigliere Nebbia, ne ha facoltà.
Nebbia (PSI)
- La mia proposta, a seguito di accordi con
il Presidente della Commissione speciale e con l'Assessore, è di un
rinvio per l'esame del provvedimento da parte della Commissione che
non aveva ancora effettuato questo adempimento.
Presidente
- Ecco allora, il Consigliere Nebbia chiede il
rinvio alla Commissione e poi l'iscrizione all'ordine del giorno
quando la Commissione l'avrà esaminato.
Le Commissioni interessate sono due: Assetto del Territorio e
Sicurezza Sociale, per cui i Presidenti sono invitati a prendere la
parola.
Chiede di parlare il Consigliere Lustrissy, su questa proposta
di rinvio, ne ha facoltà.
Lustrissy (DP)
- Sulla proposta di rinvio siamo
d'accordo, però vorrei approfittare dell'occasione dell'argomento
posto all'ordine del giorno per richiamare l'attenzione del
Consiglio sulla delicatezza del problema.
Problema importante per come è stato posto anche con la
presentazione di questa legge, facendo presente che l'altro giorno
al Senato si è discusso di questo problema dopo una serie di
interrogazioni presentate da vari Parlamentari alla presenza del
Ministro della Sanità e del Sottosegretario.
La considerazione generale è stata quella di un richiamo alla
proclamazione dell'anno internazionale dell'handicappato, fatta da
parte dell'Organizzazione delle Nazioni Unite, con l'impegno
preciso di affrontare durante quest'anno il problema
dell'abbattimento delle barriere e delle comunicazioni, mettendo
gli invalidi in grado di ricevere tutti i messaggi e sotto il
profilo generale, per quanto riguarda lo stato di adempimento a
livello nazionale, è stata fatta una constatazione per cui si è
verificato che, nonostante la normativa in vigore, questo problema
è disatteso e si è fatto ben poco nel nostro paese.
Allora, in attesa della definizione sul piano legislativo anche
regionale del problema, mi permetto di ricordare al Consiglio che
la normativa attualmente in vigore, posta in essere con il Decreto
384 attuativo della legge 1971 dell'art. 27, è già stata
predisposta una serie di misure sul piano operativo per quanto
riguarda la definizione generale dei campi di applicazione delle
barriere architettoniche sotto tutti i profili. Sotto il profilo
degli edifici pubblici, degli edifici collettivi, sotto il profilo
dell'edilizia convenzionata, sotto il profilo dei trasporti. Ed è
una regolamentazione molto precisa, che purtroppo non ha trovato
attuazione.
Per cui una legge regionale sotto questo aspetto dovrà essere
discussa con una certa profondità.
Vorrei approfittare di questo momento per sottolineare
l'esigenza di collegare a questa discussione un ordine del giorno -
data la sua complessità chiederei al Presidente del Consiglio di
voler inserire alla prossima adunanza del Consiglio - il problema
degli handicappati e del superamento delle barriere
architettoniche.
L'ordine del giorno che il nostro gruppo presenta è così
concepito:
"Considerata l'opportunità e l'urgenza di adottare
provvedimenti concreti a favore del pieno inserimento nella vita
sociale della Comunità della Valle d'Aosta delle persone mutilate
con manifeste difficoltà di deambulazione, invalidi civili e di
tutte quelle portatrici di handicap in generale nell'anno a loro
dedicato dall'O.N.U.,
richiamata la legge del 1971 che stabilisce norme a favore
dei mutilati e invalidi civili e il D.P.R. 384 del 27.4.1978
concernente le norme di attuazione dell'art. 27 della stessa
materia per quanto riguarda le barriere architettoniche e i
trasporti pubblici,
impegna
la Giunta regionale, per le rispettive competenze, a
predisporre entro due mesi:
a) il censimento per Comune dei soggetti portatori di
handicap con relativo grado e tipo di malattia;
b) la nomina di una commissione tecnico-sanitaria nella quale
siano rappresentati in modo paritetico i membri dell'Associazione
degli Invalidi e dei Portatori di handicaps operanti a livello
regionale, con lo scopo di accertare la rispondenza degli edifici
pubblici, delle strutture pubbliche, dei servizi di pubblica
utilità, delle case di abitazione costruite in base ai programmi
dell'edilizia economica-popolare e dei luoghi di lavoro alle norme
previste dal regolamento adottato dal D.P.R. 384 del 1978;
c) l'aggiornamento degli interventi economici, di cui alla
deliberazione di Giunta n. 3795 del 1980, per i mezzi di
locomozione pubblici e privati in accordo con l'associazione della
categoria interessata e con gli operatori nel settore del trasporto
pubblico;
d) la verifica dell'applicazione nella Regione delle
disposizioni del Ministero del Lavoro per l'avviamento al lavoro
degli invalidi dopo l'emanazione della circolare 101 del Ministero
che sancisce la portata unitaria della nozione di invalidità e
della conseguente applicazione della legge 482 del 1968, a tutte le
situazioni di invalidità purché sussista il requisito della
riduzione della capacità lavorativa non inferiore al terzo;
e) modificare e progettare le strutture pubbliche nuove in
corso d'opera (scuole, ospedali, biblioteche, palestre, impianti
sportivi) secondo le norme previste dal D.P.R. 384 concernente il
regolamento di attuazione dell'art. 27 a favore dei mutilati ed
invalidi civili in materia di barriere architettoniche e di
trasporti pubblici;
f) fare obbligo ai Comuni, Comunità Montane, e agli altri
Enti che svolgono servizio al pubblico, di rispettare
tassativamente le norme del D.P.R. succitato".
Presidente
- Colleghi Consiglieri, la Presidenza, a sua
volta, fa una proposta sulla proposta di rinvio del Consigliere
Nebbia alle Commissioni e sulla proposta di ordine del giorno del
Consigliere Lustrissy: considerare l'ordine del giorno presentato
dal Consigliere Lustrissy e trasmetterlo, con il rinvio, alle due
Commissioni in modo che le Commissioni possano esaminare la
proposta di legge n. 253 e nello stesso tempo l'ordine del giorno.
Se dovesse poi prolungarsi l'esame in Commissione, il Consigliere
Lustrissy potrebbe sempre, in vista della seduta del 30 marzo,
prima del 18, presentare, se vuole che sia discusso nel caso che
non sia completato il lavoro della Commissione, una mozione con
l'ordine del giorno per l'iscrizione nella seduta del 30 marzo, o
eventualmente in quella della prima quindicina di aprile.
Quindi la proposta è di abbinare l'ordine del giorno alla legge
n. 253, considerandolo come presentato all'inizio della discussione
generale - il regolamento parla di interruzione della discussione
generale per rinvio alle Commissioni - la proposta del Consigliere
Nebbia è di rinviarlo alle due Commissioni.
L'ordine del giorno, che d'altra parte ci richiama a un problema
che la prossima conferenza dei Capigruppo dovrà anche affrontare,
perché ci sono pervenute sollecitazioni da più parti di prendere
delle iniziative, o di dedicare un particolare momento della seduta
consiliare all'iniziativa dell'O.N.U. concernente l'anno degli
handicappati.
Vi anticipo che a Torino e a Milano a metà di aprile avrà luogo
una grande manifestazione a cui saranno invitate tutte le Regioni,
Province e Comuni, e che appunto nel prossimo Ufficio di
Presidenza, nella prossima Conferenza dei Capigruppo nel corso di
questo mese, era mia intenzione sottoporre al dibattito questo
problema, in modo da prendere anche delle iniziative esterne e
ufficiali come Consiglio, come Conferenza dei Capigruppo.
Ma indipendentemente da questo, dalla parte legata alla
posizione dell'O.N.U. del Governo e del Ministero della Sanità e
della Pubblica Istruzione, c'è un problema specifico che io
riassumerei in questa proposta: il rinvio della proposta di legge
n. 253 dei Colleghi Nebbia e Tripodi all'esame delle Commissioni
con l'ordine del giorno presentato dal Collega Lustrissy. Se poi le
Commissioni non termineranno in un tempo ragionevolmente valido
l'esame di questo lavoro, ovviamente il Consigliere Lustrissy potrà
presentare la mozione.
Chiede di parlare l'Assessore alla Sanità ed Assistenza Sociale,
Rollandin, ne ha facoltà.
Rollandin (UV)
- Dirmi sorpreso dell'intervento del
Consigliere Lustrissy sarebbe veramente limitativo. Potrei anche
capire certi interessamenti, certe premure perché certi obiettivi
vengano raggiunti nella nostra Valle. Capisco che di questi tempi,
e ne farò avere un lungo elenco al Consigliere Lustrissy, di
convegni se ne facciano tanti. Tre giorni fa ho partecipato al
Convegno che si è svolto a Genova, presenti il Ministro Aniasi ed
il Sottosegretario Orsini, presenti gli Assessori alla Sanità, al
Lavoro, all'Assistenza delle varie Regioni, ed anche presenti i
rappresentanti degli handicappati con dei cartelli, a mio avviso,
significativi: "Basta proclami".
Io non l'ho portato questo cartello, ma penso che siano
sufficientemente chiare le parole che ho detto.
Già nel giugno scorso la Giunta ha previsto una Commissione che
sta lavorando per predisporre qualche cosa di organico; se
l'iniziativa più opportuna è quella di fare convegni sulle barriere
architettoniche, due anni fa ne abbiamo fatto uno a Saint Vincent
di cui potrei fornire gli atti.
Da dire non c'è più niente, difatti gli organizzatori che erano
presenti a quel convegno, e i rappresentanti dell'O.N.U. ed anche
delle massime autorità straniere, hanno sottolineato che a livello
legislativo l'Italia è tra i primi posti, ma a livello attuativo
tra gli ultimi. Quindi di proclami ce ne è a sufficienza.
Stiamo cercando di attuare le norme che sono già previste; c'è
una Commissione che sta lavorando. Ora dico, se il compito è quello
di fare i primi della classe mi sta anche bene, se invece il
compito è di arrivare a delle soluzioni, è un altro discorso.
Presidente
- Chiede di parlare il Consigliere Nebbia, ne
ha facoltà.
Nebbia (PSI)
- Semplicemente per riaffermare la richiesta
di rinvio motivandola in modo un po' più specifico.
Si trattava proprio di poter consultare la Commissione di cui ha
parlato in questo momento l'Assessore, non solamente la Commissione
consiliare, che aveva già in parte esaminato il provvedimento, ma
questa Commissione più specifica e più organicamente adatta ad
esaminare il problema.
Vorrei solo dire un'altra cosa: cioè che il provvedimento
presentato riprende e richiama tutte le leggi e regolamenti che ci
sono oggi in Italia ed in più aggiunge un qualche cosa di specifico
per la Valle d'Aosta ed è l'applicazione all'edilizia normale e
privata, alla quale nessun provvedimento nazionale italiano fa
riferimento. Quindi è un'applicazione specifica, adatta ed adeguata
alle caratteristiche del nostro territorio, perché un provvedimento
di tipo analogo probabilmente sarà emanato in sede nazionale, ma,
come succede spesso, i provvedimenti nazionali sono sempre
difficili da applicare dalle nostre parti. Era forse, una volta
tanto, un tentativo di anticipare delle soluzioni che, è vero,
stanno bollendo in pentola.
Comunque rinnovo la richiesta al Consiglio di rinviare l'esame
del provvedimento.
Presidente
- Mozione d'ordine al Consigliere Faval, Vice
Presidente.
Faval
(UV)
- Chiedo scusa, però a questo punto
chiedo al Presidente del Consiglio di far rispettare il
Regolamento: se non vado errato di fronte ad una richiesta di
rinvio sono possibili due interventi a favore e due interventi
contrari.
Non è assolutamente accettabile che si inizi qui la discussione:
o rinviamo oppure la facciamo subito.
Presidente
- Allora, si sono pronunciati per la proposta
di rinvio il Consigliere Nebbia e l'Assessore alla Sanità ed
Assistenza Sociale, Rollandin.
La parola al Consigliere Lustrissy come presentatore di questo
ordine del giorno.
Lustrissy
(DP)
- Sono d'accordo con la proposta
del Presidente che l'ordine del giorno venga trasmesso alla
Commissione e che venga discusso unitamente al progetto di legge,
riservandomi successivamente di presentare eventualmente una
mozione durante lo svolgimento dei lavori.
Presidente
- Metto in approvazione la proposta di rinvio
alle due Commissioni della proposta di legge n. 253 (del
Consigliere Nebbia) e dell'ordine del giorno (del Consigliere
Lustrissy).
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK