Consiglio Regionale della Valle d'Aosta - Oggetto del Consiglio n. 683 del 9 giugno 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AGRICOLTURA
AMBIENTE
Precedente
Successivo
Resoconto integrale del dibattito dell'aula
Oggetto del Consiglio n. 683 del 9 giugno 1999 - Resoconto
SÉANCE DU 9 JUIN 1999 (APRÈS-MIDI)
OGGETTO N. 683/XI Notizie in merito ad una richiesta di riesame
della valutazione negativa sulla compatibilità ambientale del
progetto della pista agricola Vedun-Clapey. (Interpellanza)
Interpellanza Preso atto della valutazione negativa sulla
compatibilità ambientale del progetto della pista agricola
Vedun-Clapey in Comune di Avise, espresso dal Comitato scientifico
per l'ambiente;
Appreso che in data 7.5.1999 l'Assessore regionale al
Territorio, Ambiente e Opere Pubbliche ha inviato al Presidente del
Comitato scientifico una lettera per richiedere un "riesame
dell'argomento, con invito a valutare a quali eventuali condizioni
e limitazioni potrebbe essere rilasciato un parere favorevole";
Ritenuto che tale richiesta sia del tutto irrituale e
costituisca un'indebita ingerenza nell'attività del preposto
Comitato scientifico;
i sottoscritti Consiglieri regionali
Interpellano
L'Assessore competente per sapere:
1) quale norma di legge consente o prevede la richiesta di
riesame da parte dell'Assessore competente;
2) se, in passato, vi sono già state simili procedure e quali
sono gli intendimenti per il futuro;
3) quali sono le ragioni e le valutazioni che lo hanno spinto ad
inviare la missiva in esame.
F.to: Curtaz - Marguerettaz
Président La parole au Conseiller Curtaz.
Curtaz (PVA-cU) Scopo dell'interpellanza è quello di ottenere
dei chiarimenti e di portare all'attenzione del Consiglio una
vicenda che io definisco brutta e che spero al termine della
discussione di non dover definire bruttissima.
Si tratta di un'interferenza a mio giudizio indebita che
l'Assessore competente ha esercitato nei confronti dell'abrogando
Comitato scientifico per l'ambiente.
Cosa è successo? È successo in riferimento a questa pista
agricola, Vedun-Clapey in Comune di Avise, che il Comitato
scientifico per l'ambiente dà un parere negativo. Secondo la legge
vigente, l'Assessore poteva fare due cose: poteva prendere atto di
tale parere negativo, poteva portare il progetto in Giunta
motivarlo adeguatamente ed approvarlo, ma in questo caso non ha
fatto né la prima cosa né la seconda.
Ha preso carta e penna e ha inviato al Presidente del Comitato
scientifico per l'ambiente una lettera in cui, dimostrando di
conoscere bene la materia, alla fine chiede una cosa a mio avviso
sconcertante perché, a fronte di un parere definitivo ancorché
consultivo e derogabile - bastava un'adeguata deliberazione della
Giunta -, dice: "Alla luce di quanto esposto, si richiede al
Comitato scientifico per l'ambiente il riesame dell'argomento con
invito a valutare a quali condizioni e limitazioni potrebbe essere
rilasciato un parere favorevole che potrebbe
consentire…" eccetera.
Questi sono i fatti, poi io non so come il Comitato scientifico
per l'ambiente abbia preso quella lettera; penso che se quel
comitato è composto da persone serie, l'abbiano presa e l'abbiano
buttata nel cestino perché era irricevibile.
Ci interessa sapere quale procedura sia mai stata adottata visto
che si tratta di una procedura "contra legem".
Non vorrei che l'Assessore ci rispondesse che ha anticipato
quella che sarà una futura procedura per certi versi analoga
prevista dalla nuova legge. Non vorrei perché intanto si applicano
le norme vigenti e non quelle abrogate né quelle in divenire, non
vorrei perché in secondo luogo la lettera porta la data del 7
maggio, quindi ben prima che il Consiglio regionale approvasse la
nuova normativa e se questa fosse la risposta, direi che sarebbe un
taccone peggiore del buco.
Fatta questa descrizione e censurata quella che a nostro
giudizio è un'indebita ingerenza sull'attività di un comitato
scientifico a cui l'Assessore, ripeto, poteva tranquillamente
derogare seguendo le indicazioni di legge, chiediamo in base a
quale norma l'Assessore abbia ritenuto di agire, se in passato vi
siano state simili procedure o anche simili prassi - mi
interesserebbe sapere se è già successo una volta in tutti questi
anni - e quali sono le ragioni e le valutazioni che lo hanno spinto
ad inviare la missiva in esame perché non vorremmo scoprire - e
spero che l'Assessore voglia tranquillizzarmi in questo senso - che
dietro a queste pressioni ci siano interessi privati da parte di
qualcuno.
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) Devo confessare un certo stupore, Consigliere
Curtaz, e anche un po' d'irritazione, me lo consenta, per come ha
concluso. Non è nel suo stile, me ne dispiace. Dicevo stupore e
anche un po' d'irritazione, evidentemente non per l'interpellanza
in sé perché questo fa parte della logica e delle giuste
attribuzioni di questo Consiglio, ma perché questa vicenda è il
risultato che conferma, semmai ce ne fosse stato bisogno, che
qualcuno dei membri del Comitato scientifico per l'ambiente
confonde i ruoli se è vero, come è vero, che invece di chiedere
spiegazioni all'Assessore, ha pensato bene di rivolgersi al
Consigliere di riferimento.
Dicevo stupore perché il fatto che l'Assessore competente, e
quindi fino a prova contraria membro di quell'organo a cui compete
deliberare in materia di valutazione d'impatto ambientale, abbia
invitato un proprio organo consultivo, perché questo è il Comitato
scientifico per l'ambiente, a riesaminare un proprio parere in
quanto fondato su presupposti in parte palesemente errati, ma nel
merito entrerò successivamente perché due sui tre presupposti su
cui si fonda il parere del comitato sono palesemente errati ed
infondati, dicevo stupore perché, che questo fatto diventi oggetto
di un'interpellanza, è sorprendente. Evidentemente facciamo
valutazioni diverse rispetto al ruolo degli organi consultivi e ne
prendo atto.
Dirò sin dalla premessa che per me è chiaro che la
considerazione svolta in premessa dell'interpellanza circa
l'irritualità e circa l'indebita ingerenza dell'Assessore
nell'attività del comitato scientifico è destituita di ogni
fondamento, non sta in piedi, non esiste, adesso ci
arriviamo…
(interruzione del Consigliere Curtaz, fuori microfono)
… Se è vero che nessuna norma
prevede espressamente la possibilità di richiedere il riesame, è
altrettanto vero che nessuna norma lo vieta e dunque questo è
consentito ed è legittimo, caro Consigliere Curtaz.
Questo è un approfondimento che peraltro ho fatto e rispetto a
questo gli uffici mi hanno messo nero su bianco - ho il conforto
dell'Ufficio legislativo del Consiglio neanche della Giunta -
quando un Consigliere del mio gruppo propose d'inserire, approvando
il disegno di legge il comma 2 dell'articolo 15 che, ripreso dalla
legge sull'impatto ambientale di Trento, prevede espressamente,
questa volta sì, la possibilità di richiedere il riesame per la
Giunta e quindi per l'Assessore. Ripeto, consentito e
legittimo.
Personalmente trovo incredibile che ci si stupisca del fatto che
all'interno di una procedura che si conclude con una delibera di
Giunta l'Assessore proponente la delibera, che quindi ha rispetto
alla collegialità della Giunta una certa responsabilità o perlomeno
deve rispondere di quello che porta all'approvazione, constatati
alcuni evidenti strafalcioni contenuti nel parere del comitato e
riportati nel testo della delibera, abbia voluto dare - perché io
ho voluto dare - la possibilità all'organo consultivo di
riesaminare ed approfondire la questione, magari riparando ad
evidenti errori di valutazione che dimostrano l'assoluta non
conoscenza dei luoghi o magari anche la malafede di qualcuno che,
non fosse altro per le sue origini, i luoghi li dovrebbe conoscere,
ma che ha dato al comitato, scrivendolo pure, indicazioni
sicuramente non corrette che hanno tratto in inganno il comitato
stesso perché, ripeto, due delle tre argomentazioni sono
palesemente infondate; scrivere così come è stato scritto nel
parere del comitato che la zona non pare adatta a causa delle sue
caratteristiche fisiche e di pendenza diffusa ad accogliere il
pascolo di bestiame bovino, non solo è falso, ma è anche
ridicolo.
Dire e scrivere che la realizzazione del tracciato costituirebbe
la realizzazione di una viabilità ad anello, che comporterebbe
probabili aumenti del traffico automobilistico non è vero in quanto
l'anello c'è già e la viabilità su quelle strade poderali - meglio
di me sa il Consigliere - è regolata dalla legge n. 17/85.
Dicevo che per me è incredibile che ci si stupisca, a meno che
non si voglia fare della dietrologia, e mi dispiace, Consigliere
Curtaz, lei ha concluso in una maniera che mi conferma che è
intenzione fare della dietrologia.
Per quanto riguarda il passato, rispondo al secondo punto, gli
uffici mi scrivono che non risultano agli atti lettere con
richiesta di riesame. Aggiungo che in passato chi mi ha preceduto
ha alle volte utilizzato prassi diverse e di fronte a pareri non
condivisi ha spesso insabbiato evitando di portare all'approvazione
della Giunta le relative delibere; posso fornire accurata ed
approfondita documentazione. Per il futuro, a scanso di equivoci e
d'interpretazioni, il Consiglio ha appena votato l'articolo 15,
comma 2, della legge di modifica alla legge n. 6/91 che
espressamente prevede la possibilità per la Giunta e quindi per
l'Assessore di richiedere il riesame.
In sintesi, quindi, il fatto che ad una richiesta che a me
pareva di assoluto buon senso, che andava nella direzione di dare
la possibilità al comitato di riconsiderare valutazioni espresse su
motivazioni in parte infondate, invece di esaminare subito il
merito, magari accogliendo la proposta dell'Assessore di essere
sentito dopo aver fatto un sopralluogo congiunto perché questo ho
chiesto nella lettera citata, si sia preferito dibattere in
perfetto giuridichese della ritualità o dell'irritualità della
procedura o delle supposte prevaricazioni dell'Assessore, ecco a me
tutto questo fa sinceramente un po' sorridere e - aggiungo - in
qualche modo mi conferma della bontà delle modifiche che abbiamo
apportato alla legge n. 6/91.
In conclusione, nessuna stranezza, Consigliere Curtaz, nessuna
irritualità e soprattutto nessuna indebita ingerenza. Se ho
peccato, si è trattato forse di lesa maestà nei confronti di chi
troppo spesso crede a torto di essere depositario unico della
scienza e della verità, ma soprattutto non ama e non accetta di
essere messo in discussione. Voglio aggiungere che non sono pentito
e neanche dispiaciuto; posso assicurare i consiglieri che, qualora
si ripresenti un caso analogo, non esiterò a riproporre una
richiesta di riesame perché questo fa parte del corretto rapporto
che deve esistere all'interno degli organi di una sana
amministrazione. Le ragioni e le valutazioni che mi hanno spinto ad
inviare la missiva attengono il merito, posso consegnare copia
della lettera, credo che sia già in possesso del Consigliere e
quindi concludo non avendo altro da aggiungere.
Président La parole au Conseiller Curtaz.
Curtaz (PVA-cU) Innanzitutto sul tema della legittimità perché
fra tutte le cose che ho sentito questa mi sembra la più
incredibile: che nel diritto amministrativo tutto quello che non è
vietato è consentito. Questa non l'avevo mai sentita. Non sono
amministrativista, ma mi piacerebbe vedere a quattr'occhi quale
ufficio legale della Regione osa dire una cosa del genere, ma
voglio fare un esempio per far capire come sia assurda questa
tesi.
Qui ci sono tanti sindaci, immaginiamo che di fronte a un parere
negativo della commissione edilizia comunale, a cui il sindaco può
derogare, invece di prendersi la responsabilità di derogare, il
sindaco chieda il riesame. Ma dove esiste questa cosa qua? Ma chi
l'ha mai fatta? Tant'è che la legge di valutazione d'impatto
ambientale reca la data del 4 marzo 1991, sono passati otto anni,
in otto anni è una prassi che non è stata mai seguita, è stata
inaugurata in questo caso. Ed è una prassi che ripeto è
illegittima.
Non ho un particolare stile da salvaguardare, se l'Assessore
pensa che ci sia stata una caduta di stile, mi dispiace, ma non era
questo lo scopo. Ho soltanto detto: "Caro Assessore, lei con questa
vicenda la dietrologia se la va a cercare" e spiego il perché. A
parte che non ha risposto alla mia domanda, diciamo di basso
profilo, perché non l'ho sentita una risposta, cioè se ci sono
interessi privati oppure no, ma lei aveva la possibilità di
derogare a questo parere, di dire con una delibera di Giunta a
questi Signori che hanno completamente sbagliato.
Io non sono entrato nel merito di questa vicenda intanto perché
non la conosco, non ho motivo di discutere che le argomentazioni
che lei ha oggi portato all'attenzione del Consiglio siano valide o
meno valide, ma non è questo il punto; il Comitato scientifico per
l'ambiente avrà sbagliato, ha sbagliato tante altre volte e l'ho
criticato io stesso, non c'è nessun particolare esperto "deus ex
machina" all'interno del Comitato scientifico per l'ambiente. Io
dico solo che la procedura corretta era quella di acquisire un
parere e se il parere è negativo, la Giunta può fare una
deliberazione positiva motivandola. Il fatto che si richieda di
rivedere il parere, dà adito a tutte le dietrologie del mondo,
abbia pazienza perché significa che lei non ha voluto prendersi in
quest'occasione le sue responsabilità, di questo si tratta e mi
dispiace.
Non ho altro da aggiungere. Lei ha detto che se si ripresenterà
il caso, lo rifarà, ma lo rifarà per forza perché adesso la legge
nuova che entrerà in vigore lo consentirà. Certo che lo farà e
questa volta lo farà legittimamente, quindi non ho niente in
contrario che la prossima volta lo faccia, non sarò certo io a fare
questioni se lo farà, però fintanto che la legge in vigore è
attuale, andava applicata nella sua pienezza.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK