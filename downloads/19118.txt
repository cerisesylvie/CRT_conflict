Consiglio Regionale della Valle d'Aosta - Oggetto del Consiglio n. 2257 del 17 ottobre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 2257 del 17 ottobre 2001 - Resoconto
OGGETTO N. 2257/XI Disegno di legge: "Interventi regionali a
sostegno delle piccole e medie imprese per iniziative in favore
della qualità, dell’ambiente e della sicurezza.
Modificazioni alla legge regionale 7 dicembre 1993, n. 84
(Interventi regionali in favore della ricerca, dello sviluppo e
della qualità), da ultimo modificata dalla legge regionale 18
aprile 2000, n. 11."
CAPO I DISPOSIZIONI GENERALI
Articolo 1 (Oggetto)
1. La presente legge disciplina gli interventi regionali diretti
a promuovere presso le piccole e medie imprese di cui all'articolo
3 l'introduzione di:
a) sistemi di gestione per la qualità;
b) sistemi di gestione ambientale;
c) sistemi di gestione per la sicurezza.
Articolo 2 (Applicazione degli articoli 87 e 88 del trattato
CE)
1. Gli interventi previsti dalla presente legge sono concessi
nel rispetto delle disposizioni di cui:
a) al regolamento (CE) n. 68/2001 della Commissione, del 12
gennaio 2001, relativo all'applicazione degli articoli 87 e 88 del
trattato CE agli aiuti destinati alla formazione, pubblicato sulla
Gazzetta ufficiale delle Comunità europee, serie L 10, del 13
gennaio 2001;
b) al regolamento (CE) n. 70/2001 della Commissione, del 12
gennaio 2001, relativo all'applicazione degli articoli 87 e 88 del
trattato CE agli aiuti di Stato a favore delle piccole e medie
imprese, pubblicato sulla Gazzetta ufficiale delle Comunità
europee, serie L 10, del 13 gennaio 2001.
CAPO II DISCIPLINA COMUNE DEGLI INTERVENTI
Articolo 3 (Soggetti beneficiari)
1. Possono beneficiare degli interventi di cui all'articolo 4 le
piccole e medie imprese con unità locali ubicate in Valle d'Aosta
ed ivi operanti nei settori dell'industria, dell'artigianato, della
ricettività turistica, del commercio, dei pubblici esercizi e dei
servizi.
Articolo 4 (Tipologia degli interventi)
1. Per favorire la realizzazione delle iniziative di cui agli
articoli 9, 12 e 15 la Regione può intervenire mediante la
concessione di contributi.
2. I contributi sono concessi in applicazione delle intensità
massime di aiuto previste dai regolamenti di cui all'articolo 2
secondo le diverse tipologie di spesa, entro i limiti di importo di
cui agli articoli 10, 13 e 15.
Articolo 5 (Presentazione delle domande ed
istruttoria)
1. Le domande per la concessione dei contributi devono essere
presentate alla struttura regionale competente in materia di
industria, di seguito denominata struttura competente, prima
dell'avvio delle iniziative cui le stesse si riferiscono.
2. La struttura competente verifica la completezza e la
regolarità formale delle domande, effettua l'istruttoria tecnica
preliminare e le sottopone alla valutazione del Comitato tecnico di
cui all'articolo 12 della legge regionale 7 dicembre 1993, n. 84
(Interventi regionali in favore della ricerca e dello sviluppo),
come sostituito dall'articolo 9 della legge regionale 2 settembre
1997, n. 33.
3. In sede di valutazione delle domande presentate ai sensi
della presente legge, la composizione del Comitato di cui al comma
2 è integrata da:
a) un esperto di sistemi di gestione ambientale;
b) un esperto di sistemi di gestione per la sicurezza;
c) un esperto di organizzazione aziendale, segnalato dalle
associazioni degli imprenditori. In mancanza di segnalazioni la
nomina sarà effettuata dalla Giunta regionale.
Articolo 6 (Concessione)
1. La concessione ed il diniego dei contributi sono disposti con
provvedimento del dirigente della struttura competente.
Articolo 7 (Rinvio)
1. Le domande di contributo sono esaminate secondo l'ordine
cronologico di presentazione; i contributi sono concessi, ogni
anno, sino ad esaurimento delle risorse finanziarie
disponibili.
2. La Giunta regionale individua con propria deliberazione, tra
quelli di cui all'articolo 3, i settori da privilegiare in caso di
insufficienza di risorse finanziarie.
3. La Giunta regionale disciplina ogni adempimento o aspetto
relativo alle procedure per la concessione e l'erogazione dei
contributi, compresi le modalità e i criteri applicativi delle
disposizioni di cui agli articoli 9, 11, 12, 14, 15 e 17.
4. Le deliberazioni di cui ai commi 2 e 3 sono pubblicate sul
Bollettino ufficiale della Regione.
Articolo 8 (Azioni di sensibilizzazione)
1. La Giunta regionale è autorizzata a promuovere azioni di
sensibilizzazione e di informazione sulle problematiche legate
all'applicazione delle norme in materia di qualità, ambiente e
sicurezza, in collaborazione con società a partecipazione
maggioritaria della Regione, aventi come scopo sociale lo sviluppo
economico delle imprese.
CAPO III SISTEMI DI GESTIONE PER LA QUALITÀ
Articolo 9 (Iniziative agevolabili)
1. Possono essere ammesse a contributo le seguenti iniziative,
attuate in unità locali ubicate in Valle d'Aosta:
a) realizzazione di studi di valutazione di opportunità, costi e
benefici dell'introduzione di sistemi di gestione per la
qualità;
b) adozione di sistemi di gestione per la qualità;
c) certificazione della conformità dei sistemi di gestione per
la qualità rispetto a norme internazionali;
d) mantenimento della certificazione della conformità dei
sistemi di gestione per la qualità rispetto a norme internazionali,
limitatamente alla prima conferma della certificazione
ottenuta;
e) certificazione della conformità dei prodotti aziendali
rispetto a norme nazionali, comunitarie, internazionali.
2. I costi ammissibili per la realizzazione delle iniziative di
cui al comma 1, lettera a), riguardano:
a) consulenze esterne;
b) apporto professionale del personale dipendente, fino ad un
massimo del quindici per cento della spesa complessiva ammessa a
contributo.
3. I costi ammissibili per la realizzazione delle iniziative di
cui al comma 1, lettera b), riguardano:
a) consulenze esterne;
b) acquisto di beni strumentali per prove e controlli;
c) formazione del personale dipendente, compreso il costo
orario;
d) interventi di laboratori esterni;
e) acquisizione di programmi per elaboratore elettronico;
f) acquisto di norme tecniche;
g) apporto professionale del personale dipendente, fino ad un
massimo del quindici per cento della spesa complessiva ammessa a
contributo.
3. I costi ammissibili per la realizzazione delle iniziative di
cui al comma 1, lettere c), d) ed e), riguardano:
a) interventi di laboratori esterni;
b) interventi di organismi di certificazione accreditati.
5. La certificazione della conformità dei sistemi di gestione
per la qualità e dei prodotti deve essere effettuata da organismi
accreditati dal sistema nazionale o da strutture equivalenti in
ambito europeo riconosciute dal sistema nazionale.
6. L'ottenimento della certificazione della conformità dei
sistemi di gestione per la qualità è condizione necessaria per
l'erogazione dei contributi previsti per l'adozione dei sistemi
stessi.
Articolo 10 (Entità massima dei contributi)
1. I contributi non possono comunque superare, per ciascuna
impresa, i seguenti limiti di importo:
a) euro 5.200 per le iniziative di cui all'articolo 9, comma 1,
lettera a);
b) euro 26.000 per le iniziative di cui all'articolo 9, comma 1,
lettera b);
c) euro 5.200 per le iniziative di cui all'articolo 9, comma 1,
lettera c);
d) euro 2.600 in ragione di ogni anno per le iniziative di cui
all'articolo 9, comma 1, lettera d);
e) euro 5.200 per le iniziative di cui all'articolo 9, comma 1,
lettera e).
Articolo 11 (Erogazione dei contributi)
1. L'erogazione dei contributi previsti per le iniziative di cui
all'articolo 9, comma 1, lettera a), è disposta, sulla base dei
costi effettivamente sostenuti, per metà ad avvenuta realizzazione
dello studio di valutazione e per metà ad avvenuta certificazione
della conformità del sistema.
2. L'erogazione dei contributi previsti per le iniziative di cui
all'articolo 9, comma 1, lettera b), è disposta, sulla base dei
costi effettivamente sostenuti, ad avvenuta certificazione della
conformità del sistema.
3. L'erogazione dei contributi previsti per le iniziative di cui
all'articolo 9, comma 1, lettere c), d) ed e), è disposta, sulla
base dei costi effettivamente sostenuti, ad avvenuta
certificazione.
CAPO IV SISTEMI DI GESTIONE AMBIENTALE
Articolo 12 (Iniziative agevolabili)
1. Possono essere ammesse a contributo le seguenti iniziative,
attuate in unità locali ubicate in Valle d'Aosta:
a) realizzazione di studi di valutazione di opportunità, costi e
benefici dell'introduzione di sistemi di gestione ambientale;
b) adozione di sistemi di gestione ambientale;
c) certificazione della conformità dei sistemi di gestione
ambientale rispetto a norme internazionali o convalida delle
dichiarazioni ambientali redatte in conformità a norme
comunitarie;
d) mantenimento della certificazione della conformità dei
sistemi di gestione ambientale o della convalida delle
dichiarazioni ambientali, limitatamente alla prima conferma della
certificazione ottenuta;
e) certificazione della conformità dei prodotti aziendali
rispetto a norme nazionali, comunitarie, internazionali che ne
garantiscano la qualità ecologica.
2. I costi ammissibili per la realizzazione delle iniziative di
cui al comma 1, lettera a), riguardano:
a) consulenze esterne;
b) apporto professionale del personale dipendente, fino ad un
massimo del quindici per cento della spesa complessiva ammessa a
contributo.
3. I costi ammissibili per la realizzazione delle iniziative di
cui al comma 1, lettera b), riguardano:
a) consulenze esterne;
b) acquisto di beni strumentali per prove e controlli;
c) formazione del personale dipendente, compreso il costo
orario;
d) interventi di laboratori esterni;
e) acquisizione di programmi per elaboratore elettronico;
f) acquisto di norme tecniche;
g) acquisto di apparecchiature per la riduzione
dell'inquinamento;
h) apporto professionale del personale dipendente, fino ad un
massimo del quindici per cento della spesa complessiva ammessa a
contributo.
4. I costi ammissibili per la realizzazione delle iniziative di
cui al comma 1, lettere c), d) ed e), riguardano:
a) interventi di laboratori esterni;
b) interventi di organismi di certificazione accreditati.
5. La certificazione della conformità dei sistemi di gestione
ambientale e dei prodotti e la convalida delle dichiarazioni
ambientali deve essere effettuata da organismi accreditati dal
sistema nazionale o da strutture equivalenti in ambito europeo
riconosciute dal sistema nazionale.
6. L'ottenimento della certificazione della conformità dei
sistemi di gestione ambientale o la convalida delle dichiarazioni
ambientali è condizione necessaria per l'erogazione dei contributi
previsti per l'adozione dei sistemi stessi.
Articolo 13 (Entità massima dei contributi)
1. I contributi non possono comunque superare, per ciascuna
impresa, i seguenti limiti di importo:
a) euro 5.200 per le iniziative di cui all'articolo 12, comma 1,
lettera a);
b) euro 26.000 per le iniziative di cui all'articolo 12, comma
1, lettera b);
c) euro 5.200 per le iniziative di cui all'articolo 12, comma 1,
lettera c);
d) euro 2.600 in ragione di ogni anno per le iniziative di cui
all'articolo 12, comma 1, lettera d);
e) euro 5.200 per le iniziative di cui all'articolo 12, comma 1,
lettera e).
Articolo 14 (Erogazione dei contributi)
1. L'erogazione dei contributi previsti per le iniziative di cui
all'articolo 12, comma 1, lettera a), è disposta, sulla base dei
costi effettivamente sostenuti, per metà ad avvenuta realizzazione
dello studio di valutazione e per metà ad avvenuta certificazione
della conformità del sistema.
2. L'erogazione dei contributi previsti per le iniziative di cui
all'articolo 12, comma 1, lettera b), è disposta, sulla base dei
costi effettivamente sostenuti, ad avvenuta certificazione della
conformità del sistema.
3. L'erogazione dei contributi previsti per le iniziative di cui
all'articolo 12, comma 1, lettere c), d) ed e), è disposta, sulla
base dei costi effettivamente sostenuti, ad avvenuta
certificazione.
CAPO V SISTEMI DI GESTIONE PER LA SICUREZZA AZIENDALE
Articolo 15 (Iniziative agevolabili)
1. Possono essere ammesse a contributo le seguenti iniziative,
attuate in unità locali ubicate in Valle d'Aosta:
a) realizzazione di studi di valutazione di opportunità, costi e
benefici dell'introduzione di sistemi di gestione per la sicurezza
aziendale;
b) adozione di sistemi di gestione per la sicurezza
aziendale;
c) certificazione della conformità dei sistemi di gestione per
la sicurezza aziendale rispetto a norme nazionali o
internazionali;
d) mantenimento della certificazione della conformità dei
sistemi di gestione per la sicurezza aziendale limitatamente alla
prima conferma della certificazione ottenuta.
2. I costi ammissibili per la realizzazione delle iniziative di
cui al comma 1, lettera a), riguardano:
a) consulenze esterne;
b) apporto professionale del personale dipendente, fino ad un
massimo del 15 per cento della spesa complessiva ammessa a
contributo.
3. I costi ammissibili per la realizzazione delle iniziative di
cui al comma 1, lettera b), riguardano:
a) consulenze esterne;
b) acquisto di beni strumentali;
c) formazione del personale dipendente, compreso il costo
orario;
d) interventi di laboratori esterni;
e) acquisizione di programmi per elaboratore elettronico;
f) acquisto di norme tecniche;
g) apporto professionale del personale dipendente, fino ad un
massimo del 15 per cento della spesa complessiva ammessa a
contributo.
4. I costi ammissibili per la realizzazione delle iniziative di
cui al comma 1, lettere c) e d), riguardano interventi di organismi
di certificazione accreditati.
5. La certificazione della conformità dei sistemi di gestione
per la sicurezza aziendale deve essere effettuata da organismi
accreditati dal sistema nazionale o da strutture equivalenti in
ambito europeo riconosciute dal sistema nazionale.
6. L'ottenimento della certificazione della conformità dei
sistemi di gestione per la sicurezza aziendale è condizione
necessaria per l'erogazione dei contributi previsti per l'adozione
dei sistemi stessi.
Articolo 16 (Entità massima dei contributi)
1. I contributi non possono comunque superare, per ciascuna
impresa, i seguenti limiti di importo:
a) euro 5.200 per le iniziative di cui all'articolo 15, comma 1,
lettera a);
b) euro 26.000 per le iniziative di cui all'articolo 15, comma
1, lettera b);
c) euro 5.200 per le iniziative di cui all'articolo 15, comma 1,
lettera c);
d) euro 2.600 in ragione di ogni anno per le iniziative di cui
all'articolo 15, comma 1, lettera d).
Articolo 17 (Erogazione dei contributi)
1. L'erogazione dei contributi previsti per le iniziative di cui
all'articolo 15, comma 1, lettera a), è disposta, sulla base dei
costi effettivamente sostenuti, per metà ad avvenuta realizzazione
dello studio di valutazione e per metà ad avvenuta certificazione
della conformità del sistema.
2. L'erogazione dei contributi previsti per le iniziative di cui
all'articolo 15, comma 1, lettera b), è disposta, sulla base dei
costi effettivamente sostenuti, ad avvenuta certificazione della
conformità del sistema.
3. L'erogazione dei contributi previsti per le iniziative di cui
all'articolo 15, comma 1, lettere c) e d), è disposta, sulla base
dei costi effettivamente sostenuti, ad avvenuta certificazione.
CAPO VI MODIFICAZIONI ALLA L.R. 84/1993 E ABROGAZIONE DI
NORME
Articolo 18 (Modificazione del titolo)
1. Il titolo della l.r. 84/1993, già sostituito dall'articolo 1
della l.r. 33/1997, è sostituito dal seguente: "Interventi
regionali in favore della ricerca e dello sviluppo".
Articolo 19 (Modificazione dell'articolo 1)
1. Al comma 1 dell'articolo 1 della l.r. 84/1993, come
sostituito dall'articolo 2 della l.r. 33/1997, le parole "nonché
l'introduzione di metodologie e sistemi finalizzati a migliorare e
garantire la qualità, in coerenza con la normativa nazionale e
comunitaria in materia di qualità e affidabilità delle produzioni,
di certificazione dei prodotti e sicurezza dei consumatori." sono
soppresse.
Articolo 20 (Modificazione dell'articolo 13)
1. Al comma 1 dell'articolo 13 della l.r. 84/1993, da ultimo
sostituito dall'articolo 5 della legge regionale 18 aprile 2000, n.
11, le parole "I beneficiari dei contributi previsti dall'articolo
4, dopo la realizzazione dei progetti approvati, provvedono a
presentare alla struttura regionale competente in materia di
industria una relazione che illustri le modalità di svolgimento
degli interventi e i risultati conseguiti. Tale relazione sarà
accompagnata, ove richiesto, dall'attestato di avvenuta
certificazione." sono soppresse.
Articolo 21 (Abrogazione di norme)
1. Sono abrogate le seguenti disposizioni della l.r.
84/1993:
a) l'articolo 3;
b) l'articolo 4;
c) l'articolo 4 bis;
d) l'articolo 5;
e) l'articolo 6;
f) la lettera b) del comma 1 dell'articolo 7;
g) il comma 2 dell'articolo 7;
h) l'articolo 8 bis;
i) l'articolo 9;
j) l'articolo 10;
k) il comma 4 dell'articolo 11;
l) il comma 5 dell'articolo 11.
Sono inoltre abrogate le seguenti disposizioni:
gli articoli 1, 2, 4 e 5 della legge regionale 21 febbraio 1996,
n. 7;
gli articoli 3, 4 e 5 della l.r. 33/1997;
l'articolo 1 della l.r. 11/2000.
CAPO VII DISPOSIZIONI FINALI E FINANZIARIE
Articolo 22 (Norma transitoria)
1. Le domande di contributo presentate ai sensi degli articoli
8bis, 9 e 10 della l.r. 84/1993, e non ancora finanziate, sono
definite secondo le procedure previste dalla medesima legge.
Articolo 23 (Disposizioni finanziarie)
1. La spesa per l'applicazione degli articoli 8, 9, 12 e 15 è
determinata complessivamente in lire 610 milioni (euro 315.038) per
l'anno 2001, in euro 629.930 per l'anno 2002 e in annui euro
660.930 a decorrere dall'anno 2003.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2001 e di quello pluriennale per gli anni 2001/2003
negli obiettivi programmatici 2.2.2.09. "Interventi promozionali
per l'industria", 2.2.2.10. "Interventi promozionali per
l'artigianato", 2.2.2.11. "Interventi promozionali per il
commercio", 2.2.2.12. "Interventi promozionali per il turismo",
2.2.2.13. "Interventi promozionali per lo sviluppo di attività
alberghiere ed extra alberghiere", e si provvede:
a) mediante riduzione dei seguenti stanziamenti iscritti
nell'obiettivo programmatico 2.2.2.09. "Interventi promozionali per
l'industria":
- per lire 80 milioni, per l'anno 2001, e per annui euro
258.200, per gli anni 2002 e 2003, mediante riduzione dello
stanziamento iscritto al capitolo 46855 "Contributi per la
realizzazione di studi di valutazione e di sistemi di qualità
aziendale";
- per lire 30 milioni, per l'anno 2001, e per annui euro 77.400,
per gli anni 2002 e 2003, mediante riduzione dello stanziamento
iscritto al capitolo 46860 "Contributi per la certificazione di
sistemi di qualità aziendali, di prodotti e di processi";
- per euro 36.100 per l'anno 2002 e per euro 67.100 per l'anno
2003, mediante riduzione dello stanziamento iscritto al capitolo
46870 "Spese per la promozione di azioni di sensibilizzazione e
informazione sulla qualità nel settore industriale";
b) mediante riduzione dello stanziamento iscritto al capitolo
69000 "Fondo globale per il finanziamento di spese correnti",
dell'obiettivo programmatico 3.1. "Fondi globali", previsto al
punto B.1.1. "Legge quadro per la riorganizzazione del sistema di
incentivazione delle imprese", dell'allegato n. 1 ai bilanci
annuale e pluriennale, per lire 500 milioni, per l'anno 2001 e per
annui euro 258.230, per gli anni 2002 e 2003.
3. Per l'applicazione della presente legge la Giunta regionale è
autorizzata ad apportare, con propria deliberazione, su proposta
dell'assessore regionale competente in materia di bilancio e
finanze, le occorrenti variazioni di bilancio e nell'ambito delle
finalità della legge stessa, variazioni tra gli obiettivi
programmatici indicati al comma 2.
Président
Je rappelle que la IV
ème
Commission,
qui s’est exprimée favorablement à la majorité sur
ce projet de loi, a élaboré un nouveau texte sur lequel nous allons
nous prononcer. La III
ème
Commission, à la majorité à
son tour, a exprimé un avis favorable en amendant le titre de la
loi. La II
ème
Commission à la majorité
s’est exprimée sur le nouveau texte avec
l'amendement.
La parole au rapporteur, le Conseiller Praduroux.
Praduroux (UV)
Leggo la relazione anche per conto del
relatore della II Commissione, Cerise.
"La competitività sui mercati passa attraverso la capacità delle
aziende di proporre prodotti e servizi in grado di soddisfare le
esigenze dei clienti che oltre alle condizioni economiche
considerano ormai come prioritarie le caratteristiche di qualità, i
metodi di produzione, all’avanguardia anche sotto il
profilo del rispetto ambientale, anche la gestione della sicurezza
aziendale è un obbiettivo prioritario. Di fronte a queste sfide
anche le piccole e medie realtà produttive devono attrezzarsi per
mantenere il passo con la rapida evoluzione del contesto economico
e produttivo. I sistemi di gestione aziendale sono, sia in Europa,
sia in Italia, sempre più orientati al miglioramento delle
prestazioni ambientali delle imprese, sia per la maggiore
attenzione da parte dei consumatori, in particolare del Nord
Europa, sia per le richieste dei grandi gruppi industriali,
soprattutto tedeschi, ai rispettivi fornitori.
Questo disegno di legge ha come obiettivo quello di offrire un
sostegno alle piccole e medie imprese per realizzare sistemi di
gestione ambientale, di qualità e la certificazione di
compatibilità ecologica dei prodotti aziendali e per realizzare
sistemi di gestione per la sicurezza. In Valle
d’Aosta un’azienda di medie
dimensioni (la Tecdis S.p.A.) ha di recente realizzato un sistema
di gestione ambientale e ne ha certificato la sua conformità alla
norma ISO 14000. È probabile che altre realtà imprenditoriali
valdostane seguano questo primo esempio.
È da segnalare inoltre che sempre più i consumatori, in
particolare quelli stranieri, orientano le loro scelte su prodotti
dotati di marchio di compatibilità ecologica (Eco-label). Si
comprende dunque l’importanza di questo disegno di
legge che interviene in una materia trattata dalla legge regionale
n. 84 del 1993 la cui lettura risulta ormai difficile, anche a
causa delle varie modificazioni apportate. È utile chiarire che la
legge regionale n. 84 del 1993 resta in vigore per il finanziamento
della ricerca industriale, mentre per il finanziamento della
realizzazione di sistemi di gestione per la qualità, di sistemi di
gestione ambientale e di sistemi di gestione per la sicurezza, si
introduce questo disegno di legge n. 135 al quale le imprese
potranno fare riferimento.
Novità per la normativa ISO: la normativa in materia di qualità
ha registrato profonde modifiche, sono entrati in vigore due nuovi
regolamenti comunitari e le nuove norme ISO 9000 edizione 2000 sono
ben diverse dalle precedenti stabilite nel 1994. Si aggiungano poi
le norme ISO 14000 per la gestione ambientale, cioè la garanzia
sulle procedure adottate dalle aziende per la produzione di beni o
servizi che devono essere compatibili a livello ambientale: si
pensi agli scarichi di acque da lavorazione, ai rifiuti,
all’emissione sonora dovuta agli impianti.
È stata così introdotta la garanzia certificata che
l’impresa opera in modo eco-compatibile. Tra
l’altro dal 2002 per gli appalti pubblici sarà
richiesto il rispetto della norma ISO 14000 a livello ambientale.
Ci sono poi grossi gruppi internazionali come la Philips che
pretenderà dai fornitori il rispetto della normativa ISO 14000 che
per le aziende diventa un sinonimo di immagine rispettosa
dell’ambiente. Va poi ricordata
l’introduzione a livello comunitario del regolamento
denominato EMAS sempre per quanto attiene il rispetto dei livelli
di compatibilità ambientale delle produzioni.
Analisi del disegno di legge n. 135: il disegno di legge n. 135,
che si compone di 20 articoli, promuove, come spiegato al primo
articolo, l’introduzione nelle piccole e medie
imprese di sistemi di gestione della qualità, di gestione
ambientale e di gestione per la sicurezza.
È una legge che rispetta i regolamenti comunitari di esenzione
per piccole e medie imprese e pertanto non necessita di notifica
del regime alla Commissione europea. Tra i soggetti beneficiari
figurano le piccole e medie imprese, cioè quelle con meno di 250
dipendenti e un fatturato annuo al di sotto dei 40 milioni di euro.
Possono godere di contributi le attività svolte in Valle
d’Aosta a favore di unità locali ubicate in Valle
d’Aosta. Gli incentivi previsti sono costituiti da
contributi a fondo perso.
Il Comitato tecnico che valuta le domande: le domande presentate
ai competenti uffici prima della realizzazione
dell’intervento sono valutate da un apposito
comitato tecnico composto da esperti in economia industriale,
informatica, ingegneria industriale, controllo della qualità
aziendale, sistemi di gestione ambientale, di sistemi di gestione
per la sicurezza e di organizzazione aziendale.
Intensità massime di aiuto: le intensità massime di aiuto sono
quelle stabilite dai regolamenti comunitari di esenzione e
dipendono dalle varie tipologie di costi tra cui: le consulenze per
il 50 percento, gli investimenti per il 15 percento, la formazione
per il 35 percento.
I massimali stabiliti: i massimali stabiliti per i contributi
sono pari a 5.200 euro per gli studi di valutazione, 26.000 euro
per i sistemi di gestione della qualità, 5.200 euro per la
certificazione dei sistemi, 2.600 euro per il mantenimento della
certificazione e 5.200 euro per la certificazione dei prodotti. Tra
i costi ammissibili figurano tra gli altri le consulenze esterne,
l’acquisto di strumenti per prove e controlli, la
formazione del personale, l’acquisizione di software
per la gestione della qualità."
Si dà atto che dalle ore 19,33 presiede il Vicepresidente
Lattanzi.
Presidente
È aperta la discussione generale.
La parola al Consigliere Frassy.
Frassy (FI)
Su questa legge tendenzialmente siamo
dell’avviso che sia una norma auspicabile rispetto a
quelle che sono le situazioni che qui vengono regolamentate, a
contribuzione delle iniziative che molto spesso nelle piccole e
medie imprese non riescono a decollare proprio per la mancanza di
risorse e di finanziamenti in contesti che non sono immediatamente
produttivi, anche se poi saranno finalizzati ad ottimizzare la
produzione attraverso quelli che sono i meccanismi di
certificazione, di qualità ambientale piuttosto che in materia di
sicurezza.
Abbiamo però riscontrato come in questo "corpus" legislativo
l’articolo 8 abbia una filosofia che ci sfugge dal
contesto della legge stessa.
L’articolo 8 autorizza la Giunta a promuovere
azioni di sensibilizzazione e di informazione su queste
problematiche e direi che fino a qua tutto sommato è un articolo
che non direbbe nulla di nuovo, perché la legge che autorizza la
Giunta non ha necessità di arrivare a questa precisazione, nel
senso che la Giunta è comunque autorizzata ad operare
nell’ambito delle normative regionali per quanto
riguarda gli atti di natura amministrativa; la cosa che ci crea
invece perplessità è che queste azioni di sensibilizzazione possono
avvenire in collaborazione con società a partecipazione
maggioritaria della Regione, aventi come scopo sociale lo sviluppo
economico delle imprese.
La perplessità che esprimiamo su questo articolo è che se
andiamo ad autorizzare qualcosa che di per sé non avrebbe necessità
di autorizzazione, nel momento in cui lo andiamo ad autorizzare
implicitamente, andiamo a negare la possibilità di spendere azioni
di sensibilizzazione con altri soggetti.
Ci spieghiamo meglio: riteniamo che le azioni di
sensibilizzazione in questo campo come in altri campi possano e
debbano essere svolte anche dalle associazioni imprenditoriali di
categoria.
Non capiamo per quale motivo l’articolo 8 vada a
dare un’autorizzazione che non è necessaria perché
la Giunta può come e quando vuole collaborare e incaricare
chicchessia in azioni di sensibilizzazione, non capiamo per quale
motivo venga messo invece un paletto e un limite al coinvolgimento
di quelle associazioni di categoria.
Ed è sul filo logico di questo argomentare che presentiamo un
emendamento che chiede di abrogare quanto meno la parte finale
dell’articolo 8 ossia dopo
"sicurezza"
abrogare il riferimento che limita queste opere di
sensibilizzazione alla collaborazione con società a partecipazione
maggioritaria della Regione, proprio perché riteniamo che comunque
sia sarebbe possibile esprimersi ugualmente in questa direzione ma,
limitando soltanto a questa direzione le azioni di
sensibilizzazione, si vanno a precludere tutta
un’altra serie di soggetti istituzionali che
riteniamo possano e debbano dire più di un qualcosa su questa
materia.
Presidente
Se nessun altro Consigliere chiede di
intervenire, dichiaro chiusa la discussione generale.
La parola all’Assessore
all’industria, artigianato ed energia, Ferraris.
Ferraris (GV-DS-PSE)
Ringrazio i relatori per quanto hanno
esposto e le commissioni che hanno fatto un lavoro notevole,
considerato che nel corso dell'elaborazione della legge
c’è stato un confronto con le associazioni di
categoria che ha portato anche ad alcune modificazioni.
In particolare, questo disegno di legge, come detto nella
relazione dei Consiglieri relatori, tende a qualificare meglio e a
rendere più competitive le imprese valdostane. Cerca di farlo sotto
il versante della qualità, dove già esisteva un precedente disegno
di legge che riguardava anche la ricerca (quindi rimarrà la legge
n. 84 esclusivamente legata alla ricerca), mentre si introducono
delle novità per quanto riguarda innanzitutto la certificazione
ambientale.
Questo è un settore molto importante, in cui è molto attenta la
pubblica opinione; l'obiettivo è fare in modo che
l’attività produttiva delle aziende sia attenta a
quella risorsa che è l’ambiente, che in passato era
considerata una risorsa accessibile all’infinito e a
costo zero, mentre oggi sappiamo che è una risorsa scarsa e che va
adeguatamente salvaguardata.
Da questo punto di vista adeguiamo le imprese valdostane alle
normative EMAS e ISO 14000, che va da una parte nella direzione di
una responsabilizzazione dell'impresa anche per quelle che sono le
ricadute ambientali esterne e interne all’impresa
stessa e il fatto che la certificazione della situazione ambientale
delle imprese venga fatta da enti terzi con
l’obiettivo da una parte di prevenire i danni
ambientali o quanto meno minimizzarne i rischi, migliorare
l’immagine anche esterna dell'impresa, migliorare i
rapporti con la pubblica opinione, con i cittadini e ovviamente
puntare anche a una diminuzione dei costi e ad un miglioramento
delle "performances" di gestione.
Abbiamo introdotto con questa legge anche un sistema di
certificazione della sicurezza, questa fa riferimento a delle
normative definite nel mondo anglosassone che sono la OHSAS
(occupational health and safety assessment series), che riguardano
la valutazione della sicurezza relativamente anche alla salute e ai
rischi che corrono gli occupati e comunque chi è coinvolto
nell'impresa all’interno dei luoghi di lavoro.
Riteniamo che questa sia una certificazione importante che va anche
nella direzione di salvaguardare e prevenire rischi sul lavoro e
malattie sul lavoro.
Da questo punto di vista riteniamo che questa legge, che
utilizza i regolamenti di esenzione dell’Unione
europea, offra alle piccole e medie imprese valdostane, nei
massimali di finanziamento ammissibili e nelle percentuali di
contributo dette nella relazione, un miglioramento delle
opportunità esistenti.
Per venire all’emendamento proposto dal
Consigliere Frassy, ovviamente questo risente un po’
della discussione fatta in commissione. Qui dirò alcune cose molto
brevi. L’articolo serve per poter attivare da parte
della Giunta regionale il finanziamento ad enti strumentali della
Regione; ci vuole un riferimento legislativo per fare questo.
Qui è implicato Centro sviluppo come strumento operativo della
Regione; ciò non significa che le associazioni di categoria non
debbano fare un’opera di sensibilizzazione dei
propri iscritti.
Quello però che si vuole finanziare con questa legge - quindi
dichiaro la contrarietà a nome della Giunta rispetto
all’articolo 8 - sono le imprese e non le
associazioni di categoria. Sono due cose assolutamente diverse,
pertanto riteniamo che questo emendamento non vada accolto anche
perché dietro c’è questo elemento di ambiguità.
Il disegno di legge è molto chiaro: le imprese devono migliorare
le loro prestazioni dal punto di vista della qualità,
dell’ambiente, della sicurezza, questo è
l’obiettivo della legge.
Per fare questo è necessario fare un’opera di
sensibilizzazione, la Regione la fa con gli enti strumentali di cui
dispone, indubbiamente questo non è uno strumento di finanziamento
delle associazioni di categoria, quindi come tale non lo ritengo
compatibile con questo disegno di legge.
Presidente
Si procede alla votazione del disegno di legge
nel nuovo testo presentato dalla IV Commissione.
Pongo in votazione l’emendamento presentato dalla
III Commissione di cui do lettura:
Emendamento Il titolo del disegno di legge n. 135 è
sostituito dal seguente:
"Interventi regionali a sostegno delle piccole e medie imprese
per iniziative in favore della qualità, dell'ambiente e della
sicurezza. Modificazioni alla legge regionale 7 dicembre 1993, n.
84 (Interventi regionali in favore della ricerca, dello sviluppo e
della qualità), da ultimo modificata dalla legge regionale 18
aprile 2000, n. 11."
Consiglieri presenti: 25
Votanti e favorevoli: 22
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 1:
Consiglieri presenti: 27
Votanti e favorevoli: 25
Astenuti: 2 (Beneforti, Curtaz)
Il Consiglio approva.
Pongo in votazione l’articolo 2:
Consiglieri presenti: 27
Votanti e favorevoli: 25
Astenuti: 2 (Beneforti, Curtaz)
Il Consiglio approva.
Pongo in votazione l’articolo 3:
Consiglieri presenti: 29
Votanti e favorevoli: 26
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 4:
Consiglieri presenti: 29
Votanti e favorevoli: 26
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 5:
Consiglieri presenti: 29
Votanti e favorevoli: 26
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 6:
Consiglieri presenti: 29
Votanti e favorevoli: 26
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 7:
Consiglieri presenti: 29
Votanti e favorevoli: 26
Astenuti: 3 (Beneforti, Curtaz, Squarzino Secondina)
Il Consiglio approva.
All’articolo 8 c’è
l’emendamento dei Consiglieri Frassy, Tibaldi e
Lattanzi, di cui do lettura:
Emendamento Articolo 8 abrogare: "in collaborazione con
società a partecipazione maggioritaria della Regione, aventi come
scopo sociale lo sviluppo economico delle imprese".
La parola al Consigliere Frassy.
Frassy (FI)
Assessore, abbiamo ascoltato le motivazioni
che la portano a nome della Giunta, e ritengo della maggioranza, a
respingere il nostro emendamento e devo dire che ci dispiace
perché, sebbene sia vero che questa legge prevede di finanziare le
imprese, è altrettanto vero che le imprese normalmente sono
organizzate in associazioni di categoria ed è altrettanto vero che
fra i vari scopi delle associazioni di categoria c’è
anche quello di effettuare opere di sensibilizzazione.
Dopodiché l’emendamento che avevamo ipotizzato
non poneva vincoli alle ipotesi di collaborazione che la Giunta
voleva raggiungere con il Centro di sviluppo, ma sicuramente non
andava a chiudere le porte a coinvolgimenti - perché no? - con
queste associazioni.
Prendiamo atto che l’intendimento
dell’Assessore è di diversa natura, aggiungiamo di
natura vagamente retro', bulgara per intenderci. Prendiamo atto che
la sensibilizzazione la può fare solo il Centro di sviluppo e
staremo a vedere come verrà gestita l’opera di
sensibilizzazione.
Ovviamente voteremo a favore del nostro emendamento e se il
nostro emendamento non sarà accolto, voteremo contro
l’articolo 8.
Presidente
Pongo in votazione l’emendamento
presentato dai Consiglieri Frassy, Tibaldi e Lattanzi:
Consiglieri presenti: 26
Votanti e favorevoli: 3
Astenuti: 23 (Agnesod, Beneforti, Bionaz, Borre, Cerise,
Cottino, Cuc, Curtaz, Ferraris, Fiou, La Torre, Lavoyer, Louvin,
Martin, Nicco, Pastoret, Perrin, Piccolo, Squarzino Secondina,
Vallet, Vicquéry, Viérin D., Viérin M.)
Il Consiglio non approva.
Pongo in votazione l’articolo 8:
Consiglieri presenti: 30
Votanti: 27
Favorevoli: 24
Contrari: 3
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 9:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 10:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 11:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 12:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 13:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 14:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 15:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 16:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 17:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 18:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 19:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva
Pongo in votazione l’articolo 20:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 21:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 22:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l’articolo 23:
Consiglieri presenti: 30
Votanti e favorevoli: 27
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione la legge nel suo complesso:
Consiglieri presenti: 29
Votanti e favorevoli: 26
Astenuti: 3 (Beneforti, Curtaz, Squarzino Secondina)
Il Consiglio approva.
Dichiaro il Consiglio sospeso, riprenderà domani mattina alle
ore 9,15.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK