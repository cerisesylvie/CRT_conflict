Consiglio Regionale della Valle d'Aosta - Oggetto del Consiglio n. 1734 del 20 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
LAVORO
Infortunistica - Previdenza - Tutela della salute
Precedente
Successivo
Resoconto integrale del dibattito dell'aula
Oggetto del Consiglio n. 1734 del 20 dicembre 2000 - Resoconto
OGGETTO N. 1734/XI Problematiche relative alla tutela presso
l’USL delle lavoratrici gestanti e puerpere.
(Interpellanza)
Interpellanza Preso atto che la Legge 1204/71 sulla "tutela
delle lavoratrici madri" è stata profondamente innovata dalla Legge
n. 53/2000 in materia di "Disposizioni per il sostegno della
maternità e della paternità, per il diritto alla cura e alla
formazione e per il coordinamento dei tempi delle città";
Considerato che la normativa vigente in tema di tutela delle
lavoratrici gestanti e puerpere è stata arricchita recentemente dal
D.Lgs. n. 645/96, che recepisce la Direttiva Cee n. 92/85;
Fermo restando quanto stabilito:
- dall'articolo 3, primo comma, della Legge n. 1204/71,
relativamente al divieto di adibire le lavoratrici ai lavori
faticosi, pericolosi ed insalubri durante il periodo di gestazione
e fino a sette mesi dopo il parto;
- dall'articolo 5 del D.P.R. 1026/76 che individua alcune
tipologie di lavori rientranti nella definizione di faticosi ed
insalubri;
- dall'articolo 4, comma 1, del D.L.vo 626/94, che detta
disposizioni in merito alla valutazione dei rischi per la sicurezza
e la salute dei lavoratori;
- dalle disposizioni in materia di lavoro notturno, a norma
dell'articolo 17, comma 2, della Legge n. 25/1999 e D.Lgls. n.
532/1999;
Preso atto in particolare che, a fronte di lavori
"particolarmente pericolosi, faticosi ed insalubri", là dove non è
possibile oggettivamente modificare le condizioni lavorative, il
datore di lavoro deve porre in astensione obbligatoria anticipata
la lavoratrice, come pure è tenuto a informare le lavoratrici, e le
organizzazioni sindacali, sulle iniziative adottate per assicurare
che le lavoratrici, gestanti, puerpere o nel periodo di
allattamento naturale, non siano esposte a rischi che possono
nuocere alla loro salute e a quella del loro bambino;
Considerato che l'Azienda USL è tra quelle che registrano al
proprio interno ambienti e tipi di attività che possono essere
considerati incompatibili con lo stato di gravidanza (esposizione a
radiazioni ionizzanti, ad agenti biologici, chimici e fisici
considerati dannosi, stazione in piedi per più di metà dell'orario
di lavoro, posizioni particolarmente affaticanti, turni di lavoro
notturno, lavori di assistenza e cura degli infermi nei reparti per
malattie infettive, nervose e mentali, ecc.) e che quindi è
coinvolta a pieno titolo dalla nuova normativa;
i sottoscritti Consiglieri regionali
Interpellano
l’Assessore competente per sapere:
1) come valuta l’applicazione delle norme di cui
in premessa nell'Azienda USL e quante sono state, fino ad oggi, le
donne che l'azienda ha deciso, per propria iniziativa, di porre in
astensione anticipata e fino a sette mesi dopo la data del parto
per motivi di incompatibilità con le condizioni di lavoro tipiche
di alcuni reparti;
2) se conosce quali strumenti di informazione sono stati
predisposti dall'Azienda USL per mettere le lavoratrici in grado di
segnalare il loro stato di gravidanza e per consentire ai
responsabili di porre le stesse in astensione obbligatoria
anticipata e quale valutazione dà;
3) se, per quanto di sua conoscenza, nel piano di valutazione
dei rischi, di cui al D.Lgsl. 626/94, l'Azienda USL ha posto in
rilievo le problematiche connesse con la tutela delle lavoratrici
gestanti, puerpere o in periodo di allattamento in conformità alla
disposizioni del D.Lgsl. n. 645 del 25/11/1996 e della
raccomandazione del 5.10.2000 intitolata "COM (2000) 466 "; se è
stato predisposto il censimento dei lavori nocivi e dei luoghi che
possono arrecare pregiudizio alla salute delle donne gestanti,
puerpere o in periodo di allattamento, e se questi dati sono stati
portati a conoscenza delle lavoratrici e delle organizzazioni
sindacali;
4) se, e come, intende procedere perché
all’interno dell’USL sia garantita la
normativa di cui in premessa, a tutela delle lavoratrici.
F.to: Squarzino Secondina - Beneforti
Président
La parole à la Conseillère Squarzino
Secondina.
Squarzino (PVA-cU)
La normativa vigente è sempre più
attenta a tutelare e sostenere e a creare le condizioni per
favorire la maternità e per favorire anche
l’esercizio delle responsabilità genitoriali, padri
e madri per cui in questi ultimi anni assistiamo a un perfezionarsi
e ad un arricchirsi della legge che risponde alle nuove esigenze
dei lavoratori e delle lavoratrici e che tiene conto anche in
questo tema delle più approfondite conoscenze, delle conseguenze
che sulla salute umana hanno alcuni fattori fisici e chimici.
È una consapevolezza che è più presente nel legislatore che non
nei datori di lavoro e nelle aziende che poi devono attuare questa
legislazione.
Già la legge n. 1.204/1971 sulla tutela delle lavoratrici madri
aveva introdotto l’obbligatorietà del congedo per
gravidanza e poi l’ultima legge, la n. 53/2000, ha
innovato questa normativa. Se poi prendiamo ancora
l’ultima direttiva della Commissione europea, e
questa è molto esplicita a tal proposito, nel senso che sottolinea
come molte volte le lavoratrici si trovino a lavorare in ambienti
contaminati prima di sapere che sono già incinte rischiando di
sottoporre a radiazioni molto negative il feto che portano in
grembo.
C’è una serie di leggi che salvaguardano la
lavoratrice e precisano quali sono i lavori particolarmente
pericolosi, faticosi, insalubri. Tale normativa precisa che,
laddove non è possibile modificare le condizioni lavorative, il
datore di lavoro, quindi la responsabilità è chiara, deve porre in
astensione obbligatoria anticipata, prima ancora che la lavoratrice
lo chieda, la lavoratrice stessa; come pure è tenuto ad informare
le lavoratrici e le organizzazioni sindacali sulle iniziative
adottate per assicurare che le lavoratrici (gestanti, puerpere o
nel periodo di allattamento al naturale) non siano esposte a rischi
che possono nuocere alla loro salute o a quella del loro
bambino.
Se guardiamo nella nostra realtà regionale, vediamo che
l’azienda USL è tra quelle aziende che registrano al
proprio interno ambienti e tipi di attività che possono essere
considerati incompatibili con lo stato di gravidanza. Se prendiamo
l’elenco dei lavori incompatibili, troviamo una
serie di lavori che sono presenti in modo massiccio in ambito
sanitario, fra questi:
"esposizioni a radiazioni ionizzanti, ad
agenti biologici, ad agenti chimici, fisici, considerati dannosi,
stazione in piedi per più di metà dell’orario di
lavoro"
e qui credo che nessuno di noi abbia visto infermiere
sedute ore ed ore a tavolino. Ancora:
"posizioni particolarmente
affaticanti"
, pensiamo alla posizione di chi è china su di un
letto,
"turni di
lavoro notturno, lavori di assistenza e
cura degli infermi nei reparti per malattie infettive, nervose e
mentali"
, eccetera.
Ho preso in esame solo alcuni di questi lavori particolarmente
nocivi per far capire come l’azienda USL abbia al
suo interno molte di queste tipologie di lavoro e come debba essere
coinvolta a pieno titolo da questa nuova normativa.
Rispetto a questi scenari che stanno cambiando i sottoscritti
Consiglieri chiedono all’Assessore intanto una sua
valutazione su come sono applicate queste norme, quante sono state
le donne che l’azienda ha deciso per propria
iniziativa di porre in astensione anticipata, se conosce quali
strumenti di informazione sono stati predisposti
dall’azienda.
L’azienda deve informare le lavoratrici sui
possibili pericoli presenti nel loro ambiente di lavoro e per
poterle informare deve aver fatto un censimento rispetto a questi
ambienti in modo che l’azienda possa disporre
l’astensione anticipata delle donne quando queste
sono in stato di gravidanza. Ancora, se
l’applicazione di questa normativa è a detta
dell’Assessore applicata in modo adeguato, ricordo
che, visto che l’azienda deve spostare una
lavoratrice da un reparto nocivo ad un altro non nocivo, deve
conoscere quali sono in dettaglio i lavori faticosi e non adatti
alle donne gestanti; deve sapere anche quale spazio a questo tema è
stato riservato proprio nel piano di valutazione dei rischi redatto
in base alla legge 626.
Aspettiamo di conoscere la risposta
dell’Assessore.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
L’applicazione della legge n.
1.204/1971 sulla tutela delle lavoratrici madri con le innovazioni
apportate successivamente, fra cui la legge citata dalla
Consigliera Squarzino: la n. 53/2000, è da sempre oggetto di
particolare attenzione da parte dell’USL, questo per
ovvii motivi, principalmente per quelli citati dalla Consigliera.
In particolare la Direzione del Presidio ospedaliero provvede
normalmente ad allontanare dalle fonti di rischio e quindi ad
assegnare ad altre mansioni il personale operante nei sottoindicati
reparti non appena avuto conoscenza dello stato di gravidanza.
Questo dal 1971 ed è indipendente dall'astensione facoltativa o
obbligatoria.
I reparti sono: sala operatoria, Radiologia, Malattie infettive,
Anatomia patologica, Oncologia, Psichiatria, Centro trasfusionale.
Al momento della conoscenza della gravidanza vengono allontanate da
fonti di rischio ed adibite ad altre mansioni. Inoltre per tutto il
periodo della gravidanza e fino al settimo mese dopo il parto le
dipendenti interessate vengono escluse dalla movimentazione di
carichi pesanti e da lavori pericolosi in ogni reparto.
Rispetto alla seconda domanda, trattandosi di materia
concernente la gestione del personale,
l’applicazione della legge n. 53/2000 è oggetto di
confronto con le organizzazioni sindacali che hanno proposto
l’adozione di un apposito regolamento interno che
dovrà essere pubblicizzato in modo idoneo in tutti i reparti. Tale
regolamento è stato oggetto di discussione con le organizzazioni
nella riunione del 16 novembre 2000 e dovrà essere ulteriormente
approfondito per la definitiva approvazione presumibilmente entro
il mese di gennaio 2001.
La bozza di regolamento che ho e che contiene ancora dei punti
in discussione tocca tutti i temi trattati
dall’interpellante: l’astensione
obbligatoria per gravidanza, l’astensione
facoltativa con i congedi parentali, eccetera, la malattia del
bambino, i permessi giornalieri per l’allattamento,
il lavoro notturno e i trasferimenti ad altre unità budgetarie.
Il regolamento rinvia a sua volta a interpretazioni univoche di
alcuni articoli della legge e all’emanazione di un
decreto ministeriale che non è ancora stato emanato.
Riguardo al punto terzo, è stato interessato su questo aspetto
il Responsabile di Unità budgetaria e del Servizio di prevenzione e
protezione, Dott. Chatrian, che ha fornito le seguenti
precisazioni:
"Fra i fattori di rischio presenti
nell’Ospedale e individuati nel documento di cui
all’articolo 4 del decreto legislativo n. 626/1994
quelli ritenuti pregiudizievoli per la salute delle gestanti ai
sensi del decreto legislativo n. 645/1996 sono i seguenti:
- rischi chimici, anestetici gassosi per il personale delle sale
operatorie;
- chemioterapici, antiblastici per il personale del Day hospital
di oncologia;
- formaldeide e xilene per il personale di Laboratorio di
anatomia patologica;
- glutaraldeide per il personale dei Reparti di
Gastroenterologia e Cardiologia addetto alla disinfezione degli
endoscopi e delle sonde;
- rischi fisici, radiazioni ionizzanti, per il personale della
Radiologia;
- rischio da agenti biologici per il personale dei laboratori e
per il personale addetto all'assistenza;
- rischio da movimentazione manuale di carichi per il personale
addetto all'assistenza."
Qui si intende tutto il personale addetto all'assistenza e
questo da un punto di vista del mantenimento dei livelli minimi di
assistenza è un grosso problema perché sono sempre di più le
infermiere professionali e gli ausiliari che vengono sottoposti a
visite del medico del lavoro e vengono riscontrati inidonei alla
mansione, comportando questo un allontanamento dal reparto o la
definizione di una mansione più leggera che non comporti carichi di
lavoro. Per carichi di lavoro, come è stato detto, si intende anche
lo spostamento e la cura dei pazienti ovviamente.
Le norme a tutela rispetto a questo punto sono applicate in
maniera assolutamente non restrittiva da parte dei responsabili e,
in caso non sia possibile cambiamento di mansione, si dà luogo
all'astensione anticipata. Analogamente si tiene in considerazione,
ai sensi del regolamento di esecuzione della legge n. 1204, il
lavoro notturno e il lavoro di assistenza nel Reparto di
Psichiatria.
Rispetto alla quarta domanda, a seguito di questo confronto che
è scattato immediatamente dopo l’entrata in vigore
della legge n. 53, che è stata pubblicata sulla Gazzetta ufficiale
del 31 marzo, fra l’USL, le organizzazioni sindacali
e le RSU sui problemi dei congedi collegati alla sicurezza negli
ambienti di lavoro per lavoratrici gestanti, puerpere e in periodo
di allattamento, l’USL si è impegnata ad attuare le
seguente due iniziative: costituire in tempi brevi una commissione
per il riesame di tutte le situazioni di pericolo conformemente a
quanto disposto dall’allegato 1 e 2 del decreto
legislativo n. 645/1996 e alla raccomandazione citata COM (2000) n.
466. Si tratta in pratica di:
- riprendere in esame il grosso lavoro che è stato fatto in
applicazione della n. 1.204 prima, della n. 645 dopo e di rivedere
tutte le posizioni organizzative per adattarla a questa
raccomandazione comunitaria;
- predisporre efficaci e rapidi sistemi di informazione mediante
apposita modulistica, informazione che si aggiunge a quella che
viene già fatta egregiamente da parte delle organizzazioni
sindacali perché è un compito a cui i sindacati e le RSU tengono
giustamente moltissimo e sotto questo punto di vista non si può
dire che non siano informati sulla parte relativa ai rischi e ai
diritti dei lavoratori, comunque l’USL si è
impegnata a predisporre questi sistemi di informazione mediante
apposita modulistica o cartellonistica a tutti i servizi
dell’azienda affinché possa essere diagnosticata
precocemente la gravidanza al fine dell’adozione
delle adeguate cautele, ivi compresa la sospensione anticipata dal
servizio e la posticipazione dell’astensione
obbligatoria.
Le mie valutazioni personali su questo punto sono che
l’azienda da sempre è attentissima. Non risultano
essersi mai verificati casi in cui non si sia seguita rigidamente
la normativa in vigore, di certo è che la n. 53 ha ampliato il
campo di applicazione di questa normativa, come sappiamo, su vari
versanti, soprattutto sui congedi parentali e pur essendo
impossibile per ora riferire quante sono state fino ad oggi le
donne che l’azienda ha deciso di porre in astensione
anticipata perché bisognerebbe capire qual è la data di inizio?,
quindi avrei bisogno di sapere cosa intende la Consigliera per
"fino ad oggi", se parte dalla n. 53 o dalla n. 1.204 perché
possiamo immaginare il volume di informazioni che devono essere
raccolte negli ultimi venti anni! Comunque l’USL è
disponibile a fornire questi dati a seconda della domanda che viene
posta.
A livello personale la mia valutazione è una valutazione di
assoluta e rigida applicazione della normativa, ripeto, assoluta e
rigida applicazione della normativa che viene applicata
indipendentemente e al di là delle esigenze di servizio che vengono
dopo rispetto alla salute e alla tutela dei diritti del
lavoratore.
Di certo c’è che se entro gennaio verrà firmato
questo accordo sindacale concernente il regolamento, avremo se non
altro un punto certo su cui discutere e mi pare che sotto questo
punto di vista sia le RSU, le organizzazioni sindacali di categoria
che l’azienda si sono poste al tavolo della
trattativa con senso di responsabilità tenendo conto sia delle
esigenze dei lavoratori sia delle esigenze del servizio e pertanto
dei pazienti che vengono ricoverati.
Président
La parole à la Conseillère Squarzino
Secondina.
Squarzino (PVA-cU)
Mi sarei aspettata alcuni dati in più,
Assessore, glieli chiedo pubblicamente adesso almeno per
l’anno 1999-2000, solo per questi ultimi due anni e
cioè proprio i più recenti e noti bene che parto dal 1999 e neanche
dal 1996 quando c’era già il decreto legislativo n.
645 con delle direttive molto precise. Mi basta per questi ultimi
due anni e la ringrazio.
Sono convinta che da sempre l’azienda abbia
cercato di rispettare la norma, ma è anche vero che dalle parole
che lei ha detto e dai dati che sono emersi viene messa in luce la
difficoltà enorme per questa azienda di gestire questa
problematica. Nel momento in cui lei mi dice che è soggetto a
rischio di agente biologico tutto il personale addetto
all’assistenza, parliamo di centinaia di persone,
non una o due, ma di centinaia di persone, rispetto a questo
rischio così generalizzato non ho né visto finora né sentito da lei
esporre dei piani di azione. Se io prendo l’ultimo
documento elaborato ai sensi dell’articolo 4, comma
2, del decreto n. 626, che è aggiornato al 1997 - può darsi che ci
sia una versione più recente, ma non credo da quanto mi risulta -,
questo documento rispecchia fedelmente le indicazioni tecniche che
sono date dalla legge 626, ma quello che manca ad esempio è tutta
questa attenzione al rischio per le donne in gravidanza, in
allattamento, per i bambini.
Perché dico questo? Lei mi ha detto che il documento evidenzia
quali sono i rischi chimici e mi ha fatto l’esempio
del gas toluene e xilene. Leggo cosa dice il documento che precisa
che devono essere sottoposti alla sorveglianza sanitaria?
(interruzione dell’Assessore Vicquéry, fuori
microfono)
? ho capito, ma le donne in gravidanza non devono essere
sottoposte alla sorveglianza sanitaria, devono essere allontanate
subito e trasferite in un altro reparto.
Non solo, lei mi parlava di alcuni reparti che sono a rischio di
radiazioni ionizzanti, fra questi il Reparto di Radiologia; se
prendo sempre questo documento, leggo a pagina 128 nella tabella
dei vari rischi da radiazioni che in alcuni reparti come Urologia,
Chirurgia vascolare, Rianimazione, oltre naturalmente a Radiologia,
ci sono dei rischi elevati. Allora io credo che, di fronte a questi
dati, forse l’azienda poteva in qualche modo essere
più precisa. Che ci siano ancora delle difficoltà lo dimostra il
fatto che proprio i sindacati, che stanno elaborando il regolamento
con l’azienda e che il 16 novembre hanno discusso
del regolamento, il 23 novembre, quindi pochi giorni dopo, hanno
chiesto all’azienda l’applicazione
delle norme contenute non nella nuova legge n. 53/2000, ma nel
decreto legislativo n. 645/1996.
Se i sindacati presentano questa richiesta, con cui chiedono di
applicare le norme contenute nel decreto legislativo n. 645/1996 e
relative integrazioni, e questo una settimana dopo questo incontro
"fruttuoso", importante, avuto con l’azienda sul
regolamento, vuol dire che alcune difficoltà ci sono.
Cosa chiedono i sindacati? Una cosa che l’azienda
non fa tant’è vero che lei, Assessore, ha detto che
sono i sindacati che devono informare, che hanno questo compito di
informazione. Non è vero. La legge dice che è
l’azienda che deve informare, non solo, sono
previste anche delle sanzioni all’azienda che non
informa. I sindacati chiedono che sia data
l’informazione preventiva al personale in modo che
questo possa comunicare l’inizio di gravidanza e poi
l’allattamento naturale e l’azienda
possa intervenire subito, ma deve essere data informazione
preventiva al personale.
Si chiede in secondo luogo che venga attuato un piano di
valutazione del rischio specifico delle varie unità budgetarie.
Capisco benissimo che il documento elaborato per la legge 626,
aggiornato al 1997, aveva un taglio particolare di urgenza
immediata sulle strutture, questo lo capisco.
Questo significa che manca quel lavoro, che lei ha detto sarà
rinviato ad un secondo momento, e cioè manca la valutazione dei
rischi specifici delle varie unità budgetarie. Se non è stato
individuato questo rischio specifico come fa la lavoratrice a
saperlo? Non essendo informata, non può neanche essere attenta al
rischio specifico a cui lei va incontro.
Chiedono ancora i sindacati l’individuazione di
mansioni alternative. Sono state individuate queste mansioni
alternative?
Qui sarebbe interessante sapere ed avere come dato, non
l’ho chiesto nell'interpellanza, però lo chiedo
adesso all’Assessore, se vuole poi farmelo avere, se
è stata inviata a tutte le donne che lavorano in reparti in cui ci
sono lavori pericolosi, (ricordiamoci che tutto il personale è a
rischio per agente biologico e abbiamo visto prima anche tutto il
personale infermieristico è a rischio per certe tipologie di
lavori), o se è stata inviata a casa alla donna che aveva partorito
una lettera in cui si diceva:
"Visto che tu sei in una
situazione di post parto e visto che non puoi prendere servizio in
questo reparto perché ci sono dei rischi per te, ti trasferisco
d’ufficio in un altro reparto"
. Sarebbe
interessante sapere quante volte l’azienda ha fatto
questo. Aspetto questi due dati, cioè quante volte
l’azienda è intervenuta per trasferire
d’ufficio una partoriente da un reparto a rischio a
una mansione non a rischio e quante volte l’azienda
ha concesso l’astensione obbligatoria per il
parto.
L’azienda sarà sempre stata attenta a questo
problema, non lo metto in dubbio, probabilmente il suo livello di
attenzione non è adeguato alle esigenze delle lavoratrici e anche
alle richieste dei sindacati che si fanno portavoce non solo delle
lavoratrici, ma anche dell’applicazione di una
normativa a tutela delle stesse.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK