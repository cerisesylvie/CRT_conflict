Consiglio Regionale della Valle d'Aosta - Oggetto del Consiglio n. 2492 del 21 giugno 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Costituzione e funzionamento degli organi consiliari
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2492 del 21 giugno 2012 - Resoconto
OGGETTO N. 2492/XIII - Relazione della Commissione consiliare
speciale per l'esame del fenomeno delle infiltrazioni mafiose in
Valle d'Aosta sull'andamento dei lavori. (Reiezione di una
risoluzione)
Presidente
- La parola al relatore, Consigliere
Empereur.
Empereur (UV)
- Grazie Presidente.
La Commissione consiliare speciale per l'esame del fenomeno
delle infiltrazioni mafiose in Valle d'Aosta è stata istituita con
deliberazione del 25 gennaio scorso. Si compone di sette
Consiglieri regionali in rappresentanza di tutti i gruppi politici
presenti in Consiglio, è assimilata alle Commissioni permanenti del
Consiglio ed è investita del potere di compiere ogni attività utile
al raggiungimento dei compiti affidati, avvalendosi del supporto
delle strutture amministrative del Consiglio e ricorrendo, se
necessario, alla collaborazione di esperti nelle materie relative
al mandato ricevuto.
Alla Commissione consiliare speciale è stato affidato l'incarico
di: individuare i settori maggiormente esposti al rischio di
penetrazione mafiosa; stabilire opportuni raccordi operativi con
analoghi organismi già esistenti presso il Parlamento italiano, in
altre Regioni e nell'ambito di Enti locali; studiare e proporre
pratiche amministrative ed interventi normativi che rafforzino
significativamente il presidio nei confronti di tali fenomeni
malavitosi. Alla Commissione la delibera affida anche il compito di
riferire al Consiglio in ordine all'andamento dei propri lavori
entro il 30 giugno 2012. Eccoci dunque qui.
La Commissione, insediatasi formalmente il 1° marzo, ha stilato
un programma di lavoro articolato secondo le seguenti direttrici:
ricognizione e ascolto; approfondimento e confronto; elaborazione
di proposte. Allo scopo di sviluppare la prima delle tre fasi sopra
indicate, la Commissione ha individuato quelle figure istituzionali
che, sulla base delle rispettive funzioni, fossero in grado di
fornire contributi utili all'acquisizione di elementi conoscitivi
in ordine al fenomeno delle infiltrazioni della criminalità
organizzata in Valle d'Aosta. È stata quindi inviata ai soggetti in
questione un'informativa di presentazione per illustrare il mandato
conferito alla Commissione e preannunciare un loro coinvolgimento.
Successivamente è stato predisposto un programma di audizioni che
si sono svolte in modo collaborativo ed in un clima sereno e di
proficuo approfondimento dei temi trattati.
Ci siamo riuniti nove volte tra il 1° marzo e l'11 giugno e,
quale primo atto del lavoro di analisi del fenomeno, la Commissione
ha proceduto all'audizione dei componenti del Comitato per l'Ordine
e la Sicurezza Pubblica (COSP) sentendo, il 20 marzo, il Presidente
della Regione, il Sindaco del Comune di Aosta ed il Comandante del
Corpo forestale, e il 27 marzo il Questore, il Comandante dell'Arma
dei Carabinieri ed il Comandante della Guardia di Finanza.
L'attività di ricognizione e di ascolto è proseguita il 4 aprile
con l'audizione del Presidente del Consiglio Permanente degli Enti
Locali, dell'Assessore alle opere pubbliche, del Coordinatore del
Dipartimento opere pubbliche e del Procuratore della Repubblica
presso il Tribunale di Aosta. Il 17 aprile sono stati sentiti il
Presidente dell'Ordine dei dottori commercialisti, il Presidente
del Consiglio notarile di Aosta, il Presidente e due rappresentanti
della Giunta camerale della Chambre valdôtaine des entreprises et
des activités libérales e l'amministratore unico della Casino de la
Vallée. Sono poi seguite, l'8 maggio, le audizioni
dell'Associazione Libera Valle d'Aosta, del Presidente
dell'Associazione Bancaria Italiana della Valle d'Aosta, del
Procuratore regionale e del Presidente della sezione
giurisdizionale della Corte dei Conti e, il 29 maggio, è stato
sentito il Presidente del Tribunale. La Commissione inoltre ha
ritenuto opportuno sviluppare questa sua prima fase dei lavori
acquisendo ulteriori dati informativi anche da soggetti provenienti
da fuori Valle, in grado di fornire alla stessa un prezioso
supporto per l'esame del suddetto fenomeno.
Alla luce del raccordo instauratosi tra la Regione autonoma
Valle d'Aosta e la Direzione Investigativa Antimafia-Centro
operativo di Torino - anche in virtù del protocollo siglato nel
maggio 2011 - la Commissione, il 29 maggio, ha incontrato il Capo
della struttura in questione. Sempre nell'ambito di quest'attività
di ricognizione e di ascolto ed in ottemperanza al secondo punto
del mandato, nel quale si chiede di stabilire opportuni raccordi
operativi con analoghi organismi già esistenti presso il Parlamento
italiano, la Commissione ha infine deliberato di incontrare la
Commissione parlamentare di inchiesta sul fenomeno della mafia e
sulle altre associazioni criminali, anche straniere.
Quali sono state le analisi e le considerazioni delle figure
istituzionali e dei soggetti auditi dalla Commissione?
Nell'audizione del 20 marzo il Presidente della Regione, dopo
aver ha specificato che la funzione principale del COSP è quella di
coordinare la sicurezza e di analizzare le tematiche ad essa
afferenti, rende noto che alcune situazioni - come l'incendio di
macchinari di imprese edili - erano legate a problemi tra ditte, e
non riconducibili ad attività criminali tipiche delle
organizzazioni malavitose, mentre per quanto attiene ad altri
episodi sono ancora in corso le relative indagini. Riferisce della
sottoscrizione, l'11 maggio 2011, di un protocollo d'intesa tra la
Regione autonoma Valle d'Aosta e la Direzione Investigativa
Antimafia di Torino sulle modalità di fruizione di dati informativi
concernenti il ciclo di esecuzione dei contratti pubblici di
lavori, servizi e forniture, con lo scopo di permettere un
controllo ancora più puntuale ed approfondito sul ciclo degli
appalti pubblici. Aggiunge che - in linea con l'obiettivo del
predetto protocollo - è stata richiesta la collaborazione alla
Casino de la Vallée, alla CVA, al COUP, alla NUV ed a Vallée
d'Aoste Structure per implementare i dati da comunicare
all'Osservatorio regionale dei contratti pubblici. Sottolinea che
le segnalazioni riferite all'espansione dell'organizzazione mafiosa
- in particolare della 'ndrangheta - nelle Regioni del nord Italia
fanno ritenere che anche la Valle d'Aosta ed il suo tessuto
economico non siano al riparo da tali tentativi. Si può dire che
non esistano Regioni d'Italia avulse da fenomeni di infiltrazioni
mafiose e che anche la Valle d'Aosta parrebbe appetibile, proprio
per gli investimenti attraverso i quali riciclare capitali
illeciti. Prosegue fornendo alcuni chiarimenti in merito al ruolo
ed alle funzioni del COSP e riferisce che, da un confronto
all'interno del Comitato sul problema dei furti e dei vandalismi, è
emerso che si tratta di fenomeni che hanno una dimensione ridotta e
che non sono riconducibili a manifestazioni tangibili
dell'operatività di organizzazioni malavitose.
Il Sindaco di Aosta Bruno Giordano, nell'affermare di non avere
una contezza propria del fenomeno in quanto tale, dichiara di aver
sempre sentito parlare come componente del COSP di una situazione
che viene costantemente monitorata e che non rappresenterebbe punte
di allarme vero, e di non aver percepito alcun riferimento a
fenomeni particolari all'interno della città. Rende noto che alcuni
episodi, che sulla stampa erano parsi come fenomeni di
infiltrazione o di potenziale infiltrazione della criminalità
organizzata, sono stati circoscritti o ricondotti a manifestazioni
più di natura localistica che hanno riguardato, ad esempio, il
danneggiamento di alcuni mezzi d'opera cantieristica. Dopo aver
riferito che il Comune di Aosta sta mettendo mano al regolamento di
organizzazione del procedimento amministrativo, comunica che il
capoluogo regionale non ha, ad oggi, in previsione di gestire in
prima persona appalti per la realizzazione di grandi opere e che,
dal suo insediamento ad oggi, non ci sono state segnalazioni alla
Procura della Repubblica di fenomeni configurabili come
infiltrazioni mafiose nell'ambito dell'Amministrazione comunale di
Aosta.
Il Comandante del Corpo forestale della Valle d'Aosta, Flavio
Vertui, riferisce che non sono emersi elementi per affermare che,
alla luce delle procedure e delle attività espletate e di quelle
che sono in corso, ci sia sentore di possibili infiltrazioni
mafiose in Valle d'Aosta. Dopo aver svolto alcune considerazioni in
merito all'attività di vigilanza su possibili reati, sotto il
profilo urbanistico, e su quelli più tipici dell'attività del Corpo
forestale, comunica - nell'ambito della vigilanza sui reati di tipo
ambientale - che alcune attività sono state oggetto di
comunicazione alla Procura della Repubblica. Ad una specifica
domanda riguardante la formazione e l'aggiornamento del personale
sul tema in questione, risponde che è l'Ufficio di vigilanza
ambientale che si occupa di coordinare questo tipo di attività e
che si tiene costantemente aggiornato anche sulle problematiche
attenenti alle manifestazioni delle organizzazioni criminali
organizzate.
Nell'audizione del 27 marzo il Questore di Aosta, Maurizio
Celia, premette che le infiltrazioni della criminalità organizzata
si sono sviluppate fin dagli anni ottanta e che questi fenomeni
malavitosi si sono concretizzati grazie alla presenza di soggetti
criminali di rilievo, individuati dall'articolo 416bis del Codice
Penale, che sono collegati a famiglie calabresi provenienti dalle
aree di San Giorgio, Taurianova e Cittanova. Riferisce che in Valle
d'Aosta la malavita organizzata non si è sviluppata nella maniera
"impetuosa" che si è manifestata in altre Regioni, e che i settori
di interesse delle organizzazioni malavitose riguardano l'edilizia
e l'accoglienza turistica, sia nel campo della ristorazione sia in
quello alberghiero. Aggiunge che la disciplina antiriciclaggio ed i
sistemi di controllo rendono abbastanza ostile alle infiltrazioni
criminali l'ambito del Casinò. Rende noto che l'individuazione del
fenomeno del riciclaggio di capitali illeciti, per ostacolare il
quale tuttavia il ricorso alle segnalazioni di operazioni sospette
da parte delle banche e dei professionisti risulta essere
sottoutilizzato, deve passare attraverso un filone investigativo
serio, che deve essere supportato dalla collaborazione con la
società civile ed il mondo imprenditoriale, e che la Commissione
potrebbe fungere da stimolo in questo senso. Manifesta la
convinzione che non sia ipotizzabile - nonostante le continue
operazioni portate a termine dalle Forze dell'ordine - un
arretramento di questi fenomeni, se non ci sarà un colpo d'orgoglio
da parte della società civile e se non interverrà un mutamento
culturale. Ad un quesito riguardante l'efficacia della rete
protettiva operante in Valle, risponde che le normative in vigore
sono valide ed assicurano una buona protezione alla Valle d'Aosta
nei confronti della quale, in virtù della sua compattezza
istituzionale, il potere seduttivo della 'ndrangheta ha più
difficoltà ad attecchire. Asserisce di non essere in grado di
fornire elementi conoscitivi in merito al fenomeno del
condizionamento del voto quale mezzo per il controllo del
territorio, e rende noto che, mentre la mafia è più monolitica, la
'ndrangheta è un
franchising
; potrebbe esserci, come è
avvenuto nel Torinese, la creazione di un "locale", vale a dire
un'organizzazione minimale. Tuttavia non ritiene che nella Regione
esistano dei "locali battezzati", anche se non esclude che qualcuno
possa decidere di crearne uno, che sarebbe però isolato e non
troverebbe un'adeguata rete di protezione ambientale.
Il Comandante dei Carabinieri Guido Di Vita si allinea a quanto
asserito dal Questore per quanto attiene ai settori che suscitano
l'interesse delle organizzazioni criminali, e riferisce che le
attività messe in campo costituiscono delle maglie abbastanza
strette attraverso le quali si ritiene di riuscire a fermare
eventuali tentativi di infiltrazione nelle attività che si svolgono
in Valle d'Aosta. Comunica che, da alcune operazioni portate a
termine dai Carabinieri negli ultimi cinque, sei anni, si è avuta
la riprova della presenza di famiglie della 'ndrangheta e che, da
attività precedenti al 2000, è arrivata la conferma che in Valle
d'Aosta ci potrebbe essere un "locale" dormiente - di natura
logistica - per fornire assistenza ai latitanti. Premesso che non
ritiene che corrisponda al vero il fatto che in Valle d'Aosta ci
sia un controllo sul territorio - inteso proprio come controllo
mafioso -, riferisce che questo fenomeno non si attua soltanto con
la richiesta del pizzo o attraverso il danneggiamento di mezzi
d'opera cantieristica, ma anche semplicemente mediante il controllo
dei flussi di denaro, attività, quest'ultima, che potrebbe essere
contrastata attraverso la verifica delle cessioni di società. Per
quanto riguarda la 'ndrangheta ed i collegamenti con il Piemonte,
ritiene che potrebbero essercene, nel senso di scambi di favori o a
livello commerciale, ma non in termini di dipendenza. Esclude che
le organizzazioni criminali dedite al traffico di stupefacenti
risiedano in Valle d'Aosta, che rappresenta solo un luogo di
passaggio, e sottolinea che l'Arma dei Carabinieri sta monitorando
la possibilità di intrecci tra la mafia cinese e la 'ndrangheta per
quanto attiene al fenomeno del riciclaggio, anche se in Valle
d'Aosta, al momento, non sono stati registrati segnali in tal
senso. Dopo aver precisato che i proventi illeciti che le
organizzazioni criminali ottengono vengono solitamente reinvestiti
in operazioni immobiliari, ovvero in attività commerciali ed
imprenditoriali, apparentemente lecite, riferisce che solo gli
ultimi due o tre episodi in cui sono stati incendiati dei
macchinari di imprese edili possono essere ricondotti ad azioni
volte ad estorcere denaro ai titolari delle stesse, in quanto gli
altri episodi sono configurabili come diatribe di lavoro. Alla
richiesta di fornire indicazioni sull'esistenza o meno di
collaborazione con le associazioni di categoria in relazione al
fenomeno del pizzo, risponde di non aver mai avuto contatti con gli
organi in questione.
Il Comandante della Guardia di Finanza, Gustavo Ferrone,
riferisce che non sono stati registrati fenomeni di particolare
spessore criminale, nonostante le attività edilizie,
turistico-alberghiere e commerciali possano facilmente diventare
oggetto di attrazione da parte delle organizzazioni criminali.
Precisa inoltre che, in virtù delle potenzialità della Valle
d'Aosta - ed in un momento di crisi come questo - la Regione
diventa ulteriormente appetibile per attività come l'usura, anche
se al momento non ci sono avvisaglie in tal senso. Rende noto che
in Valle d'Aosta erano stati registrati episodi di riciclaggio di
assegni legati all'attività di cambisti presso il Casinò e che
fenomeni di usura possono essere riscontrati nell'operato di quelle
società finanziarie che affiancano all'attività legale un'altra
prevalentemente usuraria. Dopo aver comunicato che al momento non
c'è nessuna evidenza di acquisizioni di alberghi o complessi
turistici da parte di gruppi provenienti da fuori Valle e legati ad
organizzazioni criminali, ritiene difficile che queste decidano di
operare nella Regione ,perché è più facile inserirsi a Milano, a
Roma o a Torino, dal momento che l'interesse preponderante è quello
di evitare i controlli approfonditi da parte delle Forze di Polizia
e della Magistratura. Richiama l'attenzione sul fatto che il
frazionamento dei centri di spesa potrebbe mettere in difficoltà le
piccole Amministrazioni comunali che sono più deboli del grosso
centro di spesa, sia in termini di meccanismi di controllo che per
quanto attiene alle pressioni esterne che possono ricevere. Pone
l'accento sul fatto che senza una collaborazione fattiva con le
organizzazioni professionali, che per prime entrano in contatto con
i soggetti che compiono operazioni finanziarie sospette, l'attività
di
intelligence
diventa fortunosa e molto difficile da
svolgere.
Nell'audizione del 4 aprile, il Presidente del Consiglio
Permanente degli Enti Locali, Elso Gerandin, ritiene che i settori
maggiormente a rischio di infiltrazioni della criminalità
organizzata siano quelli in cui operano le società miste
pubblico-privato, gli appalti pubblici, il Casinò ed il settore
immobiliare. È dell'avviso che la lotta alla mafia non sia compito
esclusivo dello Stato e delle Forze dell'Ordine o della scuola e
che sia necessario promuovere la conoscenza e la cultura in ordine
al fenomeno in questione, per acquisire una consapevolezza comune
finalizzata all'adozione di efficaci azioni di contrasto. Nel
segnalare le difficoltà incontrate dai Sindaci nelle operazioni di
controllo per una mancanza di conoscenza, dal momento che gli
stessi si trovano a valutare sulla base della carta e delle
dichiarazioni dalle quali emerge, il più delle volte, che risulta
tutto a norma, rappresenta il bisogno di conciliare le crescenti
esigenze di semplificazione dell'azione amministrativa con quelle
di controllo, attraverso la predisposizione di sistemi di
rating
delle aziende che operano sul mercato e la creazione
di banche dati condivise. Dopo aver evidenziato che il sistema di
aggiudicazione degli appalti si basa su procedure ampiamente
superate, richiama l'attenzione sul settore dei subappalti, con
particolare riferimento al passaggio di manodopera da un'impresa
all'altra.
L'Assessore alle opere pubbliche, Marco Viérin, nel dichiararsi
disponibile a fornire i necessari chiarimenti, propone di cedere la
parola al Coordinatore del Dipartimento opere pubbliche per
un'illustrazione dell'attività che viene svolta dall'Osservatorio
dei contratti pubblici.
L'ingegner Edmond Freppa fa rilevare che il compito
dell'Osservatorio regionale dei contratti pubblici si sostanzia
nell'acquisizione delle informazioni essenziali sui contratti
pubblici provenienti da tutte le stazioni appaltanti pubbliche
operanti sul territorio regionale, verificandone la congruità e la
completezza. Dopo aver illustrato le procedure riguardanti
l'acquisizione dei dati, l'effettuazione delle verifiche nei
confronti dei soggetti affidatari ed il rilascio delle
autorizzazioni per i subappalti, comunica che la Regione e la
Direzione Investigativa Antimafia di Torino hanno siglato, nel
maggio 2011, un protocollo d'intesa sulle modalità di fruizione di
dati informativi concernenti il ciclo di esecuzione dei contratti
pubblici di lavori, servizi e forniture. Segnala che il subappalto
viene considerato l'anello debole della catena e che tra
l'appaltatore e il subappaltatore deve essere stipulato un
contratto che non viene registrato. Precisa che, non avendo la
Regione dei cantieri particolarmente rilevanti, il contratto di
subappalto riguarda spesso delle opere di entità relativamente
esigua, quindi è presumibile che l'interesse di soggetti esterni
possa essere relativamente modesto. Ad un quesito in ordine
all'opportunità o alla possibilità che i dati in possesso
dell'osservatorio vengano resi integralmente pubblici, risponde che
- sebbene non ci siano delle controindicazioni in merito - sarebbe
tuttavia necessario regolamentarne l'accessibilità, al fine di
prevenire possibili accessi finalizzati ad una manomissione dei
dati stessi. Ritiene inoltre che l'incrocio di queste informazioni
con quelle pubblicate nei siti informatici delle stazioni
appaltanti consentirebbe, da una parte, di avere una visibilità più
completa delle gare e di tutti i tipi di affidamento e, dall'altra,
la rilevazione di eventuali anomalie. Comunica che le ultime
società costituite, quali la NUV e la COUP, osservano
in
toto
la normativa sui lavori pubblici, sia per l'affidamento di
servizi che di lavori, mentre altre - tra cui la Casino de la
Vallée -, che non si ritengono assoggettate alla normativa sui
lavori pubblici in quanto soggetti di diritto privato, non
trasmettono i dati all'osservatorio. Nel rispondere ad alcune
domande sui passaggi di manodopera da un'impresa all'altra, fa
rilevare che gli organismi che presidiano queste situazioni
registrano questi movimenti di operai, che non sono vietati da
norme di legge.
Il Procuratore della Repubblica presso il Tribunale di Aosta,
Marilinda Mineccia, evidenzia la rilevanza dell'azione delle Forze
dell'Ordine, delle Procure e della Magistratura nel contrastare il
fenomeno delle infiltrazioni malavitose. Dopo aver sottolineato
l'importanza dell'aspetto patrimoniale, che alcune volte consegue
ai procedimenti penali, relativo al sequestro ed alla confisca di
beni, rende noto che la Valle d'Aosta e l'Umbria sono le uniche
Regioni in cui, nel 2011, non si è proceduto in tal senso. Dichiara
che la cultura della legalità non è soltanto uno slogan, ma è
qualche cosa di profondo, che deve nascere da un atteggiamento di
riflessione verso ogni azione, anche quella che può sembrare più
innocente, e che questi fenomeni si manifestano perché non c'è il
coraggio di prendere posizione nei confronti di queste situazioni.
Aggiunge che sconfiggere questo modo sbagliato di procedere, che si
basa sulla prepotenza, sull'arroganza del potere e sulla carenza
assoluta di valori diversi dal puro tornaconto economico e di
potere, è una questione di mentalità. Sebbene la Valle d'Aosta da
un punto di vista sociologico non sia ai livelli di altre realtà
regionali, ritiene tuttavia che l'attenzione debba essere mantenuta
alta. Pone l'accento sulla necessità di una cooperazione tra tutte
le istituzioni per l'analisi di determinate situazioni. Nel
riferire che un aiuto importante è costituito dalle testimonianze
dei cittadini, ritiene che anche l'istituzione regionale possa fare
molto nel sensibilizzare il cittadino verso queste tematiche.
Afferma che gli strumenti legislativi ci sono, sono tanti e che
alcuni di questi sono migliorabili. Il problema però risiede nella
comprensione, nell'analisi corretta dei fatti, nell'applicazione
della norma e nella capacità di affrontare le situazioni da un
punto di vista operativo.
Nell'audizione del 17 aprile, il Presidente del Consiglio
notarile di Aosta, Guido Marcoz, premesso che da parte del
Consiglio nazionale del notariato c'è stata una notevole pressione
perché si compia tutto il possibile per essere di supporto al
problema dell'antiriciclaggio, sottolinea la difficoltà di
individuare delle modalità per dare attuazione a questa
collaborazione, dal momento che l'unico strumento esistente è
rappresentato da alcuni questionari finalizzati all'acquisizione di
notizie procedurali e predisposti dall'organo suddetto. Dopo aver
posto l'accento sulla difficoltà di saper cogliere dal soggetto che
si rivolge al notaio per stipulare un atto la sua "criminalità o
pericolosità, presunta o dichiarata", riferisce di non avere mai
avuto percezione del fenomeno in questione. Nel riferire che le
recenti norme sulla tracciabilità del denaro hanno permesso di fare
un grosso passo avanti per quanto concerne il controllo dei
movimenti finanziari, rende noto che il notaio è tenuto alla
trascrizione di tutti gli assegni e di tutti i movimenti finanziari
riguardanti la stipula del contratto. Rende noto che i profili
soggettivi delle parti vengono verificati sempre attraverso
l'individuazione personale e l'acquisizione dei dati mentre, per
quelli oggettivi, afferma che nella realtà valdostana le operazioni
di grosso livello finanziario vengono eseguite dalla Regione, dal
momento che gli aumenti di capitale e le coperture dei passivi di
bilanci sono molto più frequenti in società partecipate dall'ente
pubblico che non nell'imprenditoria locale. Rivolge infine alla
Commissione la richiesta di ulteriori strumenti di indagine per
affinare maggiormente quelli già posti in essere dal Consiglio
nazionale del notariato.
Il Presidente dell'Ordine dei dottori commercialisti, Paolo
Marchiando, premesso che l'Ordine dei dottori commercialisti è
sottoposto a obblighi di normativa antiriciclaggio con notevoli
incombenze e pesanti sanzioni penali in caso di inadempienze, a
fronte di nessun riconoscimento né di funzione pubblica, né
economico, riferisce che neppure l'ordine dispone di un decalogo
preciso, in quanto vengono seguite le linee-guida emanate dalla
Banca d'Italia, attraverso le quali viene verificato il profilo
soggettivo e oggettivo del cliente. Illustra in seguito alcune
fattispecie che la Banca d'Italia invita a considerare quali spie
di una possibile attività di riciclaggio, di infiltrazioni mafiose
e di evasione fiscale. Dichiara che una particolare attenzione
viene posta verso gli acquisti di aziende e di immobili e la
costituzione di società, dal momento che, in momenti di crisi come
quelli attuali, è più facile che ci sia un'infiltrazione mafiosa, o
che per le suddette operazioni vengano impiegati dei capitali
illeciti, proprio perché gli imprenditori sono in difficoltà, e
quindi la circolazione del denaro di provenienza illecita è
maggiore e aumenta la possibilità che questo sia investito in
attività lecite e, quindi, di riciclaggio. Afferma che costituisce
motivo di segnalazione il fatto che un cliente detenga dei rapporti
finanziari lontani dal luogo di esecuzione della prestazione, in
considerazione del fatto che questo tipo di attività potrebbe
servire a movimentare delle somme in maniera non trasparente. Per
quanto riguarda la situazione specifica della Valle d'Aosta,
afferma che le sue considerazioni sono analoghe a quelle del
Presidente del Consiglio notarile, in quanto non ha riscontrato
problematiche degne di segnalazione sotto i profili sopra
enunciati. Dopo aver precisato che non esiste un canale di dialogo
con gli uffici competenti per segnalare le situazioni più
rischiose, suggerisce la costituzione di un tavolo comune con la
Guardia di Finanza, i Carabinieri e la Magistratura per favorire
uno scambio di informazioni tra i soggetti che operano sul
territorio in modo tale da creare un collegamento istituzionale sul
tema.
Il Presidente della Chambre, Nicola Rosset, premesso che non c'è
mai stata occasione di discutere in modo approfondito, e neanche
parziale, di questi problemi, riferisce che non ci sono conoscenze
dirette di fatti, se non di quelli riportati dagli organi di
stampa. Precisa che dall'Associazione degli albergatori non è mai
pervenuta alcuna comunicazione in merito a queste problematiche e
che il settore delle costruzioni non è stato catalizzatore di
particolari segnalazioni nel senso che, se questo fenomeno ha una
sostanza in Valle d'Aosta, non emerge attraverso questo ambito.
Rispondendo ad una domanda sulla percezione da parte della Chambre
dell'esistenza del fenomeno del pizzo in Valle d'Aosta, dichiara
che non c'è mai stato nessun tipo di comunicazione in tal senso. Fa
rilevare che i grandi operatori turistici - che sono stati presenti
in passato e che adesso non ci sono più - sono sempre stati fuori
dal controllo dell'Associazione degli albergatori della Valle
d'Aosta. Rende noto che la Chambre sta predisponendo dei sistemi
per monitorare le aziende che fanno capo ad una sola persona e per
fotografare la realtà delle attività commerciali, imprenditoriali
ed industriali valdostane. Rappresenta infine la necessità di
monitorare attentamente questi fenomeni e di attivare dei tavoli di
discussione su queste tematiche fra istituzioni, professionisti ed
associazioni di categoria.
La signora Silvana Perucca, componente della Giunta camerale,
ritiene - in considerazione del fatto che anche il settore
alberghiero comincia ad andare incontro a seri problemi di
liquidità - che questo fenomeno vada monitorato e controllato molto
attentamente, dal momento che il rischio è quello che le imprese
possano cercare i mezzi finanziari necessari laddove è più facile
reperirli.
Il signor Roberto Franco Sapia, componente della Giunta
camerale, evidenzia che, oltre all'aspetto quantitativo e
qualitativo dei dati riguardanti gli appalti pubblici, sarebbe
necessario lavorare sulla tempestività della loro pubblicazione dal
momento che, quanto più il monitoraggio avviene in tempo reale,
maggiori sono gli elementi conoscitivi che vengono acquisiti.
L'amministratore unico della Casino de la Vallée, Luca Frigerio,
dopo aver ricordato che nelle quattro case da gioco italiane
entrano circa 3.000.000 di persone all'anno e che il fatturato del
2011 ammonta a circa 405.000.000 di euro, specifica che questi dati
denotano come l'attenzione all'interno delle case da gioco si sia
alzata in ordine ai fenomeni delle infiltrazioni della criminalità
organizzata, del riciclaggio, dei furti, dei bari, dei borseggi e
degli atti di vandalismo. Chiarisce che è dal 1983 che in nessuna
delle case da gioco italiane sono stati condannati amministratori,
dirigenti, funzionari o amministratori pubblici per reati legati
all'infiltrazione della criminalità mafiosa o al riciclaggio; ciò è
dovuto al fatto che queste sono passate sotto il controllo
pubblico, il che ha creato delle grosse barriere nei confronti
della criminalità. Sebbene non si possa affermare che le case da
gioco oggi non siano più luoghi sensibili, dichiara che
l'attenzione della criminalità organizzata si è spostata sul gioco
pubblico che può essere esercitato in modo legale, offre una
marginalità produttiva superiore, permette di riciclare i proventi
delle attività illecite ed ha delle notevoli difficoltà di
controllo. Riferisce che a seguito del recepimento, nel 2007, da
parte del legislatore italiano della direttiva comunitaria
sull'antiriciclaggio e sull'utilizzo di denaro proveniente da
attività illecite, i casinò devono individuare tutte le persone che
entrano, registrare il loro ingresso e segnalare le operazioni
sospette, riconducibili ad eventuali attività di riciclaggio. Per
quanto attiene, più specificatamente, alla Casino de la Vallée -
società partecipata, totalmente pubblica e che opera come società
di diritto privato - informa che questa si è dotata di una serie di
procedure, mutuate dalla pubblica amministrazione, per la
tracciabilità dei pagamenti e la richiesta delle certificazioni.
Aggiunge, inoltre, che sono stati eseguiti degli importanti
interventi per la proceduralizzazione di tutte le attività, che è
stato adottato un codice etico ed un modello organizzativo per i
reati societari e che, in aggiunta al Collegio sindacale ed ai
revisori dei conti, è stato istituito un organo di vigilanza
interno. Conclude affermando che il rapporto con gli enti che
controllano la Casa da gioco (Carabinieri, Guardia di Finanza e
Polizia di Stato) è molto serrato e costruttivo.
Nell'audizione dell'8 maggio la signora Marika Demaria,
referente di Libera Valle d'Aosta, rende noto che l'associazione,
che esiste dal 20 novembre 2008, è attiva sul territorio regionale
con diverse attività, la più importante delle quali consiste nella
sensibilizzazione sulla tematica in questione attraverso diverse
serate pubbliche. Evidenzia la particolare importanza al lavoro
svolto nelle scuole che deve essere portato avanti con continuità,
proprio per creare militanza - nell'accezione più positiva del
termine - e favorire la nascita di presidi, quindi di gruppi di
giovani. Premesso che il primo problema riscontrato consiste nella
negazione dell'esistenza del fenomeno in questione, ritiene
fuorviante e controproducente parlare di eventuali rischi di
infiltrazioni mafiose in considerazione del fatto che l'attività
della Magistratura, le operazioni portate a termine dalle Forze
dell'Ordine e le relazioni della Commissione parlamentare antimafia
testimoniano che la Valle d'Aosta non è immune dal fenomeno
mafioso. Sottolinea la necessità di prendere coscienza del
fenomeno, senza criminalizzare il territorio, per fare in modo che
la società abbia gli anticorpi per riconoscere le infiltrazioni ed
i radicamenti della criminalità organizzata. Presenta infine la
richiesta, già avanzata nell'ambito della passata conferenza sulla
legalità, di modificare la legge regionale in tema di politiche ed
iniziative per la promozione della legalità e della sicurezza,
laddove prevede che vengano stanziati dei finanziamenti per il
riutilizzo dei beni confiscati, sostituendo la concessione di mutui
a tasso agevolato con quella di finanziamenti a fondo perduto per
consentire l'accesso all'acquisto degli stessi.
La signora Francesca Rispoli, membro dell'Ufficio di Presidenza
di Libera nazionale, nell'accogliere con entusiasmo la costituzione
della Commissione, auspica che i lavori della stessa non si
concludano con la presentazione della relazione conclusiva dal
momento che, per riuscire ad affrontare questo fenomeno in
profondità, è necessaria una continuità dell'operatività della
stessa. Comunica che anche i Comuni di Milano e Torino hanno
provveduto alla costituzione di organismi omologhi che vedono la
presenza contestuale di consiglieri comunali e di esperti in
materia e che non hanno ancora prodotto alcun documento,
considerato il recente insediamento degli stessi. Aggiunge che le
due commissioni in questione non hanno come obiettivo quello di
svolgere un'inchiesta - che spetta, invece, alla Magistratura ed
alle Forze di Polizia -, ma di capire meglio, rispetto al
territorio ed ai vari soggetti che su questo si muovono, quale sia
il livello di attenzione rispetto a questi fenomeni. Nel rilevare
che la costituzione nell'arco di un anno di tre commissioni nel
nord Italia testimonia che l'istituzione si vuole far carico del
fatto che l'esistenza della criminalità di stampo mafioso nei
rispettivi territori è ormai acclarata e non è più da dimostrare,
evidenzia l'importanza di questo genere di organismi che permettono
di avere un riferimento chiaro all'interno di queste
amministrazioni rispetto al tema delle mafie, che viene confuso con
quello della criminalità
tout court
e con quello più
generale della sicurezza. Ad una domanda sull'esistenza di rapporti
tra la camorra, la mafia e la 'ndrangheta, risponde che le mafie
straniere (quella cinese, russa e, in alcuni settori, giapponese)
hanno cominciato a colonizzare parte del territorio italiano, hanno
le stesse caratteristiche di quella italiana e difficilmente si
assiste ad una faida intermafiosa, perché questo genere di ceppi
criminali si dividono i territori ed i traffici. Riferisce che lo
scorso anno è stata istituita l'Agenzia nazionale per i beni
confiscati alle mafie con il precipuo compito di occuparsi non solo
dei beni confiscati, ma anche di quelli sequestrati. Precisa che
dei dodicimila beni confiscati in tutta Italia, ottomila di questi
sono gravati da ipoteche che ne rendono difficile il riutilizzo.
Comunica inoltre che nella legge istitutiva della suddetta agenzia
è stata inserita la possibilità di vendita di questi beni, con
tutta una serie di clausole che dovrebbero garantire
l'impossibilità, da parte delle mafie, di riappropriarsi degli
stessi.
Il Presidente dell'ABI VdA, Angelo Barbarulo, comunica che il
settore bancario svolge un ruolo di prima linea nella prevenzione
dei comportamenti criminosi, in ragione della sua specifica
funzione di trincea e considerata la sua relazione diretta con la
clientela e, quindi, con i cittadini. Sottolinea l'impegno profuso
dall'industria bancaria nella prevenzione del fenomeno del
riciclaggio, del finanziamento del terrorismo internazionale e
nella costituzione, presso l'Agenzia delle Entrate, dell'Archivio
dei Rapporti Finanziari, finalizzato al contrasto delle attività
illegali e di supporto per le indagini delle autorità inquirenti a
fini penali e dell'amministrazione finanziaria per combattere
l'evasione fiscale. Nel ricordare che con tale legge è stata data
attuazione alla telematizzazione degli accertamenti tributari anche
nelle indagini penali, riferisce che un'altra significativa
iniziativa assunta dal settore bancario è quella dei Protocolli
organizzativi per "la razionalizzazione, segretezza e riservatezza
negli accertamenti bancari in materia penale e per l'applicazione
di misure di prevenzione patrimoniali", siglati dall'ABI con la
Direzione Nazionale Antimafia e con 16 Procure generali della
Repubblica. Per quanto attiene al ruolo dell'industria bancaria
nella prevenzione del fenomeno del riciclaggio, segnala gli
articolati adempimenti posti in essere, che vanno dalla verifica
della clientela, alla tracciabilità e conservazione dei dati
relativi ai rapporti e alle operazioni, attraverso un sistema di
registrazione nell'Archivio Unico Informatico, alla segnalazione di
operazioni sospette all'Unità di Informazione Finanziaria.
Riferisce che costituiscono presidi di sicurezza anticrimine ed
antiterrorismo adottati dal settore bancario l'identificazione dei
soggetti che muovono flussi economici, la valutazione dei
presupposti che sono alla base dell'operazione richiesta, la
conservazione delle informazioni, il monitoraggio del rapporto e
della sua congruità con il profilo economico del cliente, nonché la
valutazione delle informazioni acquisite. Sul fronte dell'attività
di contrasto alla criminalità organizzata dichiara che il settore,
nella predisposizione di strumenti automatici, in coerenza con gli
obblighi derivanti dalla normativa antiriciclaggio, ha implementato
gli "evidenziatori di comportamenti inattesi". Precisa, a tale
proposito, che sono stati codificati dei comportamenti della
clientela con la finalità di attirare l'attenzione su specifici
fenomeni criminali più ricorrenti ed insidiosi, di cui tenere conto
nell'ambito dell'obbligo di segnalazione di operazioni sospette.
Rende noto che in Valle d'Aosta le segnalazioni in questione sono
state 12 nel 2008, 19 nel 2009 e 63 nel 2010. Premesso che un altro
fronte sul quale le banche sono impegnate è la prevenzione ed il
contrasto all'usura, comunica che le Commissioni regionali dell'ABI
applicano le previsioni contenute in specifici accordi che
declinano l'accordo-quadro per la prevenzione dell'usura e per il
sostegno alle vittime del racket, dell'estorsione e dell'usura,
sottoscritto dall'ABI, dal Ministero dell'interno, dagli Enti
interessati e dalle altre Associazioni di categoria. Ad una domanda
sull'esistenza di collegamenti tra il mondo bancario e gli altri
soggetti che si occupano sul territorio di questi fenomeni,
risponde che non esistono occasioni di incontro, ad eccezione dei
riferimenti fatti in precedenza circa la sottoscrizione di
protocolli e di accordi.
Il Presidente della sezione giurisdizionale della Corte dei
Conti, Gianfranco Bussetti, riferisce che, per quanto riguarda la
Corte dei Conti, nella sua funzione giurisdizionale, non risultano
emergere pressioni, prevaricazioni e attività direttamente
riconducibili al modo di agire di una certa criminalità. Nel
condividere il fatto che la Regione pensi a possibili atti
legislativi finalizzati a captare tempestivamente l'emersione di
interferenze criminali, richiama l'attenzione del legislatore
regionale sul fatto che gli interventi normativi e l'attività
amministrativa dovrebbero, più che tendere all'analitica
individuazione dei fenomeni e del contesto nel quale si sviluppano,
prevedere pochi e forti strumenti di contrasto che costituiscano
anche una rete di protezione dell'amministrazione, affinché la
malavita non si dedichi alla corruzione
ad personam
dei
soggetti preposti a gestire i percorsi burocratici. Dopo aver
affermato che troppe norme ingenerano la possibilità di inserirsi
nei vari meandri della pubblica amministrazione, ribadisce
l'importanza di averne poche, ma che corazzino la struttura
amministrativa della Regione, che è quella più direttamente
attaccata da certi interessi illeciti.
Il Procuratore generale, Claudio Chiarenza, premesso che la
questione delle infiltrazioni mafiose e quindi dell'attività
criminale mafiosa, così come di quella corruttiva, compete al
giudice penale, riferisce che il fenomeno che emerge più di
frequente e che ha anche dei risvolti penali, è quello della
corruzione, soprattutto per quanto attiene ai settori degli appalti
ed a quello dell'urbanistica. Precisa che i poteri istruttori della
Corte dei Conti vanno nella direzione di capire quali danni, sulla
base delle condotte corruttive, il funzionario corrotto abbia
cagionato alla propria amministrazione e che l'oggetto delle
istruttorie verte sui provvedimenti amministrativi, sui documenti
delle gare, sui contratti e sugli atti esecutivi dei contratti,
ragione per cui l'attività della magistratura contabile può anche
non avere alcun tipo di influenza diretta sul contrasto a priori di
questi fenomeni. Nel ritenere che una struttura organizzativa
efficiente e con un forte senso di legalità riesca a limitare gli
spazi in cui si annidano certi fenomeni ed a ridurre gli ambiti per
la diffusione della corruzione, sottolinea l'importanza del senso
della legalità e di una certa attenzione nel gestire il quotidiano.
Dopo aver ricordato che, a seguito della riforma del Codice di
Procedura Penale, ogni giurisdizione, nell'ambito delle proprie
competenze, svolge degli accertamenti autonomi e non ha la
necessità di attendere quelli degli altri giudici, precisa tuttavia
che il giudice tributario non ha né i poteri istruttori, né gli
strumenti processuali di esercizio di questi per accertare una
corruzione, perché non rientra nell'oggetto della sua
giurisdizione. Fa però rilevare anche che, ai sensi dell'articolo
651 del Codice di Procedura Penale, quando il giudice penale ha
condannato con sentenza definitiva passata in giudicato per un
fatto di reato, quel fatto di reato fa stato anche negli altri
giudizi, sia amministrativi, sia civili. Rende noto poi che
l'autonomia delle varie giurisdizioni ha reso necessaria una norma
di raccordo tra le Procure in base alla quale il Pubblico Ministero
penale, quando esercita l'azione penale, deve darne comunicazione
al Pubblico Ministero contabile. Riferisce che i due giudizi vanno
quindi avanti parallelamente e che c'è la possibilità che vengano
accertate due verità processuali differenti da un processo
all'altro, in considerazione del fatto che, applicando diversi
regimi probatori e regole di valutazione delle prove, si possono
accertare fatti diversi. Afferma, tuttavia, che questo fenomeno è
stato mitigato dall'articolo 651 del Codice di Procedura Penale
soprarichiamato. Nel condividere il richiamo a norme di
trasparenza, afferma che questa passa dalla norma ma anche dalla
buonafede, soprattutto in una Regione la cui dimensione è molto
ristretta. Reputa infine necessario che ci sia anche un contenuto
effettivo di cultura che riempia la norma giuridica che, se
predisposta in maniera corretta dal punto di vista tecnico, è più
difficile da aggirare.
La Commissione ha quindi ultimato il programma di audizioni
concordato, sentendo, il 29 maggio, il Presidente del Tribunale
Massimo Scuffi e il Capo del centro operativo della DIA di Torino
Sergio Molino, accompagnato dal Colonnello De Donno (di questo
relazioneremo nella relazione conclusiva, da trasmettere al
Presidente entro il 31 ottobre prossimo). Ricordo anche che è stato
deliberato di incontrare la Commissione parlamentare di inchiesta
sul fenomeno della mafia e sulle altre associazioni criminali,
anche straniere, presieduta dal Senatore Giuseppe Pisanu.
Dal lavoro svolto in questi primi mesi, emerge la constatazione
che la costituzione della Commissione speciale ha favorito la
giusta presa di coscienza ed il conseguente dibattito sulla
tematica in questione. Le figure istituzionali ed i soggetti che si
sono succeduti al tavolo della Commissione speciale, nel
manifestare interesse ed apprezzamento per l'istituzione e
l'attività di questo organismo, hanno mostrato grande disponibilità
nell'accettare l'invito a partecipare ai lavori ed hanno assicurato
il loro contributo in vista di un'eventuale successiva richiesta di
collaborazione. È stata infine auspicata da più parti la necessità
che vengano gettate le basi per la necessaria sinergia tra i vari
attori che operano sul territorio della nostra Regione, allo scopo
di favorire un importante e certamente utile canale di dialogo per
il futuro.
Vi ringrazio per l'attenzione, e anche per la pazienza.
Presidente
- Faccio presente che è stata presentata una
risoluzione da parte del gruppo ALPE inerente l'oggetto.
Dichiaro aperta la discussione generale. La parola al
Consigliere Louvin.
Louvin (ALPE)
- Grazie Presidente.
Soltanto qualche breve considerazione, perché naturalmente
affronteremo il tema nel suo complesso quando la Commissione sarà
giunta al capolinea, nell'autunno prossimo. Ma questo è un momento
utile per valutazioni intermedie sul suo operato.
Il Presidente Empereur, che ringrazio per la lunga ed articolata
esposizione, ha dovuto sopportare, oltre la presenza dei
Consiglieri che fanno parte della Commissione, anche quella di chi
parla in questo momento, che ha ritenuto utile assistere e ritiene
particolarmente prezioso aver potuto assistere ad un buon numero
delle audizioni che si sono svolte in questa Commissione. Il
Presidente Empereur ha il dono di avere una parola molto felpata ed
ha reso, con molta prudenza e precisione, la sintesi degli
interventi.
L'impressione complessiva che un Consigliere come me ha potuto
ricavare dal contatto avuto con gli esponenti istituzionali ed
associativi che sono stati sentiti, è articolata, ed in qualche
modo è la rappresentazione di una gamma molto ampia di posizioni,
che vanno da una relativa sorpresa di fronte al fenomeno ed
all'ammissione, come d'altra parte risulta da quello che è stato
riferito poco fa, di una sostanziale non conoscenza di fenomeni, o
di non aver mai sentito parlare di situazioni di questo genere,
fino a posizioni e riflessioni di alta consapevolezza, e anche di
forte impegno operativo sul versante del contrasto. Quindi una
diversità di elementi che, se rimarrà in questa forma l'unica
comunicazione esterna di questi mesi di lavoro, sicuramente sarà
parziale rispetto all'impressione che se n'è potuta ricavare
dall'interno.
Vorrei solo limitarmi ad una sottolineatura di alcuni temi che
sono evocati in questa relazione, che riguardano punti nevralgici
come le questioni degli appalti o, meglio, dei subappalti, che
sembrano emergere come anello debole della catena, di riciclaggio
(una problematica molto delicata), e di usura (aspetto, questo, che
forse non sembrava al momento in cui è stata promossa la
costituzione della Commissione poter entrare in forte evidenza, ma
che è risultato come pagina da approfondire e come tema da trattare
ancora con molto attenzione). Questo per dire, lo dirà sicuramente
meglio nel presentare la risoluzione fra poco il collega Bertin, di
una necessità di chiavi di lettura, di strumenti di analisi, che
penso - senza togliere nulla né alla Commissione, né ai funzionari
che la supportano - è difficile possa essere presente in questo
momento nell'organismo politico. Credo che ci si debba dotare di
strumenti di visione e di analisi che siano adatti a fronteggiare
delle tematiche di estrema complessità tecnica.
Noi abbiamo, per mestiere e per sensibilità, prevalente
interesse ed attenzione alle questioni politiche, ma è difficile
che si possa uscire dal semplice teatro di rappresentazione degli
eventi senza munirsi di strumenti operativi concreti.
Questa prima fase sicuramente è stata utile per (prendo il
titolo di una collana di libri del Mulino) farsi un'idea. Una prima
idea sicuramente c'è, è un'idea che esclude le tesi negazioniste,
che pure sono anche presenti in una parte della nostra opinione
pubblica, quelle che portano a dire: ma il problema non ci
riguarda, non siamo coinvolti in nessun modo. Credo che sia emersa
invece un'ampia fondatezza delle ragioni che hanno portato il
Consiglio regionale ad istituire questa Commissione. In parallelo,
vorrei segnalare come ci sia un muoversi della società civile e
politica esterna all'istituzione sulla problematica in questione;
credo che mai come in questi mesi sia stata al centro del dibattito
attraverso la presenza di moltissime personalità di primo piano,
nella lotta e nel contrasto anche al fenomeno della criminalità
organizzata. Nello spazio di pochi mesi abbiamo avuto, oltre
all'iniziativa promossa a suo tempo dalla Presidenza della Regione
e dalla Questura con la presenza del professor Ciconte, delle
iniziative della Questura stessa con un esperto di antiriciclaggio;
abbiamo avuto una presenza significativa ed anche emotivamente
forte di Don Ciotti poche settimane fa, ad Aosta; abbiamo avuto un
contributo di alto profilo e - direi - di intensa profondità
nell'esposizione del magistrato dottor Salvatore Vella, per
iniziativa delle forze politiche che qui sono in opposizione,
insieme ad altre forze politiche progressiste della Regione. Questo
per dire che non siamo soli, non crediamo che questa Commissione
debba procedere in un vuoto pneumatico, ma debba muoversi in
sintonia- per quanto è possibile - operativa anche con il mondo
associativo esterno, e non ripiegarsi in un lavoro strettamente
interno.
Ieri, i colleghi che hanno avuto modo di sfogliare le pagine del
quotidiano
La Repubblica
avranno visto come la Commissione
antimafia del Comune di Torino abbia portato in evidenza due
precisi fenomeni di infiltrazione mafiosa all'interno di procedure
di appalto dell'Amministrazione comunale. È un segnale di un muro
di fuoco, di un firewall che effettivamente può funzionare, se le
amministrazioni si attivano seriamente; è anche un dire che le
commissioni possono svolgere un ruolo che va al di là di quello
puramente filmico di riprodurre fotograficamente le situazioni che
abbiamo all'esterno.
Quindi crediamo che questa linea di lavoro della Commissione,
oltrepassata la fase di ricognizione che era il primo momento e che
è stato assolto con un incedere molto rapido e costante da parte
della Commissione, debba adesso aprirsi ad una fase ulteriore e
anche ad un modo di lavoro che è ancora da definire. Credo che
sulle modalità del percorso successivo dirà meglio il collega
Bertin nell'illustrare la risoluzione che fra poco vi presenta.
Presidente
- La parola al Consigliere Bertin.
Bertin (ALPE)
- Grazie Presidente.
I lavori di questi mesi della Commissione speciale per l'esame
del fenomeno delle infiltrazioni mafiose in Valle d'Aosta hanno
confermato quello che da tempo si conosceva, cioè una presenza
significativa sul territorio della nostra Regione della
'ndrangheta, in particolare. Una presenza che nel tempo si sta
consolidando e da questo punto di vista l'
escalation
degli
episodi criminosi e delle indagini che riguardano questo
particolare fenomeno criminale ne sono la testimonianza. Per anni
si è creduto che la Valle d'Aosta fosse immune e si è
contemporaneamente sottovalutato questo fenomeno, che al contrario
oggi rischia, se non contrastato in modo adeguato, di condizionare
pesantemente il futuro della nostra Regione, e di diventare
un'emergenza ed una questione politica di primo piano.
Le preoccupazioni che ci avevano indotto qualche mese fa a
richiedere l'istituzione di questa Commissione sono state
confermate da questi primi mesi di lavoro. Le potenzialità di
infiltrazione della 'ndrangheta nel tessuto economico, sociale e
politico della Regione sono grandi e devono far prendere coscienza
tutti, dalla politica all'economia ed alla società civile in
generale, del rischio che una piccola Regione come la nostra può
correre rispetto a questi fenomeni che si stanno diffondendo in
tutto il nord Italia, e non solo. Siamo da questo punto di vista,
come affermava qualche settimana fa il Comandante dei Carabinieri
alla Festa dell'Arma, trent'anni in ritardo; in effetti è più o
meno da trent'anni che la 'ndrangheta è presente a vario titolo in
questa Regione: da latitanti che qui hanno trovato rifugio ad altre
situazioni simili. Come diceva il Comandante dei Carabinieri, siamo
trent'anni in ritardo e vanno recuperati da tutti i punti di vista.
Questa Commissione può rappresentare anche uno strumento di
sensibilizzazione dell'opinione pubblica rispetto ai rischi che
stiamo correndo.
È importante, per contrastare la diffusione di questi fenomeni,
l'apporto di ogni informazione trasparente e puntuale della
cittadinanza. Sappiamo il ruolo che gioca l'informazione rispetto a
questi fenomeni, basta pensare al ruolo di alcuni giornalisti
mondialmente conosciuti, per capire l'importanza che ha
l'informazione su questi aspetti. Per questa ragione abbiamo
presentato questa risoluzione, che ha un duplice obiettivo: da una
parte rendere i lavori della Commissione, che sono stati intensi e
interessanti per vari aspetti, il più possibile conosciuti
all'esterno, evidentemente facendo salvi i dati eventualmente
sensibili, che non è il caso di far uscire. Ma è importante avere
un rapporto con la cittadinanza, sensibilizzarla a questo
fenomeno.
Per quanto riguarda i lavori della Commissione, riteniamo
importante che la Commissione stessa si doti delle professionalità
in grado di supportare l'azione della Commissione. Questi sono
fenomeni molto complessi, difficilmente interpretabili da chi non
ha una conoscenza professionale specifica.
Ognuno di noi può dare un'interpretazione di tipo politico
generale, ma poi si tratta anche di tradurre questo in proposte
concrete per cercare di limitare, appunto, le infiltrazioni delle
organizzazioni criminali nella nostra Regione. Riteniamo essenziale
che la Commissione si doti di queste professionalità. I punti che
volevamo evidenziare sono questi; poi, per quanto riguarda
complessivamente il fenomeno, faremo un'analisi più attenta al
momento della conclusione dei lavori in autunno prossimo.
Presidente
- La parola al Consigliere Segretario
Rigo.
Rigo (PD)
- Grazie Presidente.
Non intervengo sulla relazione del Presidente Empereur, in
quanto, essendo un membro della Commissione, ho dato il mio
contributo, insieme agli altri commissari, per la presentazione
della stessa, ma sulla risoluzione presentata dal gruppo ALPE.
Il lavoro di audizione a mio avviso, parlo come componente la
Commissione, è stato necessario ed importante, oltre che utile,
perché abbiamo potuto avere informazioni, dati, osservazioni,
conoscenze necessarie per assolvere al nostro compito.
E qual è il nostro compito? L'ho già detto una volta in
Commissione: il nostro compito non è solo quello di fare una
fotografia la più perfetta possibile, chiara e limpida, della
presenza di attività di ordine mafioso in Valle d'Aosta, così come
non è quello di fare un servizio, una relazione di denuncia, come
fa
Report
; non è scrivere un saggio sulla presenza di
attività malavitose nella nostra Regione; non è neanche quello di
segnalare alle Forze dell'Ordine o alla Magistratura particolari
fenomeni di cui siamo a conoscenza, perché questo lo può fare
qualsiasi cittadino, anzi lo "deve fare" qualsiasi cittadino o
Amministrazione o Ordine professionale. Il nostro committente non è
la RAI, non è un editore, non sono i giornali; il nostro
committente è il Consiglio regionale. Il fatto che la stampa sia
informata, passo dopo passo, sui lavori della Commissione, non mi
mette certo in difficoltà, non credo che metta in difficoltà
nessuno, ma non mi appassiona in questo momento più di tanto. Non
lo trovo particolarmente fondante per l'attività della Commissione.
Fra l'altro, come in questo caso più volte ho visto che la stampa
riesce ad avere copie di documenti prima ancora dei Consiglieri
regionali. Quindi non ho motivi per oppormi e voto tranquillamente
questo impegno a rendere consultabile tutto ciò che noi riusciremo
a produrre durante i lavori della nostra Commissione.
Per quanto mi riguarda cercherò di impegnarmi all'interno della
Commissione, perché la Commissione stessa riesca alla fine a
produrre al Consiglio una relazione-documento chiara e trasparente
sui lavori, su come si sono svolti, una relazione completa. Mi
spingo a dire anche che, a mio modo di vedere, la Commissione
stessa, il suo Presidente potrebbe, dopo aver relazionato in
Consiglio, informare direttamente la popolazione attraverso
un'assemblea convocata qui, a Palazzo regionale, sui lavori della
Commissione, mettendo a disposizione di chi lo desidera quei
documenti che il Consiglio renderà disponibili.
Dicevo che il nostro committente è il Consiglio regionale, al
quale dovremo, dopo approfondimento e confronto, produrre proposte,
osservazioni ed indicazioni affinché la pubblica amministrazione
tutta riesca a scrivere protocolli, provvedimenti, atti
amministrativi che sappiano efficacemente contrastare l'attività ed
i fenomeni di mafia. A mio modo di vedere il difficile viene adesso
per la Commissione, assolvere al mandato di fornire al Consiglio
questi suggerimenti.
Due possono essere, a mio avviso, le indicazioni su cui dovremmo
concentrare la nostra attività. La prima è quella culturale - lo
hanno detto in molti -, rafforzare la nostra azione in senso lato
per prevenire l'omertà, il silenzio, il girare la testa, il non
vedere, il non sentire, il non parlare. Quindi confronto e
dibattito in particolare nelle scuole, fra i giovani, ma non solo,
per segnalare l'importanza di una società solidale e la
partecipazione diretta dei cittadini alla vita democratica di
questa comunità. Lo possiamo fare tutti, ce lo dicono fior di
magistrati, ce lo hanno detto le Forze di Polizia, ce lo hanno
detto quelle persone che vivono tutti i giorni il lavoro di
contrasto con le attività della mafia in genere.
Nel fare cultura però, come Commissione, dovremo sforzarci di
andare oltre, suggerire, far nascere l'interesse di fare gruppo; ce
lo hanno chiesto in molti, lavorare insieme agli ordini
professionali, alle pubbliche amministrazioni, alle banche, alle
imprese per fare assieme argine alle mafie. Il lavoro della
Commissione in questo senso credo sia stato molto utile, e quindi
da quel lavoro dovranno scaturire alcune linee operative già
presenti in alcune Regioni, i famosi "protocolli" fra organismi ed
associazioni anche private (penso alla Confindustria), mettere in
circolo le diverse informazioni, segnalare vicendevolmente alcune
anomalie che sono le cessioni, gli acquisti delle imprese, le
trasformazioni di società, i subappalti, in particolare il lavoro
in nero e la sicurezza. Credo che anche in questo i sindacati
possano darci una grossa mano, l'INPS, l'INAIL e l'USL devono su
questo concentrare la loro attenzione. E poi fare cultura e dare
indicazioni più precise possibili al Consiglio, per rafforzare
l'attività del Consiglio e della pubblica amministrazione, della
società civile nel contrasto alle mafie. In questo senso la
disponibilità di dotare la Commissione di professionalità esterne
in questa direzione certo mi trova consenziente; credo anche però
che la stessa Commissione abbia già manifestato la voglia e
l'interesse di avere un aiuto esterno per guidarci ed accompagnarci
in questo difficile compito, che sarà poi scrivere nella relazione
che appronteremo per il Consiglio indicazioni precise, per
suggerire atti e provvedimenti di contrasto all'attività delle
mafie in genere.
Per riassumere, l'ordine del giorno noi lo votiamo
favorevolmente, non abbiamo niente in contrario per quanto riguarda
la segretezza di lavori - che non sono per niente segreti - e non
siamo contrari a dotarci di professionalità precise per
accompagnarci in questo difficile compito che si appresta a fare la
Commissione speciale.
Presidente
- La parola al Consigliere Lattanzi.
Lattanzi (PdL)
- Grazie Presidente.
Devo dire che ho apprezzato moltissimo i toni pacati e seri del
collega Rigo, che ha ripercorso l'impegno della Commissione di cui
anch'io faccio parte. In un certo senso anche il collega Louvin ha
riconosciuto nella puntuale elencazione il lavoro svolto dal
Presidente Empereur e lo sforzo della Commissione e di tutti coloro
che si sono resi disponibili affinché la Commissione potesse
svolgere il mandato che il Consiglio le aveva affidato. È un primo
step
che consideriamo molto importante nella direzione del
chiarimento rispetto ad un fenomeno che preoccupa tutti, e quando
dico "tutti", collega Bertin, intendo tutti.
In questo mi sorprende la risoluzione, perché è una nota stonata
in un contesto molto delicato; è il tentativo, ancora una volta, di
buttare in "bassa macelleria" quello che a mio avviso è un lavoro
di altissimo livello che il Consiglio e la Commissione stanno
svolgendo, su mandato del Consiglio stesso. Quando si presenta su
un lavoro come questo, che è a metà dell'opera, che è un momento di
riflessione, una risoluzione dove si dà già un giudizio alla quale
la Commissione non è pervenuta, un giudizio che non ho sentito
pronunciare da nessuno dei protagonisti e degli organi competenti
in materia, ovvero quello di
"fenomeno delle infiltrazioni
mafiose in Valle d'Aosta che confermano un'importante presenza
della 'ndrangheta sul territorio"
...ho partecipato anche a
convegni dell'Associazione Libera con Don Ciotti...mai si è
arrivati a parole così pesanti come quelle scritte sulla
risoluzione, parole che mi sento di rifiutare come uomo, come
padre, come Consigliere, come membro di quella Commissione che,
insieme agli altri colleghi, abbiamo cercato con dignità di
rappresentare. Poi sull'impegnativa mi permetto di dire che non c'è
niente di più consultabile dei documenti che la Commissione ha a
sua disposizione, perché - come bene ha detto il collega Rigo -
questi arrivano prima alla stampa, a volte, che ai membri della
Commissione, ed ancor prima che siano ratificati in verbale. Quindi
se la necessità è quella di rendere pubblico quello che già
pubblico è, mi pare di capire che non sia un grande sforzo. Entrare
con un'impegnativa non solo nel mandato che questo Consiglio ha
dato alla Commissione, ma negli strumenti che la Commissione deve
utilizzare, mi sembra quanto meno una lesione dell'autonomia di
quella Commissione.
Chiedo ai colleghi firmatari della risoluzione di comprendere la
sensibilità con la quale gli chiedo di ritirare la risoluzione, e
lo chiedo con la voglia di continuare a lavorare con questi
colleghi, seriamente, come abbiamo fatto finora, così come il
collega Empereur ha illustrato e lo ringrazio per la relazione che
ha svolto, perché neanch'io mi ero reso conto delle audizioni che
avevamo fatto, del tanto lavoro che abbiamo svolto, delle tante
cose che sono state elaborate nella Commissione, e nella
consapevolezza che entriamo in una fase ancora più delicata
dell'analisi: quella della proposta.
E la proposta non può iniziare così, collega Bertin, lo dico a
lei che ha presentato la risoluzione, ma lo dico anche agli altri
colleghi firmatari: vi chiedo un atto di onestà intellettuale e di
correttezza politica nel ritirare questa risoluzione, perché qui
non c'è nessuno che vuole nascondere nulla che non sia già
conosciuto, che ha bisogno di dire alla Commissione quali sono gli
strumenti che deve utilizzare per completare il suo mandato, che è
quello di presentare al Consiglio, ad ottobre, le proposte in grado
di fare fronte ad una preoccupazione di un'infiltrazione mafiosa,
non di un'infiltrazione mafiosa già pesantemente sul territorio,
perché non siamo a Gomorra! Perché se la volete buttare in
"macelleria politica", allora ve lo dico, come ve l'ho già detto il
primo giorno che abbiamo iniziato questo lavoro: il nostro gruppo
da quella Commissione si ritira.
Vi chiedo, proprio per cortesia politica e per continuar a
lasciar lavorare bene la Commissione, come abbiamo fatto con voi,
di ritirare la risoluzione come segno della buona volontà di
continuare a lavorare. Altrimenti non potremmo che votare contro al
documento, ritenendolo una provocazione politico-elettorale che
volete utilizzare per avere il vostro titolone - come già avete
fatto - sui giornali, domani, per far passare nella popolazione che
voi sareste i paladini dell'antimafia e dell'antidelinquenza,
mentre ci sarebbe in questo Palazzo chi questa sensibilità non ha.
Io, come padre, mi rifiuto! Vi chiedo gentilmente di valutare la
possibilità di ritirare l'ordine del giorno, per permettere alla
Commissione di lavorare nella serenità con la quale ha lavorato
finora.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Onestamente sono particolarmente sorpreso, oggi, e anche un po'
scocciato, ma siamo qui per discutere di cose serie e forse
qualcosa va anche detto. Perché un po' scocciato? Perché vedo
riaffiorare quei dubbi che avevo espresso in fase di costituzione
della Commissione, quindi queste lezioni moralistiche che vengono
fuori tutte le volte, e che tutte le volte non fanno altro che fare
danni continui a tutti...ma vedo che fa parte della cultura di una
certa opposizione, per cui si può anche continuare a confrontarsi
con questo metodo. Io non voglio discuterne più di tanto, ma ero
convinto che avessimo lavorato in questa Commissione anche con una
certa passione, lo dico per me, ma mi sembra che anche dalle parole
dei colleghi che mi hanno preceduto sia trapelata questa
sensazione.
Abbiamo fatto delle audizioni piuttosto corpose, abbiamo fatto
le domande che ritenevamo di fare, abbiamo approfondito in tutti i
sensi, abbiamo trovato anche una certa collaborazione, cioè le
parti che interloquivano con noi hanno dimostrato la disponibilità
a metterci anche nelle condizioni di capire meglio il problema, di
trarne alcune conclusioni e trovare degli strumenti che possano
aiutarci nel prosieguo rispetto ad un problema al quale siamo così
interessati. Ritenevo di non dover approfondire nulla sulla
questione, perché con il Presidente Empereur avevamo deciso, di non
fare una semplice sintesi, ma di metterci cinquanta minuti per
relazionare esattamente quello che è stato detto nelle diverse
audizioni. Quindi chi ha voglia di andarsi a leggere i verbali
integrali, se li vada a leggere! Io non so...o sono ignorante io e
ho poca capacità di comprendere quando l'interlocutore dice
determinate cose, oppure nella vostra risoluzione voi date delle
interpretazioni definitive non corrette.
Voi dite:
"che confermano l'importante presenza della
'ndrangheta sul territorio e una forte potenzialità di
infiltrazione"
...certo, ho sentito sovente gli interlocutori
parlare al condizionale, metterci in guardia, dire che siamo in un
territorio dove può esserci anche appetibilità sotto l'aspetto
economico, ma lo sapevamo già da anni. Il problema sta negli
strumenti che siamo in grado di mettere in campo per arginare
questo pericolo che è considerato un fenomeno molto
preoccupante.
Io trovo inaccettabile la risoluzione nel merito, ma soprattutto
nel metodo, perché avevamo detto: svolgiamo il nostro lavoro
serenamente, diamo la possibilità a tutti, compresi quelli che
vogliono far credere o capire all'esterno di essere più attenti di
qualcun altro, di approfondire o di rendere consultabili
nell'integrità le consultazioni, oppure sentire persone esterne al
territorio che possono darci delle indicazioni particolari. Credo
che anche nelle ultime riunioni di questo abbiamo parlato...non so
se abbiamo leso la suscettibilità di qualcuno quando ci è stato
fatto intendere un probabile elenco di 20 persone, di consulenze
varie, a fronte del quale abbiamo proposto di trovare una sintesi,
perché con questo metodo non saremmo arrivati forse nei tempi
prefissati per dare sostanza al nostro lavoro... Quindi sono
scocciato perché io ci ho messo tutta la passione possibile per
arrivare a trovare delle soluzioni che possono aiutarci, ma se il
metodo è questo, mi vengono fuori tutte quelle perplessità che
avevo espresso la prima volta.
Attenzione, ve lo dico con molta chiarezza: state attenti a
giocare una partita su un tema come questo, in questa maniera,
perché nel calderone ci finiamo tutti, questa sorta di moralismo
solo da una parte un pochino comincia a stufare anche alla gente.
Questa sorta di "grillismo" che viene fuori costantemente da alcune
discussioni comincia ad infastidire! A proposito di questo, stavo
guardando sul mio computer, notizia di oggi, la prima grana del
"grillino" Pizzarotti a Parma:
"Assessore all'urbanistica
coinvolto in un fallimento"
, oppure quei volantini che sono
girati in questi giorni dove si vedono i politici nazionali da
eliminare, ma sotto ci sono anche alcuni di noi, c'è anche lei,
collega Louvin! Questo è il metodo di continuare a confrontarci? Ma
a chi giova questo metodo? Su un tema delicato come questo andiamo
a fare scontri di questo tipo? Ragazzi, il mondo è cambiato, o ce
ne rendiamo conto, oppure...
Presidente
- La parola al Consigliere Bertin.
Bertin (ALPE)
- Grazie Presidente.
Mi limiterò a replicare nel merito della questione lasciando
perdere gli aspetti vagamente paranoici che colpiscono i colleghi
di maggioranza, a cui non posso rispondere non capendo a cosa fate
riferimento.
Per quanto riguarda la presenza importante della 'ndrangheta in
Valle d'Aosta mi pare del tutto ovvia, sono trent'anni che sappiamo
che certe famiglie sono presenti sul territorio, hanno fatto anche
oggetto di latitanza alcuni dei più importanti boss criminali della
'ndrangheta calabrese da Natale Iamonte a Francesco Facchineri, per
citarne alcuni.
Si parla della presenza di un "locale in sonno", citando il
Comandante dei Carabinieri; un locale equivale a poco meno di 50
persone che, di fatto, sono aderenti alla 'ndrangheta. Ora 50
persone vogliono dire una rete di diverse centinaia di persone ed
in una Regione dalle dimensioni della nostra questa non può che
essere una presenza significativa. Poi, rispetto al Piemonte, dove
ci sono milioni di persone, ovviamente in termini assoluti la
presenza è minore, ma in termini relativi è preoccupante. Ma se non
si vuole ritenere attendibili queste valutazioni fatte anche dai
Carabinieri e dalla Polizia, non so cosa dire! Negare la presenza
della 'ndrangheta mi pare anche ridicolo! Per quanto riguarda le
potenzialità di infiltrazione, anche l'ultima inchiesta non fa che
confermare una forte potenzialità da parte di questa organizzazione
nella nostra Regione.
Rispondendo poi nel merito della risoluzione, a mia conoscenza,
caro collega Salzone, i lavori delle commissioni al momento non
sono pubblici, quindi il poter leggere l'integralità dei lavori
delle commissioni come cittadino mi pare da Mandrake! Ad oggi
nessuna commissione è pubblica, i verbali delle commissioni non
sono pubblici: questa ragione ci ha spinto a chiedere che questi
verbali siano divulgati, in modo che la cittadinanza si renda conto
direttamente della situazione in modo trasparente.
Per quanto riguarda la seconda parte, non vedo lo scandalo di
questa proposta. Ne abbiamo parlato più volte in commissione, che
mi è parsa in certi momenti più favorevole, in altri meno. Viene
però il momento di prendere una decisione rispetto a queste cose e
questa può essere l'occasione. Non vedo né nel metodo, né nella
sostanza, grandi motivi di scandalo. Grazie.
Presidente
- La parola al Consigliere Louvin.
Louvin (ALPE)
- Grazie Presidente.
Prima di un eventuale successivo intervento, per "bonificare" il
terreno su un possibile equivoco. È utile l'intervento del
Presidente del Consiglio per chiarire una questione: abbiamo
sentito interventi che fanno riferimento ad una documentazione
trasparentemente a disposizione negli archivi, alla possibilità che
chi ha voglia di leggere i verbali se li vada a leggere. A noi
consta che la verbalizzazione integrale delle commissioni non sia
accessibile all'esterno, questo è il punto nodale della questione,
perché sulle altre poi chiarirò...
(interruzione del Consigliere Lattanzi, fuori
microfono)
...non gradisco particolarmente alzare volumi di polemica. Su
questa questione, per noi centrale, chiedo al Presidente di mettere
questo Consiglio in condizioni di sapere.
Noi abbiamo previsto un inciso nella risoluzione: con
l'eventuale omissione delle parti che possono riguardare dati
sensibili o persone, se il contenuto delle audizioni potrà essere
disponibile all'esterno, a chiunque si interessi. Questo è
dirimente ai fini della discussione, dopodiché naturalmente
ciascuno di noi prenderà le posizioni che ritiene. Grazie.
Presidente
- Sono pubblici solo i resoconti sommari,
quindi non quelli integrali.
La parola al Consigliere Louvin.
Louvin (ALPE)
- Grazie Presidente.
Era quanto avevamo anche noi a mente rispetto alla non
pubblicità dei contenuti integrali dei lavori della Commissione. Su
questo è utile che anche all'esterno si sappia che c'è una
differenza di posizioni fra chi ritiene sufficiente...e la
relazione del Presidente Empereur va già oltre la resocontazione
stringata della riunione, ha già dato conto della sintesi degli
interventi.
Ripeto: essendo fra i Consiglieri che hanno seguito
personalmente lo svolgimento del dibattito in Commissione, ritengo
che le informazioni che si sono acquisite in quella sede abbiano
non una valenza scandalistica o di eccezionale rivelazione di
verità, ma di maggior chiarezza sui fenomeni, sulle modalità, sui
riferimenti culturali, sui passaggi tecnici che possono riguardare
questa vicenda. Siccome proprio in queste ultime settimane anche
l'apporto delle autorevoli personalità che sono state presenti in
Valle e che hanno discusso con noi di questi temi, hanno messo
sempre al centro della vicenda lo stesso elemento: comunicare in
modo trasparente, parlarsi fra operatori professionali, parlarsi
fra Forze dell'Ordine, comunicare alla popolazione non un senso di
allarme esagerato, ma un senso di esistenza e di modalità di
sviluppo di determinati fenomeni, presumo che a Rivarolo, a
Ventimiglia, a Bardonecchia, che in tutti quei Comuni dove negli
ultimi 15 anni le Amministrazioni sono state sciolte per
infiltrazioni mafiose, se si fosse potuto discutere, informare di
determinati fenomeni, si sarebbe potuto evitare di arrivare a degli
estremi!
È nostra opinione che sia un bene che la comunità valdostana
sappia, forse anche per far cadere l'idea che ci sia chissà quale
mistero nella Commissione, la Commissione non ha alcun mistero
(almeno da quanto ho potuto vedere)! Ha avuto dei contributi di
personalità, da cui ci aspettavamo forse una maggiore profondità di
attenzione, e contributi invece molto significativi di personalità
che hanno dimostrato conoscenza ed attitudine ad affrontare il
fenomeno. Al di là delle valutazioni sulle persone, la questione di
fondo che interessa è che di questo fenomeno si abbia una
percezione reale, non solo nella forma sintetica che ha dato il
Presidente Empereur, ma di prima mano, dall'interno.
Siccome ci siamo confrontati su questo aspetto con i magistrati
che si occupano di antimafia ed abbiamo chiesto loro: "Ma ritenete
utile?" e la risposta è stata: "Sì, è importantissimo che se ne
sappia il più possibile all'esterno e che ci sia accessibilità a
quello che state facendo", abbiamo ritenuto, senza voler cavalcare
polemiche, senza voler né scocciare, né sorprendere, né
scandalizzare i colleghi, metterlo al centro. Se poi è nella parte
motiva sulla quale non vi trovate, colleghi Lattanzi e Salzone, in
un passaggio che indicava un fenomeno di più o meno consistente
radicamento delle infiltrazioni in Valle, benissimo, non erigiamo
barricate, questo non ci pone problema! Se diventa di dominio
pubblico la lettura di questi atti, sarà ciascuno dei nostri
concittadini ad averne la cognizione.
Fate in modo, se lo ritenete, di togliere questo piccolo
ostacolo all'accessibilità dei documenti, noi non chiediamo di più.
Chiediamo questo e che ci sia l'uso delle professionalità esterne.
Non enfatizziamo nemmeno sulle richieste che sarebbero state
avanzate; per mia conoscenza erano stati ipotizzati tre o quattro
nominativi fra cui scegliere uno o due possibili consulenti da
consultare su problematiche specifiche (appalti, riciclaggio,
usura) sulle quali nessuno di noi ha una cognizione specifica di
modalità enorme. Se è vero che si vuole passare ad una fase
propositiva, non lo chiediamo al nostro funzionario che ha una
cognizione generica, che non ha coinvolgimento nelle funzionalità
bancarie interne, né possibilità di comparare legislazioni varie,
ci rivolgiamo a qualcuno che ha dei ferri del mestiere e sappia
come fare.
Quindi il nostro gruppo è disponibile ad emendare e sacrificare
le parti di premessa, purché ci sia un impegno formale del
Consiglio a levare la segretezza della documentazione della
Commissione, che non è scabrosa, né sconvolgente. Se deve essere
ritoccata e devono essere inseriti degli
omissis
, non sarà
un problema, ma che la comunità sappia di cosa ha parlato per
decine di ore la Commissione e quale sia il fondo dell'analisi che
vi è stata fatta.
Presidente
- Vi sono altri interventi?
Se non vi sono altri interventi, dichiaro chiusa la discussione
generale.
Pongo in votazione la risoluzione presentata dal gruppo ALPE,
che recita:
Risoluzione
Il Consiglio regionale della Valle d'Aosta/Vallée
d'Aoste
Constatate le risultanze dei lavori della Commissione
speciale per l'esame del fenomeno delle infiltrazioni mafiose in
Valle d'Aosta che confermano un'importante presenza della
'ndrangheta sul territorio e una forte potenzialità di
infiltrazione della stessa nel tessuto economico, sociale e
politico della regione;
Sottolineata l'importanza che riveste nel contrasto alla
diffusione dei fenomeni mafiosi una trasparente e puntuale
informazione della cittadinanza;
Impegna
la Commissione speciale per l'esame del fenomeno delle
infiltrazioni mafiose in Valle d'Aosta:
- a rendere consultabili nella loro integralità, con la sola
eccezione di dati eventualmente sensibili, l'integralità dei lavori
della sopraccitata Commissione speciale e dei documenti di
approfondimento eventualmente acquisiti;
- a proseguire nella propria azione dotandosi di
professionalità esterne in grado di fornire gli strumenti per
un'attenta analisi del fenomeno e di coadiuvare la Commissione
nell'elaborazione di proposte utili a contrastare l'infiltrazione
in Valle d'Aosta delle organizzazioni criminali di stampo
mafioso.
F.to:
Bertin - Giuseppe Cerise - Chatrian - Louvin -
Patrizia Morelli
Consiglieri presenti e votanti: 31
Favorevoli: 8
Contrari: 23
Il Consiglio non approva.
Presidente
- Il Consiglio prende atto della relazione
presentata dal Presidente Empereur.
Il Consiglio
Premesso che, con provvedimento n. 2201/XIII in data 25
gennaio 2012, ha deliberato:
a) di costituire, ai sensi dell'articolo 21 del regolamento
interno per il funzionamento del Consiglio regionale, una
Commissione consiliare speciale con l'incarico di:
- individuare i settori maggiormente esposti al rischio di
penetrazione mafiosa in Valle d'Aosta;
- stabilire opportuni raccordi operativi con analoghi
organismi già esistenti presso il Parlamento italiano, in altre
regioni e nell'ambito di enti locali;
- studiare e proporre pratiche amministrative e interventi
normativi che rafforzino significativamente il presidio nei
confronti di tali fenomeni malavitosi;
b) di stabilire che la Commissione stessa riferisca al
Consiglio in ordine all'andamento dei propri lavori entro il 30
giugno 2012, rimettendo al Presidente del Consiglio, entro il 31
ottobre 2012, una relazione conclusiva in cui saranno evidenziati
gli esiti del proprio operato;
Considerato che la Commissione consiliare speciale, nella
riunione in data 11 giugno 2012, ha condiviso, all'unanimità, la
relazione al Consiglio regionale sull'andamento dei lavori;
Visto che il Presidente della Commissione, con nota in data
11 giugno 2012, ha trasmesso alla Presidenza del Consiglio la
relazione di cui trattasi, con la richiesta di iscrizione
all'ordine del giorno dell'adunanza consiliare del 21 e 22 giugno
2012;
Prende atto
dell'allegata relazione sull'andamento dei lavori della
Commissione consiliare speciale per l'esame del fenomeno delle
infiltrazioni mafiose in Valle d'Aosta.
Allegato
(omissis)
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK