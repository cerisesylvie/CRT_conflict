Consiglio Regionale della Valle d'Aosta - Oggetto del Consiglio n. 1311 del 24 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CREDITO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1311 del 24 giugno 2015 - Resoconto
OGGETTO N. 1311/XIV - Interpellanza: "Modificazione delle
direttive relative all'erogazione dei finanziamenti previsti dal
Fondo Microcredito".
Presidente
- Per l'illustrazione, la parola al
Consigliere Cognetta.
Cognetta (M5S) -
Grazie Presidente.
Rispetto al microcredito, che, secondo noi, è un'iniziativa
molto importante, dovremo sicuramente fare degli aggiustamenti,
Assessore, perché ci sono delle questioni che lei ben conosce e
che, diciamo così, frenano un po' quest'iniziativa, ripeto,
lodevole che dovrebbe aiutare il più possibile ad ampliare il
numero di persone per accedere a questo tipo di credito e che
attualmente segna invece un po' il passo, perché? Perché dal 6
febbraio di quest'anno in sostanza sono pervenute soltanto 76
domande e abbiamo un importo assegnato in linea, diciamo così,
teorica, non ancora erogato, di 1 milione e 660 mila euro di
finanziamenti richiesti, mentre la spesa complessiva era prevista
sui 4 milioni. Sto andando a memoria, ma mi sembra più o meno
quella la cifra, poi eventualmente lei mi correggerà.
I problemi che ci sono sono diversi. Io mi sono concentrato in
quest'interpellanza sulla questione della "bancabilità", cioè
quando una persona che richiede questo microcredito ha i requisiti
o non ha i requisiti perché dovrebbe essere un soggetto non
bancabile, cioè un soggetto che non ha i requisiti per poter
accedere al credito in maniera tradizionale. Ci sono però poi altre
questioni: la questione relativa, per esempio, al tempo che ci
vuole dal momento della domanda al momento dell'erogazione,
piuttosto che altre questioni tecniche, ma adesso ci soffermiamo su
questo, che è stato l'elemento che attualmente ha creato le
maggiori difficoltà e i problemi.
Nell'interpellanza io ho fatto un riferimento molto chiaro: ho
da un lato messo qual è, diciamo così, la situazione attuale, dove
è la banca che deve in qualche modo certificare la non
"bancabilità" del soggetto, cosa che peraltro è piuttosto
complicata perché difficilmente le banche dichiarano questa cosa,
anzi spesso, quando si arriva poi al momento finale, alla stretta
finale, la banca ti concede del credito proprio perché capisce che
altrimenti perderebbe un cliente, questo però va a danno di chi lo
chiede perché chiaramente paga più interessi. Dicevo però che in
altre Regioni ci sono diciture differenti sicuramente più elastiche
e sicuramente che danno maggiore possibilità di accesso e ne ho qui
citato un esempio, chiaramente poi gli uffici potranno controllare
meglio di me se quest'esempio preso da un altro regolamento sempre
approvato sul microcredito, sempre relativo a fondi del Fondo
Sociale Europeo, sia altrettanto valido quanto quello fatto nel
nostro regolamento. In questa definizione diversa si guardano cose
diverse, cioè non è più la banca, è un ente terzo che decide chi è
bancabile, chi no, ma è il regolamento stesso che lo specifica,
dove dice, per esempio, qual è l'ammontare del reddito che si
percepisce, quali sono le possibilità di offrire garanzie reali,
anziché no, qual è la situazione contrattuale della persona e così
via. Sono questioni quindi più lasciate all'ente tecnico, che poi
gestisce all'interno dei nostri uffici se il soggetto diventa
bancabile, oppure no. Non diamo quindi la possibilità alla banca,
all'ente terzo di fare, diciamo così, i suoi interessi, perché
diventano interessi poi della banca...ma invece di gestire noi
direttamente noi la cosa... Ora, quindi le chiedo in
quest'interpellanza se è possibile, secondo lei, se si è informato
con gli uffici, cambiare questa dicitura e poi magari
approfondiremo meglio le questioni relative a tutta la gestione del
microcredito in un'altra interpellanza.
Presidente -
Per la risposta, la parola all'Assessore
Marquis.
Marquis (SA) -
Grazie Presidente.
Il collega Cognetta ha rappresentato la situazione relativa al
microcredito con particolare riferimento ai problemi che sono stati
evidenziati nel corso della sua gestione e sotto il profilo della
bancabilità. Innanzitutto, come premessa delle considerazioni che
sono state esposte, vorrei evidenziare che non è possibile in corso
di procedura apportare delle modificazioni, perché queste
verrebbero a ledere il principio della pari opportunità tra tutti i
cittadini, pertanto questo va chiarito credo preliminarmente in
quanto non è possibile pensare di andare oggi ad intervenire sul
bando in corso di istruttoria. Se invece facciamo delle
considerazioni in prospettiva, era già stato detto in altre
occasioni, quando ho avuto modo di riferire su quest'argomento che
al termine della procedura di istruttoria, sulla scorta di quelle
che sono state le evidenze negative sotto il profilo della
gestione, i problemi sarebbero stati evidenziati, in quanto questa
è una misura di carattere sperimentale e altamente innovativa...e
avremmo fatto il punto della situazione per poi andare ad
introdurre in una versione successiva ad una riedizione del
microcredito i correttivi che sarebbero stati nell'interesse di
coloro che sono interessati verso l'iniziativa.
Io ho sottoposto la questione così com'è stata rappresentata dal
collega Cognetta agli uffici, i quali sotto il profilo tecnico
hanno evidenziato che sostanzialmente si riprendono i criteri
gestionali che sono stati applicati dalla Regione Sardegna, ma sono
dei criteri gestionali che non porterebbero fondamentalmente ad una
semplificazione rispetto all'attuale previsione del nostro
articolato, in quanto va sottolineato che nella prima parte
dell'articolo, che non è stato richiamato e citato, sono stati
stabiliti tutta una serie di indicatori, che hanno in sostanza
tramutato cioè i concetti normativi in cui si esprime la situazione
di non bancabilità in maniera oggettiva e gestibile da parte degli
uffici.
Per quanto riguarda invece il concetto di bancabilità, che è
consequenziale alla presentazione di una dichiarazione delle
banche, questo è un discorso facoltativo, perché la norma dice:
"è comunque possibile dimostrare la non bancabilità attraverso
una dichiarazione rilasciata da un istituto bancario"
, quindi
non è indispensabile, ecco, questo va a chiarimento.
Detto questo, il problema va affrontato, è un problema che,
secondo la scaletta degli uffici al termine della procedura, che è
prevista per questo mese prossimo di luglio, dovrà essere visto e
credo che ci verranno fatte delle proposte per cercare di
intervenire, per rendere questo strumento più flessibile e più
agevole, diciamo, per poter essere accessibile ad una platea
superiore di beneficiari e quindi verrà portato all'attenzione
della commissione consiliare competente, che potrà fornire, in
quella occasione i contributi per migliorare la situazione
esistente. Io ho accolto con piacere anche il modo con cui è stata
presentata, dal collega Cognetta la sua istanza, la sua
interpellanza, perché dimostra un'attenzione al problema e anche di
aver centrato sostanzialmente con il suo
focus
le
problematiche che hanno dato maggior rilievo nella gestione
dell'iniziativa. Grazie.
Presidente -
Per la replica, la parola al Consigliere
Cognetta.
Cognetta (M5S) -
Sì, grazie Presidente.
Infatti, Assessore, sapevo che non si può cambiare in itinere,
ma che a luglio, diciamo così, a fine luglio, dovremo cominciare a
rivedere questa cosa, perché il prossimo bando deve avere dei
cambiamenti, perché sinceramente così...lei ha detto che è
sperimentale, abbiamo tutta una serie di cose da portare come
esperienza rispetto a questa del microcredito, anche perché,
ripeto, per noi è una cosa molto importante che sicuramente deve
essere sviluppata e gestita meglio. Sul profilo tecnico, rispetto
alla questione della Sardegna, sì, in effetti io ho letto diverse
direttive e quella della Sardegna mi sembrava da questo punto di
vista la più facile, mi passi il termine, anche per cercare di
erogare il più possibile i contributi, perché l'interesse poi alla
fine è quello di poter dare a tutti o alla maggiore platea
possibile l'accesso a questi contributi, perché purtroppo notiamo -
noi abbiamo anche l'esperienza del microcredito nazionale - che le
banche ostacolano moltissimo questo tipo di iniziative, perché
chiaramente questo sottrae loro una forte importante di guadagno
che è quello sugli interessi dei prestiti che fanno, perché,
diciamo così, è poi lì che loro esercitano la loro funzione. Spero
quindi appunto che in commissione avremo modo di confrontarci e di
riuscire in qualche modo a trovare una soluzione migliore per il
prosieguo di quest'iniziativa.
Presidente -
Punto 13 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK