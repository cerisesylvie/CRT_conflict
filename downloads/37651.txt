Consiglio Regionale della Valle d'Aosta - Oggetto del Consiglio n. 1358 del 16 luglio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
CONSULTE COMMISSIONI E ORGANI COLLEGIALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1358 del 16 luglio 2015 - Resoconto
OGGETTO N. 1358/XIV - Interpellanza: "Situazione della
vertenza in atto tra il CERVIM e il Direttore esecutivo del
medesimo ente".
Presidente -
La parola al Consigliere Viérin.
Viérin L. (UVP) -
Mi rivolgo a lei, Presidente, perché
questo pomeriggio non abbiamo ancora visto il Presidente del
Consiglio, per segnalare una cosa: già nello scorso Consiglio
avevamo segnalato la questione dello
streaming
, era riferito
ad una zona della Media Valle, che poi con gli uffici abbiamo
verificato che effettivamente era stato un problema tecnico e
adesso nella zona dell'Alta Valle ci segnalano che durante tutta la
giornata di oggi, già ieri, con qualche intervallo...cioè non si
vede niente, non si possono seguire i lavori del Consiglio. Allora,
adesso che l'Ufficio di Presidenza è ricostituito, noi vi chiediamo
per l'ennesima volta, visto che è un servizio che viene pagato, che
almeno sia un servizio che funziona e, se è un servizio che non
funziona, prendete i provvedimenti nei confronti di chi lo
gestisce, perché è esterno, non sono gli uffici del Consiglio,
ecco, che sia chiaro, lo diciamo pubblicamente affinché almeno
nelle zone dove si sente qualcosa, si vede qualcosa, lo si sappia:
è un servizio che è esterno, quindi non sono le "competenze"
interne al Consiglio che si occupano di questa cosa. Effettivamente
i cittadini che seguono...e soprattutto i Consigli nei periodi un
po' più caldi politicamente, ma comunque sui temi di attualità
seguono questo nostro Consiglio e, visto che è un servizio che è
stato dato dall'Ufficio di Presidenza e dal Consiglio in generale,
almeno che funzioni. Vi chiediamo di farvi carico e di risolvere
questa cosa, perché se non siamo neanche capaci di risolvere una
questione del genere...ecco, non parliamo di tecnologia nei
programmi. Grazie.
Presidente -
Grazie Consigliere Viérin della
segnalazione. Riporteremo il tema urgentemente al nuovo Ufficio di
Presidenza. La parola al Consigliere Guichardaz per
l'illustrazione.
Guichardaz (PD-SIN.VDA)
- Grazie Presidente.
La questione che oggi affrontiamo in quest'aula è
particolarmente delicata in quanto attiene a fatti e a situazioni
intercorsi tra persone, per quello non citerò nomi e cognomi, non
li ho citati nemmeno nell'esposizione e nel testo
dell'interpellanza. Siamo consapevoli che situazioni come quelle
segnalate dovrebbero essere per prassi affrontate nelle sedi
deputate, cioè nelle competenti sedi disciplinari e in ultima
istanza nelle aule giudiziarie. Vi è però, secondo noi, un problema
di tipo politico dietro a questa vicenda, che è strettamente legato
al ruolo e alle attribuzioni esercitate da persone nominate
dall'esecutivo all'interno degli organi di amministrazione di enti
pesantemente partecipati dalla Regione. Il CERVIM infatti riceve un
congruo finanziamento annuale dalla Regione mediante un apposito
stanziamento di bilancio, oltre ad usufruire di sedi locali ed
attrezzature di proprietà regionale in comodato d'uso gratuito.
Si potrà obiettare che il Consiglio regionale non ha titolo per
entrare in situazioni concernenti i rapporti di lavoro fra datore e
lavoratore, che della disciplina del rapporto di lavoro non si deve
occupare la politica. Beh, noi crediamo invece che della
correttezza dell'azione amministrativa posta in atto da
rappresentanti nominati dall'esecutivo, questo Consiglio si possa,
anzi si debba occupare, anche perché il Presidente del CERVIM, che
per legge è anche legale rappresentante del Centro, è nominato
dalla Giunta su proposta dell'Assessore all'agricoltura. Le
eventuali ricadute di tipo patrimoniale dovute ad una possibile
procedura risarcitoria a favore del Direttore esecutivo,
l'eventuale danno di immagine per il CERVIM, e non solo di
immagine, che potrebbe derivare da prassi e comportamenti
inadeguati del Presidente, l'imbarazzo che dà ciò potrebbe derivare
sono questioni politiche. E qui, colleghi, non parliamo dell'organo
di amministrazione nella sua interezza, qui parliamo di azioni
intraprese personalmente dal Presidente del CERVIM, tranne il
licenziamento senza preavviso e per giusta causa, che è stato
formalmente deciso in un CdA, convocato peraltro in
videoconferenza, con una semplice
mail
, con un solo giorno
lavorativo di preavviso e mi risulta senza che fosse stata inviata
alcun tipo di documentazione ai Consiglieri, così quanto meno da
potersele studiare, da potersi fare un'idea. Qualcuno mi ha chiesto
nei giorni scorsi, un giornalista in particolare, quale interesse
diretto io possa avere nell'affrontare un caso così specifico
riguardante il rapporto tra un lavoratore e il suo Presidente,
posso dire tranquillamente: nessuno visto che del CERVIM non sapevo
quasi nulla - col collega Grosjean, insomma, abbiamo seguito un po'
questa cosa... - fintanto che non ho avuto occasione di affrontare
in III Commissione il testo di legge di riforma del Centro. Testo
che aboliva
tout court
le funzioni e il ruolo del Direttore
esecutivo, che non dimentichiamoci, oltre che un tecnico, ha anche
funzioni di responsabilità del personale, poi tutta un'altra serie
di funzioni di sovraintendenza molto complesse ed è pure un
lavoratore assunto con regolare contratto a tempo
indeterminato.
Dicevo che il disegno di legge ancora depositato in III
Commissione aboliva le funzioni del Direttore esecutivo
accorpandole in quelle del Presidente, figura nominata, come
dicevo, direttamente dalla Giunta. Abbiamo cercato di capire le
motivazioni che stavano alla base del suddetto testo di legge,
abbiamo approfondito in Commissione l'argomento sentendo più
campane. Abbiamo audito gli organi di amministrazione e i revisori,
ricordo ai colleghi che due Consiglieri sono di nomina regionale,
oltre al Presidente del CdA e oltre al Presidente del Collegio dei
revisori. Giusto per non doverci poi ritrovare in Consiglio a
votare una legge senza sapere di che cosa si trattava e di cosa
trattasse. Devo dire che non ci convinsero...almeno non mi
convinsero molto le motivazioni addotte a giustificazione di questa
legge di riforma del CERVIM, quelle che parlavano di
"necessaria
razionalizzazione dei costi, di una riduzione della spesa
pubblica"
. Tra l'altro, segnalai in sede di Commissione
l'inopportunità di fondere, di accorpare funzioni esecutive con
funzioni di indirizzo politico, che è la novità di questa legge.
Con i colleghi cercammo di comprendere le dinamiche interne al
CERVIM sia per capire che cosa non funzionasse tra il Direttore e
il Presidente, in Commissione venimmo a sapere che i dissapori tra
i due si trascinano ormai da anni - credo dal 2012, 2011
addirittura, almeno le prime note che io ho avuto modo di leggere
risalgono ad allora - e soprattutto per quale motivo un organismo
che ha la
mission
di rappresentare fuori dai confini
regionali, ma anche nazionali la viticoltura eroica, di forte
pendenza...per quale motivo, dicevo, il CERVIM oggi fatica a
trovare un senso al suo esistere, a riprendere quel ruolo anche di
traino che gli spetta.
A margine di quest'esposizione dico che mi ha stupito che nel
giro di qualche anno molti soci istituzionali privati abbiano
disdettato, abbiamo recesso dalla loro adesione al CERVIM,
depotenziandone anche l'azione di
lobbying
sulle istituzioni
nazionali e internazionali, che di fatto è uno dei suoi più
importanti compiti istituzionali. Abbiamo raccolto parecchi
documenti,
mail
, corrispondenze più o meno ufficiali e io mi
sono fatto l'idea che questo CERVIM così com'è composto oggi abbia
dei seri problemi di conduzione, ma non di tipo tecnico-esecutivo
ma proprio politici. È interessante leggere le
mail
- e io
ce le ho tutte - di alcuni Assessori e dirigenti di importanti
Regioni italiane e straniere che denunciano problemi di
rappresentanza e di rappresentatività politica del CERVIM e
all'interno del CERVIM. Questi problemi sono stati a più riprese
denunciati dal Direttore esecutivo e credo che abbiano contribuito
ad incrinare i rapporti in modo irrimediabile con il Presidente.
Posso dirlo perché vi è un'impressionante mole di lettere, di note
che attestano quest'idiosincrasia tra queste due persone. Ora, non
voglio tirar fuori la mia vena sindacale, ma la ridda di
provvedimenti, l'installazione dopo anni di un timbratore, da un
giorno al giorno prima, non da un giorno al giorno all'altro: è
stato avvertito il giorno dopo con lettera che il giorno prima era
stato installato un timbratore; la decisione unilaterale da parte
del Presidente di fissare delle fasce orarie di servizio: sei
giorni su sette, sapendo benissimo che il Direttore ha famiglia a
Modena e che quindi nel fine settimana si spostava; le
numerosissime contestazioni disciplinari su presunte assenze dal
servizio, notificate in alcuni casi senza tener in conto le
modalità previste dai contratti collettivi di lavoro e dalle norme
e disposizioni in materia di provvedimenti disciplinari fino al
licenziamento per giusta causa e senza preavviso decretato da un
CdA convocato via
mail
il giovedì sera per il lunedì
mattina, tra l'altro, in videoconferenza, mi portano a porre una
serie di quesiti anche di tipo politico, Assessore, visto che il
Presidente del CdA, come detto, è una figura fiduciaria nominata
dall'Esecutivo su nomina proprio dell'Assessore.
In più, e qui chiudo, il licenziamento in oggetto - è questa la
parte che mi preoccupa di più - sguarnisce il CERVIM dell'unico
dipendente esecutivo a parte un dipendente, una segretaria con
funzioni amministrative, creando non pochi problemi all'operatività
del Centro. La prossima settimana ci sarà il concorso dei vini di
montagna e immaginatevi i pochi soci rimasti - perché abbiamo avuto
una moria di soci in questi quattro-cinque anni - con quale spirito
affrontano quest'importante appuntamento sapendo che il Centro è un
contenitore vuoto, all'interno del Centro c'è solo una segretaria.
Tra l'altro, le comunico, Assessore, se non lo sapesse, che qualche
giorno fa l'ennesimo socio istituzionale, il Canton Vallese, ha
inviato una lettera di recesso, quindi, oltre alla Lombardia, la
Provincia di Trento, Bolzano, il Piemonte, eccetera, anche questo
socio che ci rappresentava in qualche maniera fuori.
Per concludere, nel nostro programma di legislatura abbiamo
voluto inserire la rivitalizzazione del CERVIM, questa cosa ieri ha
fatto un po' sorridere, proprio perché crediamo che la viticoltura
eroica, la viticoltura di montagna di forte pendenza meriti una
rappresentanza istituzionale forte e autorevole. È importante
quindi lavorare affinché il CERVIM possa davvero diventare un punto
di riferimento importante per questo tipo di viticoltura sia nella
nostra regione, sia in Italia e sia all'estero. Grazie.
Presidente
- Grazie Consigliere Guichardaz. Per la
risposta, la parola all'Assessore Testolin.
Testolin (UV) -
Grazie Presidente.
Il CERVIM è un argomento che abbiamo già avuto modo di dibattere
sia all'interno di quest'aula, sia all'interno della III
Commissione consiliare, confrontandoci sui temi che sono stati
presentati anche all'interno di quest'interpellanza dal Consigliere
Guichardaz, che ha fatto una panoramica complessiva di quella che è
una situazione dell'Ente di cui siamo oggi a parlare, una
situazione che è fortemente marcata dalle presenze e dai
personalismi, che non si possono, diciamo, nascondere e all'interno
dei quali credo che bisognerà in qualche modo fare chiarezza
soprattutto per dare una risposta e una visione un po' più a lungo
termine di quella che è un'associazione, che, a mio modo di vedere,
deve essere rivalutata, rivista e sicuramente non è semplice farlo.
È anche per questo che, come espresso nell'ultima parte
dell'intervento, dovrà esserci nel prosieguo di questa legislatura
un'attenzione anche a questo Centro, che ha portato comunque alto
il nome della viticoltura valdostana in Europa. Ci sono delle
difficoltà oggettive che attanagliano molte volte anche determinate
decisioni e io la ringrazio per avermi dato la comunicazione, che
però già conoscevo e nei confronti della quale anche la Presidenza
si è comunque attivata per verificare le cause effettive che hanno
portato all'invio di questa missiva.
Per quanto riguarda le domande che sono state esplicitate
all'interno dell'interpellanza, come già da lei ben sottolineato, è
comunque un'interpellanza che verte su situazioni che sono
afferenti effettivamente ad un contenzioso interno del CERVIM, in
merito al quale in questo momento, ad oggi, non siamo in possesso
di sufficienti elementi di valutazione per poter dare una risposta
che possa essere esaustiva e corretta. Stante - e l'ha sottolineato
in un passaggio - le richieste estremamente così dettagliate e la
delicatezza della questione di cui si tratta, perché adesso, al di
là del garbo istituzionale di non dire i nomi, penso che non ci
fosse bisogno di dirli vista così l'esiguità dei partecipanti
all'interno dell'istituzione. Si tratta comunque di una questione
molto delicata e anche, per certi versi, complessa e ci si sta a
questo fine appunto attivando per acquisire dall'Ente tutte quelle
informazioni che sono state enunciate all'interno della vostra
indagine ispettiva, al fine di poter procedere ad una verifica e ad
una valutazione delle stesse, che possa poi tramite l'Avvocatura
regionale fornire un quadro sufficientemente chiaro e che possa
portare all'elaborazione di una puntuale risposta ai vostri
quesiti.
Penso quindi che ci sia questa disponibilità da parte
dell'Assessorato ed è in questa direzione che stiamo lavorando:
verso l'aspetto di capire la problematica nel suo insieme e per
fornire nel più breve tempo possibile tutte quelle valutazioni che
potranno servire anche eventualmente all'interno della III
Commissione, per capire se ci possano essere delle azioni da
intraprendere da parte dell'Amministrazione regionale. Per il resto
auspico che, così come anche espresso ieri, nell'integrazione di
quello che è il programma di legislatura, ci possano essere
effettivamente anche delle idee, delle suggestioni, qualche idea ce
l'abbiamo anche noi per poter dare nuovo impulso a quest'Ente, che
possa di nuovo essere centrale rispetto ad una situazione della
viticoltura eroica, quella di montagna in particolare. Non è
sicuramente un passaggio né semplice, né che si può improvvisare da
oggi a domani, sono cambiate tante condizioni, ci sono tanti
aspetti anche positivi che possono essere valorizzati. Penso che
con le idee di tutti, l'impegno di tutti possiamo pensare di
rilanciare veramente quest'istituzione per il bene anche della
viticoltura valdostana. Grazie.
Presidente -
Per la replica, la parola al Consigliere
Guichardaz.
Guichardaz (PD-SIN.VDA) -
Grazie Assessore.
Mi rendo conto della complessità delle domande poste, anche
della delicatezza, noi chiediamo tutta una serie di dati relativi
proprio ad aspetti specifici di questa vertenza in atto, quindi,
siccome ho fatto anche un "116" in merito, le chiedo di accelerare
comunque l'invio di questa documentazione di modo tale che si possa
una volta per tutte definire le responsabilità all'interno di
questo contenzioso, perché parliamo di due persone, cioè il CERVIM
è fatto davvero di un Consiglio di amministrazione in cui vi è un
Presidente e un Direttore esecutivo. Se queste due persone non
vanno d'accordo e in secondo luogo se il Direttore esecutivo viene
licenziato dall'oggi all'oggi, senza diciamo anche individuare un
percorso alternativo e via dicendo, veramente il CERVIM comincia a
perdere anche un po' il suo senso di esistere, come dicevo
prima.
Attendo quindi questa documentazione e la sollecito, Assessore,
visto e considerato che il CERVIM comunque dovrebbe essere un punto
di riferimento...io ho avuto occasione di sentire anche molti
produttori vitivinicoli in questi mesi dopo che mi sono interessato
a questa cosa, credo di aver sentito una quindicina di produttori e
molti credono ancora all'importanza di quest'organismo, c'è la
consapevolezza che il CERVIM se riacquistasse parte dei suoi soci
istituzionali...bisognerebbe capire perché e per quale motivo
Regioni importanti come la Lombardia, il Piemonte, la Provincia
autonoma di Trento, di Bolzano, le Regioni del Portogallo,
eccetera, hanno disdetto, se è solo un problema di carattere
economico. Bisognerebbe rivedere un po' la situazione in modo tale
che il CERVIM possa ritornare a fare quella sua azione di
diffusione...di
lobbying
proprio della nostra viticoltura
eroica e della viticoltura di montagna e, attenzione, perché nuove
realtà e realtà importanti, come, per esempio, l'AREV o altre
realtà, stanno prendendo piede e rischiano davvero di sostituire il
CERVIM nella rappresentanza e nel ruolo che era proprio e dovrebbe
essere proprio del CERVIM. Io credo che anche con una
collaborazione con quest'entità, con quest'organizzazione il CERVIM
potrebbe ritrovare comunque una sua dimensione e una sua ragione
d'essere. È bene quindi che si riporti in III Commissione
l'argomento, ne ridiscuteremo, probabilmente prenderemo un po' atto
dell'evoluzione di questa cosa e faremo poi le nostre successive
valutazioni. Grazie Assessore.
Presidente -
Punto 25 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK