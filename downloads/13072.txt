Consiglio Regionale della Valle d'Aosta - Oggetto del Consiglio n. 4028 del 10 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4028 del 10 dicembre 1992 - Resoconto
OGGETTO N. 4028/IX Necessità della presenza delle
Associazioni di tutela delle categorie protette in seno al Comitato
di Gestione dell'Agenzia del Lavoro.
(Interpellanza)
Presidente
Do lettura dell'interpellanza presentata dai
Consiglieri Trione e Lanièce:
Interpellanza La legge regionale n. 13 del 17 febbraio 1989,
istitutiva dell'Agenzia del Lavoro della Valle d'Aosta,
nell'affidare all'Agenzia stessa la "riorganizzazione degli
interventi regionali di promozione all'occupazione", designava, per
l'attuazione del coordinamento di tali finalità, un apposito
Comitato di Gestione.
Considerato che in tale Comitato, alla cui composizione devono
concorrere le "forze sociali", non risulta presente alcuna
rappresentanza delle associazioni operanti nell'interesse delle
cosiddette "categorie protette" (A.N.M.I.C., A.N.M.I.L.,
A.N.M.I.G., U.N.M.S., U.I.C., Famiglie caduti in guerra e Vittime
civili di guerra, ecc);
Considerato altresì che le stesse raggruppano categorie di
lavoratori, spesso, appunto, tra le meno tutelate nella attuazione
delle politiche occupazionali;
i sottoscritti consiglieri regionali
interpellano
la Giunta regionale per conoscere:
se non ritiene opportuno, anche per meglio realizzare le
finalità della L.R. 13/89, integrare il citato Comitato di Gestione
con una adeguata rappresentanza delle Associazioni di tutela delle
categorie protette più rappresentative ed in possesso di adeguata
veste giuridica.
Presidente
Ha chiesto di parlare il Vicepresidente del
Consiglio Trione, ne ha facoltà.
Trione (DC)
L'interpellanza è stata presentata perché
la legge regionale n. 13, istitutiva dell'Agenzia del Lavoro,
prevede appunto che nel Comitato di gestione dell'Agenzia stessa
siano presenti le forze sociali. Siccome si ritiene normalmente che
queste comprendano soltanto i sindacati, io credo sarebbe meglio
estendere questa definizione a tutte quelle categorie che in
qualche modo comprendono il mondo del lavoro. Mi riferisco in
particolare alle categorie protette, ne ho citate alcune però non
sono tutte qui, invalidi civili, invalidi del lavoro, sordomuti, i
ciechi, eccetera...
Mi sembrerebbe che nella duplice funzione di categorie che
portano il loro contributo al tema della promozione
dell'occupazione e della stessa presenza delle categorie protette
tra i lavoratori, queste dovrebbero trovare spazio in questo
Comitato.
Presidente
Ha chiesto di parlare il Presidente della
Giunta Lanivi, ne ha facoltà.
Lanivi (GM)
In questo momento forse non è opportuno un
loro inserimento e cercherò di spiegare il perché. Nulla togliendo
alla validità di questa proposta, la non opportunità va riferita ad
una riconsiderazione dell'intera legge, e in quella sede si potrà
discutere di queste cose.
Salto la parte storica, che credo il Consigliere Trione conosca,
cioè l'istituzione dell'Agenzia del Lavoro per la Valle d'Aosta è
seguita ad una esperienza precedente, l'Ufficio coordinamento
progetti e lavori del 1986 e poi a una lunga fase di
approfondimento da parte della Regione per l'applicazione della
legge nazionale n. 56 del 1987.
Tale legge sulla scorta di agenzie del lavoro, mi riferisco in
particolare a quella di Trento, che aveva già una esperienza
maturata in materia, consentiva alla Valle d'Aosta di avere uno
strumento più adatto e più vicino alla realtà regionale ed
esprimeva la volontà da parte della Regione di dotarsi di uno
strumento che non fosse la mera rappresentazione sul territorio
regionale delle agenzie per l'impiego così come si erano
configurate a livello nazionale.
Il Comitato di gestione, previsto dalla legge n. 13 ha
rappresentato un importante successo dal punto di vista
dell'Autonomia regionale, in quanto le agenzie del lavoro sono
funzionanti in poche Regioni, mi riferisco in particolare a quelle
a Statuto speciale, dotate di uno strumento analogo, e prevede un
Comitato di gestione di 13 membri. Comitato presieduto dal
Presidente della Giunta, e di cui fanno parte un Assessore da lui
delegato, quattro rappresentanti dell'Organizzazione dei datori di
lavoro, quattro rappresentanti delle Organizzazioni dei lavoratori,
quattro rappresentanti dell'Amministrazione e due membri che non
hanno diritto al voto, e sono il Direttore dell'Agenzia del Lavoro
stessa e il Direttore dell'Ufficio regionale del lavoro e della
massima occupazione.
Proprio per essere più legati alle esperienze di altre realtà
che hanno pure una rappresentatività delle forze sociali simili
alla nostra, si è proposto che i rappresentanti delle forze sociali
nominati nel Comitato di gestione fossero possibilmente gli stessi
nominati nella Commissione regionale per l'impiego, questo per non
avere una duplicità di atteggiamento.Per quanto riguarda la
partecipazione delle Associazioni operanti nell'interesse delle
categorie protette che sono quelle a cui si riferisce in modo
particolare il Consigliere Trione, allora come adesso si è ritenuto
che fossero già attivamente presenti nella Commissione per il
collocamento obbligatorio, che ha il compito molto preciso della
gestione delle politiche vincolistiche previste dalla legislazione
nazionale e nella Commissione prevista dall'articolo 4 della legge
regionale n. 54 del 1981, "Interventi per favorire l'inserimento
lavorativo di cittadini portatori di handicap" la cui gestione è
affidata all'Assessorato alla Sanità.
Nel predisporre la legge n. 13, che istituisce l'Agenzia del
Lavoro la nostra Regione si è preoccupata che ci fosse un raccordo
con la legge n. 54, cioè che le due leggi, quella istitutiva
dell'Agenzia e quella che prevede gli interventi a favore dei
cittadini portatori di handicap, si integrassero.
L'articolo 12 comma I prevede poi che l'Assessorato alla Sanità
collabori con l'Agenzia del Lavoro per realizzare programmi
occupazionali miranti proprio a garantire un sufficiente
coordinamento tra gli obiettivi generali individuati dalle
politiche attive del lavoro e gli obiettivi specifici previsti per
gli interventi per favorire l'inserimento lavorativo a tutti i
cittadini portatori di handicap compresi quelli appartenenti alle
categorie citate.
In sintesi il Comitato in questione dovrebbe essere un Organo di
governo, limitato nella sua dimensione, altrimenti diventa una
sorta di Consiglio, di Commissione generale non operativa.
Rispetto alle preoccupazioni del Consigliere Trione, ho fornito
questa risposta: il coordinamento sarà tra il Comitato di gestione
e l'Assessorato, tra parentesi i quattro rappresentanti
dell'Ammi-nistrazione sono quelli di quei settori che dovrebbero
garantire il coordinamento tra l'Amministrazione, le Organizzazioni
sindacali e il datore di lavoro.
E' possibile, anzi, è già iniziato un lavoro di approfondimento
circa le modifiche che possono essere apportate alla legge n.13, lo
dico con molta franchezza, per adeguarla alle nuove esigenze.
La legge n. 13 risale al 1989 e dati i rapidi mutamenti, è
probabile che vi siano delle modificazioni da apportare. Vi sono
già delle sollecitazioni in tale senso.
Chi vorrebbe un aumento della presenza politica, che al momento
è ridotta ad una persona, al Presidente della Giunta o suo
delegato, chi vorrebbe vedere allargata la rappresentanza di
categoria anche in maniera legittima.
Questa è la situazione attuale. In un quadro di modifica di
questa legge si potrà vedere se siano possibili o sarà necessario
individuare delle nuove formule.
Comunque quello che è necessario avere è un organo che in
definitiva vada a prendere delle decisioni e questo non può essere
un organismo troppo allargato.
Queste sono molto realisticamente le considerazioni che faccio,
senza illudere con promesse che al momento non sono in grado di
fare. Ho detto come avviene al momento il coordinamento, eventuali
modificazioni possono tener conto di queste richieste.
Presidente Ha chiesto di parlare il Consigliere Trione, ne ha
facoltà.
Trione (DC)
Per dire che mi ritengo soddisfatto,
ribadisco al Presidente di voler passare a chi dovrà occuparsi
della revisione della legge le osservazioni che io ho fatto
nell'interpellanza, che peraltro mi parevano contenute anche nella
risposta del Presidente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK