Consiglio Regionale della Valle d'Aosta - Oggetto del Consiglio n. 2425 del 10 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
CONSIGLIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2425 del 10 maggio 2023 - Resoconto
OGGETTO N. 2425/XVI - Ritiro di mozione: "Discussione in sede
di Commissione consiliare competente in merito alle azioni di
intervento sul degrado cittadino tramite la Cittadella dei
giovani".
Bertin (Presidente) -
Punto n. 10 all'ordine del giorno.
Per illustrare la mozione, si è prenotato il consigliere Manfrin,
ne ha facoltà.
Manfrin (LEGA VDA) -
Con questa mozione interveniamo su
una competenza che questo Consiglio ha trattato più volte, ovvero
la parte di Cittadella dei giovani, che, come sapete, è
cofinanziata da Regione, Comune di Aosta e dal CELVA per delle
attività che dovrebbero essere culturali dedicate ai giovani.
Questa mozione prende spunto da alcune dichiarazioni del Sindaco
di Aosta, che ha pensato bene di interpretare a suo modo il ruolo
della Cittadella dei giovani.
Quando ha ritenuto opportuno citare la Cittadella dei giovani?
Quando gli si è fatto notare che il Comune di Aosta stava patendo
una situazione assolutamente fuori controllo rispetto al degrado e
alla microcriminalità.
Io ho fatto, prima di arrivare qui in aula, una piccola ricerca
rispetto ad alcune notizie direi recentissime che hanno occupato
gli organi di informazione e ho trovato alcuni titoli che leggo,
tanto per dare un esempio: il 19 di agosto del 2021: "Aosta,
degrado corre lungo le mura romane dell'autostazione, sbandati che
bivaccano e abbandonano rifiuti"; 1° settembre 2021: "Degrado,
sporcizia e notti brave, il Comune prova a correre ai ripari. Un
gruppo di cittadini ha raccolto le firme per sollecitare
l'Amministrazione", per contrastare questa sporcizia delle notti
brave; 11 agosto 2022: "Aosta, spaccio e sporcizia lungo la Dora.
L'accampamento di fortuna dov'è morta Jessica Lesto non è ancora
stato ripulito, il Sindaco promette l'intervento con le squadre LUS
entro settembre; 13 agosto 2022: "Aosta in Piazza Plouves regnano
degrado e ingiurie, persone apostrofate, ricoperte di ingiurie e
insulti, perdigiorno che passano le ore ubriachi su una panchina".
In generale un senso di degrado che sta facendo storcere non poco
il naso a residenti ed esercenti. La situazione tra Piazza Plouves
e via Festaz non è rosea e sembra tornata indietro di qualche anno,
quando i residenti e negozianti denunciarono una situazione
insostenibile. Ora, a distanza di tempo, le condizioni di disagio
sembrano essere tornate, ospitando di fatto i soggetti sfrattati
dalla zona della stazione di via Carrel e del Parco Emilio Lussu.
Per arrivare alla fine alla notizia di aprile rispetto alla banda,
che è stata sgominata, di spacciatori che agivano proprio nella
zona di Aosta.
Questi sono solo alcuni titoli che ho trovato, ma vi risparmio
ovviamente un altro lungo elenco di delitti e di degrado che
purtroppo hanno funestato il Comune capoluogo della nostra regione
tra lo spaccio al Quartiere Cogne, lo spaccio in Piazza Plouves,
spaccio ai Giardini Emilio Lussu, lo stupro di un minorenne
consumato alla stazione di Aosta a opera di due Pakistani, le risse
al supermercato del centro e tanti altri problemi di ordine
pubblico. L'altro giorno transitavo nella zona appunto di via
Torino dove ci sono i bagni pubblici e vi assicuro che era
veramente desolante.
Di fronte a tutto questo, quando al Sindaco è stato chiesto di
convocare il COSP per evidenziare la situazione grave in cui versa
il Comune di Aosta, il Sindaco ha risposto che "convocare il COSP
per episodi di violenza accaduti ad Aosta sarebbe fare un'attività
propagandistica, sarebbe un'operazione di facciata, perché i
contatti con le Forze dell'ordine li abbiamo sistematicamente. Non
abbiamo nessuna intenzione di convocarlo per questi eventi, siamo
in una città sicura", e quindi capisco che ciascuno ha i suoi temi
chiave. La cosa che io trovato ancora più divertente è stato
l'obiettivo che ci si è dati. Da una parte si dice: "ma no, stai
tranquilla, non ha dei problemi, ci mancherebbe altro"; dall'altra
si dice che: "Per contenere i fenomeni di spaccio, i raggruppamenti
giovanili di teppismo" - quindi questo fenomeno viene rilevato...
da una parte si dice che non è necessario convocare le Forze
dell'ordine, dall'altra parte si dice però: "Per contrastare i
fenomeni di spaccio, raggruppamenti giovanili, teppismo, eccetera,
l'obiettivo che ci siamo dati è nuovo affidamento alla Cittadella
con un servizio di educativa di strada, che è più efficace di tutte
le azioni repressive se fatto bene. Così come succede, c'è
un'esperienza, una letteratura in zone veramente critiche per
l'Italia in materia di sicurezza".
Ora non so di quali zone parlasse, ma è scoppiato in questi
giorni il problema del degrado alla stazione di Milano, io dubito
che degli educatori di strada, messi di fronte alle persone che
bivaccano davanti la stazione, potrebbero modificare gli eventi, ma
effettivamente mi sono chiesto anche come dei non meglio
identificati educatori di strada... io mi sono immaginato un
predicatore, quello che con la barba lunga, il vestito, dice:
"Pentitevi, arriva la fine del mondo". Mi sono immaginato un
soggetto di questo tipo che parte della Cittadella e va a
diffondere questa sua azione per cercare di convertire le persone
che, loro malgrado, si sono trasformate e hanno adottato questi
comportamenti. Io non capisco questo servizio e sono un convinto
sostenitore dell'azione di Polizia urbana, che viene svolta a monte
e questo deriva, questo sì da una letteratura assodata sul tema,
cioè una letteratura, una teoria criminologica, che ho già citato
peraltro in quest'aula, che è quella delle finestre rotte, una
teoria del 1982, concretizzata da James Wilson e George Kelling,
che evidenzia un tratto, secondo me, fondamentale, cioè la capacità
del disordine urbano e del vandalismo di generare criminalità
aggiuntiva e comportamenti antisociali.
Su questa teoria è stato fatto un esperimento, peraltro che è
interessantissimo, secondo me, da andare a esaminare. Sono state
abbandonate due automobili in due zone della città, una periferia
degradata con molta criminalità e invece una zona diciamo urbana,
del centro, vicino al centro, però sicuramente molto più
sicura.
La macchina posta nella zona con maggior tasso di criminalità è
stata completamente vandalizzata, è stata distrutta. I pezzi che si
potevano rubare, sono stati rubati. Quello che non si poteva rubare
è stato distrutto, mentre l'altra è rimasta intera, quindi l'auto
messa nel quartiere con una bassa percentuale di criminalità, o
nessuna, è rimasta intera.
Poi è stato fatto un esperimento, cioè si è presa l'automobile
che era rimasta intatta, le si è sfondato un vetro e la si è
lasciata lì. Incredibilmente, anche quell'automobile a quel punto è
stata vandalizzata.
Che cosa significa? Significa che il degrado chiama
evidentemente degrado, quindi anche quando si lascia che una zona
abbia degli elementi di degrado, se non si interviene,
evidentemente questi elementi contribuiranno ad aumentare il
disordine urbano e il vandalismo.
Il controllo degli ambienti urbani con la repressione di piccoli
reati, di atti vandalici, con la repressione della deturpazione dei
luoghi, del bere in pubblico, della sosta selvaggia o dell'evasione
del pagamento dei parcheggi, mezzi pubblici o pedaggi contribuisce
- questo dice la teoria - a creare un clima di ordine e legalità e
ridurre il rischio di crimini più gravi.
Sulla base di tutto questo, a fronte di quello che è stato
esposto e a fronte appunto della necessità, da una parte di
intervenire in maniera importante rispetto al contrasto e al
degrado del nostro Comune e, dall'altra, rispetto a quello che è
stato il ruolo della Cittadella dei Giovani, evocato all'interno
dell'intervento del Sindaco, siccome questa è una competenza del
Consiglio, che finanzia il 55 percento della struttura della
Cittadella dei giovani, con questa mozione chiediamo d'impegnare
l'amministrazione a riferire nella Commissione consiliare
competente in merito alle interlocuzioni avvenute con il Comitato
interistituzionale al fine di comprendere con quali modalità
s'intenda intervenire sul degrado cittadino per tramite della
Cittadella dei giovani.
Presidente -
La mozione è stata presentata. Apriamo la
discussione generale. Se qualcuno intende intervenire in questa
fase della discussione, si prenoti. Non vedo richieste
d'intervento, chiudiamo la discussione generale. La discussione
generale è chiusa. Per il Governo replica l'assessore Jean-Pierre
Guichardaz a cui passo la parola.
Guichardaz J. (FP-PD) -
Mi limito ad affrontare
l'impegnativa della mozione che avete presentato e vi chiedo
cortesemente di ritirarla, altrimenti ci asterremo per i motivi che
brevemente vengo a esporre.
Sulle questioni relative agli episodi di violenza accaduti ad
Aosta, riguardanti quelli che vengono definiti i raggruppamenti
giovanili di teppismo, il collega Caveri e in ultimo il presidente
Testolin hanno esposto - rispondendo alle numerose iniziative,
soprattutto da lei, collega Manfrin, promosse sul tema in Consiglio
regionale - il punto di vista del Governo e della maggioranza,
evidenziando le misure finora adottate e quelle in itinere, sia dal
punto di vista delle politiche di prevenzione, sia sotto il profilo
dell'eventuale repressione dei comportamenti perseguibili ai sensi
di legge, ancora nell'ultimo Consiglio regionale, se non ricordo
male, il presidente Testolin ha risposto nel suo ruolo e nella sua
qualità di Prefetto.
Riguardo alle dichiarazioni del sindaco Nuti, immagino che il
dibattito in seno al Consiglio comunale di Aosta abbia chiarito, io
non l'ho seguito, ma immagino che abbia chiarito il suo punto di
vista, intendo quello ovviamente del Sindaco e i suoi desiderata in
merito alle dichiarazioni fatte.
Per quanto concerne invece il gruppo interistituzionale che lei
richiama nella mozione, posso solo dirle - dopo essermi confrontato
anche con il collega Caveri, che era uno dei membri di diritto del
gruppo fino al cambio delle deleghe, ho poi chiesto, anche per
maggiore sicurezza, ai dirigenti e ai funzionari che sono
organicamente presenti alle riunioni del gruppo interistituzionale
- posso dirle che nel gruppo non si è mai accennato a un servizio
di educativa di strada e più estesamente che non vi sono state
interlocuzioni circa le modalità con le quali s'intende intervenire
sul degrado cittadino per il tramite della Cittadella dei Giovani.
Questo è quello che direi in Commissione, quindi al momento non ci
sono novità. Cortesemente quindi le chiederei di ritirarla.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Grazie, assessore Guichardaz, per la
sua risposta. Direi che è tutto chiaro, non mi è chiara soltanto
una cosa, ma magari lei ne sa di più o forse ha fatto un
riferimento generico, cioè lei dice che il Sindaco ha
successivamente chiarito che cosa intendeva... ah, lei l'ha
ipotizzato? Non ne ho assolutamente conoscenza, tutto quello di cui
ho conoscenza è quello che è stato riportato dagli organi di
informazione.
Prendiamo atto quindi che il Sindaco di Aosta ha detto che c'è
un nuovo affidamento con un servizio di educativa di strada, il
comitato interistituzionale non ne ha mai parlato, quindi di questo
rimane una delle tante dichiarazioni "buttate" e campate in aria
dal primo cittadino di Aosta.
Io la ringrazio per la sua chiarezza del suo intervento e quindi
convenendo con quello che giustamente ha evocato, ritiro la
mozione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK