Consiglio Regionale della Valle d'Aosta - Oggetto del Consiglio n. 2854 del 10 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2854 del 10 luglio 2007 - Resoconto
OGGETTO N. 2854/XII - Disposizioni per il servizio di pronto
intervento sanitario in materia di soccorso in montagna mediante
elicottero. (Interrogazione)
Interrogazione
Richiamate le Convenzioni con il Soccorso Alpino Valdostano e
l'Unità Sanitaria Locale per attività di soccorso in montagna, di
protezione civile, per la realizzazione di pronto intervento
tecnico e di ascolto radiotelefonico e per l'effettuazione del
servizio di pronto intervento sanitario a mezzo elicotteri a
disposizione della Direzione Protezione Civile;
Appreso che solo dal 1° giugno 2007 sarebbe stata modificata
la norma che imponeva al personale medico la presenza presso
l'aeroporto di Saint-Christophe tutti i giorni dalle ore 8.00 allo
scadere delle effemeridi o nei periodi in cui le effemeridi
iniziavano prima delle ore 7.30, il personale medico di turno
effettuava una reperibilità tale da garantire la propria presenza
in eliporto entro 30 minuti dalla chiamata;
Ritenuto opportuno conoscere nel dettaglio le modalità del
Servizio di pronto intervento sanitario a mezzo elicottero;
il sottoscritto Consigliere regionale
Interroga
l'Assessore competente per sapere:
1) se nel passato sono sorti problemi specificatamente
all'applicazione delle norme che contemplano la presenza di
personale medico negli equipaggi elitrasportati;
2) quante ore di volo e quante rotazioni sono state
effettuate dai 4 elicotteri negli anni 2005 e 2006 e di queste
quante sono state effettivamente utilizzate per interventi di
elisoccorso;
3) quali altre tipologie di rotazione sono previste
nell'appalto e come vengono autorizzate.
F.to: Venturella
Presidente
- La parola al Presidente della Regione,
Caveri.
Caveri (UV)
- Per quel che riguarda il primo quesito, il
personale medico di elisoccorso operante in Valle d'Aosta è
conforme, per quanto di competenza, ai diversi documenti sul
soccorso dei diversi organismi compresi quelli internazionali.
Evito di citare le circolari, darò poi al collega la risposta. Le
caratteristiche sanitarie e di formazione sono rispondenti a quanto
contenuto negli accordi della Conferenza Stato-Regioni. Nello
specifico, le caratteristiche orografiche e climatiche proprie
della nostra Regione hanno fatto sì che, da sempre, il personale
medico del soccorso valdostano sia sottoposto ad un percorso
necessario di formazione e mantenimento delle capacità ben
superiore come complessità e durata a quello al quale sono
sottoposti la maggior parte dei colleghi delle altre Regioni
italiane. Ciò ha naturalmente trasformato l'elisoccorso valdostano
in un riconosciuto riferimento per analoghe organizzazioni operanti
sul territorio italiano. La presenza attiva del medico dalle 8.00
alle effemeridi serali, preceduta, ove indicato, da reperibilità
attivabile entro 30 minuti, era legata al fatto che, prima del 1°
giugno 2006, anche l'equipaggio di volo risultava reperibile prima
delle 8.00, e veniva attivato, contestualmente al medico, in caso
di recupero/ricerca di dispersi da svolgersi prima di tale ora. Con
l'entrata in vigore del nuovo appalto, che prevede la disponibilità
dall'alba al tramonto dell'elicottero sanitario, si è riorganizzato
il servizio al fine di avere la presenza del medico con un orario
conforme a quello del restante equipaggio dell'elicottero, e questo
è avvenuto attraverso l'inserimento di nuove risorse umane
adeguatamente formate, sia secondo la normativa in vigore, sia
secondo quanto richiesto dal committente all'esercente - formazione
che comporta circa un anno di preparazione -, per far fronte
all'aumentato numero di ore lavorate. Accanto a ciò si è reso
necessario rivedere l'impegno economico dall'Azienda USL, destinato
alla copertura finanziaria del nuovo monte ore conseguente
all'allungamento dell'impegno in guardia attiva.
Secondo quesito: per quanto riguarda il numero di elicotteri a
disposizione della Protezione civile, bisogna evidenziare che nel
corso del periodo considerato dall'atto ispettivo - annualità 2005
e 2006 - è stato approvato il nuovo contratto regolante l'affido
dei servizi con elicotteri per operazioni di emergenza (HEMS),
eliambulanza, ricerca e soccorso in montagna (HSAR), trasporto
passeggeri (TP) e lavoro aereo (LA) per la Regione autonoma, con
decorrenza dal 1° giugno 2006 e scadenza al 31 maggio 2009. La
disponibilità di elicotteri si può così riassumere: prima del 1°
giugno 2006 il contratto prevedeva la disponibilità di 2 elicotteri
di servizio: 2 elicotteri biturbina per attività sanitaria e per
interventi di protezione civile, ulteriori elicotteri detti di
"riserva" attivabili entro 1 ora dalla chiamata (di tipo "Lama" o
"Alouette") per operazioni di lavoro aereo, antincendio o in caso
di maxi-emergenza. Dal 1° giugno 2006 il contratto prevede
l'utilizzo di 3 tipologie di elicottero a seconda dell'attività da
svolgere: 1 elicottero biturbina di nuova generazione "AB 139" per
tutta l'attività di elisoccorso (operazioni di emergenza,
eliambulanza, ricerca e soccorso in montagna), disponibile
dall'alba al tramonto con tempi di attivazione di 10 minuti; 1
elicottero biturbina "Agusta-Bell AB 412" per attività di supporto
all'elisoccorso (eliambulanza, sostituzione del primo elicottero in
caso di avaria, attività di soccorso in caso di necessità) e per il
trasporto passeggeri, disponibile dall'alba al tramonto con tempi
di attivazione di 10 minuti; 1 elicottero monomotore "A 119 Koala"
per l'attività di lavoro aereo, disponibile per 13 ore al giorno da
maggio ad ottobre (negli altri mesi attivabile come elicottero di
riserva); ulteriori elicotteri detti di "riserva" attivabili entro
1 ora dalla chiamata per operazioni di lavoro aereo, antincendio o
in caso di maxi-emergenza. I dati relativi alle annualità
considerate sono i seguenti... le darei le percentuali e poi le
lascio la tabella; per quel riguarda la missione, nel 2005, 42,1%
sanitari, 57,9% non sanitari, totale minuti volo: 84.467; nel 2006
abbiamo il 41% sanitari, 58% non sanitari, totale minuti volo:
95.000.
Terzo quesito: nel vigente appalto elicotteri sono previste
tutte le tipologie di intervento a mezzo elicotteri di cui alla
legge regionale n. 35/1997 ed il successivo Regolamento regionale
di attuazione n. 2/1998. Ci sono missioni per tutela della salute e
dell'incolumità delle persone; protezione e salvaguardia
dell'ambiente; prevenzione degli eventi dannosi; miglioramento
della qualità dei servizi rientranti nell'ambito delle attività di
protezione civile; soccorso e trasporto di persone, mezzi, viveri e
materiali a seguito di microemergenze; ricerca di persone
(sintetizzo), ricerca di aerei a motore, accertamento delle
condizioni fisiche di persone o di comunità isolate; trasporto di
viveri; trasporto di personale; trasporto di persone per lo
spegnimento degli incendi boschivi; trasporto di persone per
l'effettuazione di studi, ricognizioni ed accertamenti,
esercitazione degli addetti al volo; recupero di sostanze tossiche;
interventi fuori dal territorio regionale; servizi di prevenzione
per pubbliche manifestazioni; promozione dell'immagine della Valle
d'Aosta; accoglienza di pubbliche autorità civili, militari e
religiose; interventi, richiesti da enti pubblici competenti. Per
quanto concerne le autorizzazioni all'utilizzo degli elicotteri per
gli interventi di cui sopra, queste sono rilasciate dalla struttura
di Protezione civile tramite appositi protocolli regolati, per
quanto agli interventi tecnico-sanitari, da convenzioni con il
Soccorso alpino e con l'USL. Le autorizzazioni all'utilizzo degli
elicotteri a disposizione della Protezione civile provenienti da
soggetti esterni all'Amministrazione regionale vengono rilasciate
dal Presidente della Regione, sentito il Direttore della Direzione
Protezione civile.
Presidente
- La parola al Consigliere Segretario
Venturella.
Venturella (Arc-VA)
- Grande e lapalissiana profusione di
dati... volevamo sapere proprio questo, percentuali e non
percentuali.
Prendiamo atto di questi dati, prendiamo atto del fatto che più
che approfondire le caratteristiche e le problematiche rispetto
alla formazione specifica degli operatori sanitari, a noi
interessava il fatto che, proprio come richiamato in premessa
dell'interrogazione, vi era un'asincronia di tempo fra la
disponibilità del personale medico e la disponibilità del personale
di equipaggio tecnico-alpinistico, quindi avevamo avuto notizie che
vi erano stati alcuni problemi specificamente all'applicazione
della norma sulla reperibilità. Adesso, dal 1° giugno 2006, tutto è
stato ricondotto alla normalità e di questo esprimiamo
soddisfazione.
È certo - una piccola osservazione rispetto alla sua esposizione
- che le tipologie di utilizzo di elicottero rispetto ad altre
realtà a noi vicine, queste tipologie sono in numero infinito; ho
sentito parlare di uso dell'elicottero e, fra l'altro, vi è una
convenzione fra il SAV, soccorso alpino, e la Direzione della
Protezione civile, un'altra convenzione fra l'USL per il servizio
di pronto intervento sanitario, insomma... questo elicottero viene
utilizzato, mi permetta, per promozione dell'immagine...
(interruzione del Presidente della Regione, fuori
microfono)
... va bene, approfondiremo i dati che ci ha fornito, perché il
fatto di allargare, di rendere le tipologie di intervento
attraverso l'elicottero sempre più numerose, con un numero che
tende all'infinito, può dare l'estro per utilizzarlo anche per
azioni e funzioni che poco hanno a che spartire con la Protezione
civile, la Prefettura, il Dipartimento degli enti locali, il
servizio di pronto intervento sanitario, il servizio di pronto
intervento e ricerca di persone infortunate, trasporto di cose,
trasporto di materiali.
Prendiamo atto della sua risposta, Presidente; sicuramente
presenteremo alcune iniziative per sviluppare ciò che ci ha
illustrato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK