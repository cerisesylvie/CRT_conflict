Consiglio Regionale della Valle d'Aosta - Oggetto del Consiglio n. 2293 del 7 marzo 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2293 del 7 marzo 2012 - Resoconto
OGGETTO N. 2293/XIII - Approvazione di risoluzione:
"Espressione di vicinanza ai due marò italiani incarcerati dalle
autorità indiane".
Risoluzione
Il Consiglio regionale della Valle d'Aosta/Vallée
d'Aoste
Visto la carcerazione da parte delle autorità giudiziarie
indiane di due militari del Reggimento San Marco della Marina
Militare Italiana, Massimiliano Latorre e Salvatore Girone,
imbarcati sulla petroliera Enrica Leixe e indagati per la morte di
due pescatori nel Mar Arabico, al largo della costa del
Kerala;
Considerato che la presenza dei due militari sulla petroliera
è prevista dalla norma inserita nel decreto legge sul
rifinanziamento delle missioni militari all'estero in seguito
all'adesione dell'Italia alla risoluzione contro gli atti di
pirateria approvata all'unanimità dal Consiglio di Sicurezza
dell'ONU nell'ottobre 2011 e che, quindi, essi operano nell'ambito
di un'azione di legittima difesa da detti atti di pirateria già
causa di rapimenti, rapine e uccisioni;
Considerato ancora che, al di fuori di valutazioni sulla
dinamica e sulla qualifica da darsi ed il ruolo delle vittime,
l'episodio, avvenuto su una nave battente bandiera italiana e, pare
in maniera inequivocabile, in acque internazionali, debba essere
sottratto all'autorità indiane e assegnato alla giurisdizione
italiana;
Tutto ciò premesso
Esprime
piena solidarietà ai due marò italiani ed
Invita
la Presidenza della Regione ad usare ogni canale utile per
veicolare questa vicinanza ed a operare, nei limiti delle proprie
competenze, per il ritorno in Italia di Massimiliano Latorre e
Salvatore Girone.
F.to:
Lattanzi - Salzone - La Torre - Empereur -
Carmela Fontana
Presidente
- La parola al Consigliere Lattanzi.
Lattanzi (PdL)
- Grazie Presidente. Voglio ringraziare i
Capigruppo che in rappresentanza dei loro gruppi hanno voluto
sottoscrivere questa iniziativa, questa espressione di vicinanza ai
due militari del Battaglione San Marco, comunemente chiamati
"marò", che sappiamo dalle recenti cronache essere stati
incarcerati in India, a seguito di avvenimenti - oltre che alla
morte di due pescatori - legati alle operazioni nel Mar Arabico al
largo delle coste di Kerala.
Ci teniamo in questa occasione ad esprimere, con questa
risoluzione, la vicinanza a questi nostri due militari, perché il
contesto nel quale loro si trovano è un contesto di profonda
ingiustizia per quanto ci riguarda, ed è importante, anche se
sappiamo che queste iniziative sono simboliche, che il nostro
Consiglio possa esprimere la vicinanza a loro. Militari che erano
in operazioni sulle petroliere, come previsto dalle norme inserite
nei decreti legge di rifinanziamento delle missioni militari
all'estero, in seguito dell'adesione dell'Italia alle risoluzioni
contro gli atti di pirateria, approvati all'unanimità dal Consiglio
di sicurezza dell'ONU. Un'attività complessa e difficile,
un'attività che ha visto degenerare la situazione con il loro
arresto, diciamolo, anche per una disponibilità istituzionale dei
nostri militari - che avrebbero potuto benissimo sottrarsi al
confronto con le autorità giudiziarie indiane rimanendo sulla nave
e che, invece, hanno dato la loro disponibilità a scendere - per
tentare di chiarire, dinanzi alle autorità giudiziarie indiane, i
fatti che hanno provocato la morte di due presunti pescatori (c'è
chi dice pescatori, c'è chi dice pirati...). Oggi, in un contesto
difficile della comunità di Kerala, questo fatto occupa nei media
una grande attenzione.
Noi auspichiamo che il nostro Ministero degli esteri, così come
sta facendo, possa fare anche di più, cioè riportare a casa i
nostri militari Massimiliano Latorre e Salvatore Girone, a cui
vogliamo esprimere la nostra vicinanza come Consiglio regionale.
Speriamo che le autorità indiane riconoscano la piena autorità
dell'Italia sui propri militari e soprattutto sul proprio
territorio, appunto la nave, sulla quale i nostri militari
lavoravano.
Ribadisco ancora il ringraziamento ai Capigruppo che hanno
voluto sottoscrivere la risoluzione ed attendo di sentire dai
colleghi di ALPE qual è la loro posizione...spero positiva, per
quanto riguarda questo invito.
Presidente
- La discussione generale è aperta.
La parola al Consigliere Louvin.
Louvin (ALPE)
- Grazie Presidente. Ringrazio il collega
Lattanzi per avere cortesemente sollecitato una nostra espressione,
naturalmente doverosa. Noi lo facciamo generalmente sulle
iniziative, che siano di maggioranza come di opposizione, mentre
non c'è mi pare una reciprocità di attenzione sulle mozioni e sulle
risoluzioni presentate dalle opposizioni, non abbiamo spesso
l'occasione di sentire la voce dei singoli gruppi di maggioranza.
Ma fa parte del nostro modo di operare in questo Consiglio, forse
un po' noioso, però abbastanza attento alle ragioni degli uni e
degli altri esprimere il nostro punto di vista sulle differenti
questioni che vengono trattate.
I colleghi Capigruppo delle altre forze politiche hanno ritenuto
introdurre una risoluzione che esprime una solidarietà che, sul
piano umano, non viene certamente a mancare da parte nostra. Siamo
molto sensibili alle condizioni complesse e delicate nelle quali si
stanno trovando due militari italiani in questo momento, ma come
spesso succede, vicende di questa natura hanno delle implicazioni
che vanno molto al di là dei riflessi umani e personali. Ne vorrei
ricordare una in particolare, che ha visto l'Italia in una
posizione speculare a quella di cui stiamo discutendo, che è stata
la vicenda del CERMIS, in cui degli operatori di forze armate
statunitensi provocarono, pare sulla base degli accertamenti fatti
in Italia, in modo assolutamente colpevole, una gravissima strage.
In quella vicenda ci fu una grande mobilitazione americana, perché
i boys tornassero in casa e fossero sottratti ad un accertamento
della verità da parte delle autorità italiane. Mi pare di ricordare
che il Parlamento italiano si fosse espresso in modo piuttosto
virulento sulla questione, che lo stesso Parlamento europeo avesse
espresso sconcerto nei confronti di questa sottrazione alla
giurisdizione di militari stranieri.
Ci sono quindi paesi che sono toccati direttamente o
indirettamente, in questo caso direttamente, trattandosi di
cittadini della Repubblica indiana che sono morti sotto il tiro di
militari o comunque di persone che hanno reagito militarmente in
quell'area, non si sa se si tratti di questi militari o di altri, e
c'è una vicenda che credo abbia dei contorni molto complicati sul
fatto che la si debba ancora approfondire sotto tutti i suoi
aspetti. Si sono già espressi in tanti, lo stesso Sottosegretario
De Mistura mi risulta che è impegnato in prima persona, in questo
momento, in India e che si sta adoperando perché ci sono dei
profili molto complessi di accertamento, ci sono scatole nere che
pare siano non utilizzabili, addirittura si parla di cancellazione
di scatole nere da parte del comandante di questa nave (una nave
civile, intendiamoci), che è stata teatro di questa vicenda.
Ci sono problemi di diritto internazionale che si pongono sulla
localizzazione e quindi sulla giurisdizione, su chi si deve
pronunciare, quindi l'aspetto sul quale credo un po'
sbrigativamente questa risoluzione fonda la propria radice, cioè:
"considerato ancora che, al di fuori di valutazioni sulla
dinamica e sulla qualifica da darsi ed il ruolo delle
vittime"
...ma come? Questo è il centro della questione! Se la
dinamica è una dinamica che ha visto in acque territoriali indiane
dei soggetti, civili o militari, sparare addosso a dei pirati o
pescatori, questo compete alla giurisdizione indiana accertarlo, e
non direi che sia una questione del tutto ininfluente. Poi il
collega Lattanzi - che credo sia l'estensore - aggiunge:
"pare
in maniera inequivocabile"
che
"debba essere sottratto
all'autorità indiane"
; se pare, non è esattamente
inequivocabile...o è uno o è l'altro! Forse per lei sarà
inequivocabile, penso che in questo momento ci siano fior di
magistrati e di giuristi che si stiano inerpicando.
Ma veniamo ad un altro aspetto, perché non è certo di diritto
internazionale che siamo qui a disquisire; siamo a disquisire dei
moventi di una mozione di affetti che si sta portando
all'attenzione di questo Consiglio, e ripeto sull'aspetto umano non
c'è il benché minimo dubbio. Ma questa mozione degli affetti sta
rispondendo ad un movente politico molto preciso, che ha un
soggetto ben identificato, che si chiama Ignazio La Russa, che
twitta (io non twitto, ma qui pare che stiano twittando in tanti):
"Il ritorno dall'India dei due marò è una priorità, per
ottenerlo coinvolgiamo l'ONU, l'Unione europea e la NATO,
mobilitiamoci! Difendere gli interessi della Nazione e mobilitarsi
per salvare i due marò che hanno svolto il loro dovere, è
prerogativa della gente comune e dell'opinione pubblica".
Non
riesco ad assumere il tono del soggetto twittante in questo caso,
perché sarebbe anche simpatico farlo.
"Quindi spetta alla
giustizia italiana fare accertamenti ed indagini complesse. L'India
si sta comportando in maniera discutibile ed alquanto arrogante. Il
Governo Monti deve reagire e far sentire la propria voce per
salvare i due marò, che hanno fatto il loro dovere fino in fondo,
non lasciamoli soli!"
.
Collega Lattanzi, trovo che ci sia una distanza fra una mozione
di affetti e di solidarietà e un rispondere ad un richiamo di
questa natura, che ha una eco lontana, storica, che non ci piace e
devo dire che suona anche un po' ridicola nei confronti di una
potenza che ha 1.200.000.000 di abitanti, che è una delle grandi
potenze mondiali, che credo sorrida di fronte a questo esercizio
muscolare da parte di una parte della politica italiana, per
fortuna non delle autorità, perché non ho sentito questi toni da
parte del Ministro Terzi. Ci sono delle versioni in questo momento
che si stanno confrontando, ci sono degli organismi internazionali
che dovranno dirimere la questione, ma io credo che dobbiamo
esercitare in questo momento l'esercizio laico del dubbio sulla
vicenda, prima di lanciarci nazionalisticamente alla protezione di
interessi della patria! È una questione che prescinde da
valutazioni di altra natura, ma credo sia un dovere cercare di
conoscere meglio le questioni.
C'è poi un altro aspetto che vorrei sollevare in quest'aula,
perché non abbiamo fra le nostre competenze la materia militare,
per fortuna dice l'Assessore Marguerettaz e "per fortuna" dico
anch'io, in questo momento! Ma in questa vicenda, colleghi, a voi
non è sembrato strano che su una nave civile ci fossero dei
militari italiani? Io sono andato ad informarmi perché...
(interruzione del Consigliere Zucchi, fuori
microfono)
...no, collega Zucchi, il personale militare non opera
normalmente sulle navi civili, questo sta avvenendo in virtù di
precise disposizioni di legge assunte dal precedente Governo, che
ha creato la "Difesa S.p.A.", ha privatizzato un troncone
dell'apparato militare italiano e lo ha reso disponibile ad
attività remunerate da parte delle società commerciali. Su questo
mi permetta, collega, di esprimere un'opinione personale, non
avendo fatto in tempo a mobilitarci come ALPE per fare particolari
approfondimenti: la privatizzazione delle forze armate non è una
cosa che mi convinca particolarmente. L'uso di questi strumenti a
protezione di interessi economici privati, italiani o
multinazionali, non ci pare essere la soluzione migliore, tant'è
che ce ne sono altre che sono praticate da altri paesi.
Noi, quindi, prima di chiudere il cerchio semplicemente dando
per scontato che tutto sia proceduto nel modo migliore, che sia
tutto stato fatto con il buon senso, la ragionevolezza ed il
rispetto delle norme, gradiremmo avere un quadro più preciso.
Siccome abbiamo anche delle riserve sui presupposti tecnici di
queste operazioni di copertura di interessi economici, ci asterremo
rispetto alla mozione che è stata presentata, distinguendo bene il
piano della solidarietà personale e dell'invito ad operare perché
vengano tutelati i loro diritti, dal piano invece degli interessi,
sia di parte politica, sia di parte economica. Grazie.
Presidente
- La parola al Consigliere La Torre.
La Torre (FA)
- Grazie Presidente.
Personalmente, collega Louvin, non ho capito cosa lei volesse
dimostrare con il suo intervento, al di là del richiamo alla
maggioranza di mancanza di solidarietà nei confronti delle
risoluzioni della minoranza, quasi come se il suo intervento
dovesse essere una sottolineatura di questa mancanza...quindi un
piccolo dispetto, non tenendo conto di un principio, vede, su cui
io non ho nessuna difficoltà ad esprimermi, che è quello che i
nostri soldati non si abbandonano mai, né vivi, né morti. Questo
forse dovremmo impararlo anche dagli americani e da quello che lei
citava del CERMIS, che è una cosa del tutto diversa, è stato un
disastro che è accaduto sul suolo italiano. Mi stupisce il suo
intervento, anche perché lei, essendo un giurista, dovrebbe
conoscere il diritto internazionale, su cui non ci dovrebbero
essere dubbi. Perché se si comincia a mettere in discussione anche
il diritto internazionale, allora possiamo discutere di tutto, di
tutti i sessi degli angeli e di quello che lei crede più
opportuno!
Primo elemento: siamo in presenza di una palese violazione da
parte dell'India del diritto internazionale; secondo elemento:
siamo in presenza di un abuso da parte dell'India, fatto a scopi
politici interni, chiunque lo può capire, e mi stupisco, e per
quello non capisco il suo intervento, se non come dispetto a questa
mancanza di attenzione nei confronti della minoranza...non capisco
cosa vuol dimostrare...vuol dimostrare che ha ragione l'India? Vuol
dimostrare che c'è il legittimo dubbio? Vuol dimostrare che i
nostri soldati sono andati lì, di loro spontanea volontà, perché
fanno parte de "l'esercito S.p.A."? Guardi, esiste una bandiera che
è quella dell'Italia, esistono delle persone che sono destinate a
difendere questa bandiera, e sono i nostri soldati. I nostri
soldati, qualunque cosa abbiano fatto, avessero anche sbagliato,
non si lasciano indietro, né vivi, né morti e li si difende fino
all'ultimo!
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, dopo la ventata indipendentista del mattino,
siamo passati ad una ventata nazionalista nel pomeriggio...vedrò di
avere dei toni un po' più contenuti, perché noi abbiamo condiviso
pienamente questa risoluzione. Riteniamo che sia corretto chiedere
alla Presidenza della Regione di intervenire, per quello che può,
nei confronti delle nostre autorità nazionali perché al più presto
questi due ragazzi possano tornare a casa. L'ho detto in altre
situazioni molto più delicate a livello regionale che il Consiglio
regionale non è un'aula di tribunale, non siamo qui a discutere nel
merito, a fare sottili disquisizioni nel merito di come funziona il
diritto internazionale.
Sappiamo che esiste una copertura ONU a determinati interventi,
alla possibilità di utilizzo di forze antipirateria, sappiamo che
c'è stato un gravissimo incidente e che, quand'anche questi due
ragazzi ritornassero in Italia, sarebbero sottoposti ad un regolare
processo, quindi siamo in una situazione molto delicata.
Naturalmente auspichiamo che il processo faccia luce e scagioni
questi due ragazzi. Vorrei ricordare che il Presidente Napolitano
ha espresso vicinanza soprattutto alle famiglie di questi due
ragazzi e in questo senso, anche noi del PD, ci sentiamo molto
vicini alle parole del Quirinale; in una lettera ai familiari ha
espresso
"la sua vicinanza e i più profondi sentimenti di
solidarietà"
...questo crediamo sia doveroso fare.
Si tratta di un caso delicato, in cui è stata coinvolta anche
l'Unione europea, la quale si sta muovendo nella stessa direzione
del Governo italiano, per ottenere - naturalmente nel rispetto del
diritto internazionale, senza nessuna pressione - la possibilità
del rientro in Italia di questi due giovani. È quello che noi
auspichiamo con questa mozione, e quello che auspichiamo sempre è
che questioni così delicate non siano solo l'occasione per delle
schermaglie di parte, ma siano l'occasione per trovare quei rari
punti di incontro che, alle volte, sono assolutamente
indispensabili. Vorrei che non fossero solo le questioni che ci
dividono ad animare i dibattiti, ma che qualche volta la
maggioranza si animasse anche su questioni dove magari non c'è una
divisione ideologica.
Presidente
- Se non ci sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Vorrei solo chiarire, siccome l'invito è rivolto al Presidente
della Regione...credo sia giusto dire che per parte mia mi farò
interprete della sollecitazione che è venuta da quest'aula, con
l'auspicio che la parte diplomatica lavori per ottenere il
risultato che è la liberazione. Non entro nel merito delle
disquisizioni del collega Louvin, che alle volte - se mi è permesso
- su questo tema mi sembrano persino un po' ridondanti, nel senso
di trovare qualcosa per non votare la mozione.
In questo caso credo sia abbastanza scontato il fatto che
nessuno conosce più di quello che ha letto sui giornali, parlo per
me, al di là dei twittori che sono i suoi amici che legge...
(interruzione del Consigliere Louvin, fuori
microfono)
...io parlo per me, non per i compagni! Visto che lei ha letto
qualcuno che twitta, non so che diavolerie fa...io credo che qui il
discorso sostanzialmente sia che nessuno conosce quello che è
successo, non lo conoscono gli inquirenti...figurati qui! Tutti
hanno leggiucchiato giornali, hanno cercato di spulciare per venire
a dire qualcosa di più.
Nella sostanza credo che questa mozione abbia una motivazione
seria che è stata ripetuta: quella di augurarci che ci possa essere
al più presto il rientro di questi due ragazzi e possa essere
chiarita la vicenda nel modo migliore, con l'epilogo migliore.
Io mi fermo qui, perché andare oltre sarebbe ridondante per
quest'aula, perché non abbiamo nessun elemento in più per
esprimerci. Non ho elementi, quindi recepisco...questa mozione noi
l'abbiamo firmata con questo spirito, che ribadisco, e credo che
sia anche unanimemente valutato positivamente il fatto di augurarsi
che questa situazione sia chiarita e finisca al più presto questo
periodo per questi due ragazzi, che comunque erano impegnati in un
certo lavoro. Credo che su questo si chiuda e, per quanto mi
riguarda, farò presente alle rispettive autorità diplomatiche una
preoccupazione emersa anche da questo Consiglio regionale. Questo
lo vorrei chiarire, perché di più non è nelle mie competenze fare,
tanto per non aspettarsi che domani siano liberati e che si dica
che è la mozione che ha liberato i due! Sappiamo che non è merito
nostro, magari c'è qualcun altro che sta volando da qualche altra
parte e che riuscirà a fare quello che altri non riescono a fare;
però, qui, rendiamoci conto dei nostri mezzi, torniamo per terra e
cerchiamo di rientrare nella logica con cui a volte affrontiamo
anche queste mozioni. Quindi votiamo questa mozione con questo
spirito.
Presidente
- Pongo in votazione la risoluzione:
Consiglieri presenti: 32
Votanti e favorevoli: 27
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio approva.
Presidente
- Con questa votazione abbiamo esaurito
l'ordine del giorno; i lavori del Consiglio sono terminati.
La seduta è tolta.
---
L'adunanza termina alle ore 18,07.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK