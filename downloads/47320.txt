Consiglio Regionale della Valle d'Aosta - Oggetto del Consiglio n. 3607 del 8 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Ricettività turistica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3607 del 8 maggio 2024 - Resoconto
OGGETTO N. 3607/XVI - Interpellanza: "Criticità a seguito
dell'applicazione della nuova normativa regionale e nazionale sugli
affitti brevi".
Marguerettaz (Presidente) -
Punto n. 37 all'ordine del
giorno. Per la presentazione, la parola alla collega Erika
Guichardaz.
Guichardaz E. (PCP) -
Ritorniamo su un tema che abbiamo
già affrontato diverse volte con l'assessore Grosjacques, anche
alla luce di cose sono accadute da novembre-dicembre, perché
abbiamo affrontato il tema tantissime volte, l'ultima mi sembra nel
mese di febbraio. Sappiamo che abbiamo approvato una legge sugli
affitti brevi, successivamente il decreto anticipi ha comunque
inserito delle nuove norme rispetto al codice identificativo
nazionale e anche su questo dopo quest'interpellanza ci sono anche
delle novità che non so se sono state prese in considerazione
dall'Assessore, ma anche rispetto allo stato di avanzamento di quel
decreto anticipi, abbiamo delle novità anche in quel senso.
Come abbiamo più volte ricordato durante le nostre iniziative e
in alcune anche fatte dal consigliere Marquis, siamo stati un po'
subissati di segnalazioni riferite a criticità spesso che
naturalmente venivano reiterate da parte dei vari
host
,
criticità che in qualche modo l'Assessore aveva non dico
banalizzato, ma in qualche modo mitigato, nel senso che nell'ultima
mozione di febbraio ci aveva detto: "Tutte queste segnalazioni
sulle destinazioni d'uso, sulle metrature degli appartamenti, sui
posti letto io e comunque l'Assessorato non le abbiamo
ricevute".
Dopodiché ci aveva già informato che ci sarebbe stato un nuovo
incontro con i tecnici del CELVA che abbiamo visto esservi stato il
5 di aprile 2024 con oggetto: "Esame delle criticità emerse nella
prima applicazione della legge regionale 11/2023 e indicazioni per
le attività di controllo". Dopo quel corso, ho partecipato anche a
un interessante convegno organizzato dal sindacato UPPI in data 10
aprile 2024 che, bene o male, anche in quell'occasione aveva
evidenziato le criticità che avevamo segnalato già nelle iniziative
precedenti e che oltretutto erano anche state segnalate non solo
dall'UPPI ma anche dalla Home Sharing Club durante le varie
audizioni avvenute proprio prima dell'approvazione della legge.
Alla luce di tutto questo, quello che noi vorremmo chiedere
all'Assessore sono tre cose: "le segnalazioni e le criticità
portate a conoscenza da parte dei Comuni, o proprietari degli
immobili a seguito dell'applicazione della nuova normativa
regionale e nazionale sugli affitti brevi; le intenzioni e le
iniziative poste in essere dall'Amministrazione per agevolare i
cittadini e gli Enti locali per i rispettivi adempimenti; lo stato
dell'arte e gli esiti degli approfondimenti per verificare quali
eventuali modificazioni o integrazioni dovranno essere apportate
alla legge 11/2023 ed eventualmente la sussistenza dei presupposti,
in accordo con la Commissione turismo, per l'impugnazione davanti
alla Corte costituzionale di quelle disposizioni che appaiono
lesive delle prerogative che la Costituzione e lo Statuto speciale
attribuiscono alla Valle d'Aosta in materia di turismo".
Presidente -
Per la risposta, la parola all'assessore
Grosjacques.
Grosjacques (UV) -
In premessa, darei qualche dato prima
di rispondere, in modo da poter aggiornare il Consiglio sui dati di
sintesi emersi dall'applicazione della legge 11/2023 a decorrere
dal 1° di novembre, quindi data di entrata in vigore, fino alla
data di venerdì scorso 3 maggio. Il numero di CIR (Codici
Identificativi Regionali) complessivamente rilasciati sono 3.251,
di cui 228 riferiti alla locazione turistica di sole camere in
prima casa e 1.285 riferiti ad alloggi a uso turistico in
condominio, 13.420 posti letto complessivi e 2.313 il numero
complessivo dei locatori, quindi coloro che hanno richiesto il CIR
per uno o più appartamenti, con un numero medio di posti letto per
alloggio a uso turistico di 4,1.
Devo però evidenziare che il primo quesito, quello che è stato
posto, così come il secondo, è esattamente identico rispetto a una
precedente iniziativa, quindi non si sono evidenziati particolari
elementi di novità fatta eccezione per l'intervenuta pubblicazione
del regolamento 1028 dell'Unione europea. Ribadirei quindi quello
che ho detto nelle precedenti risposte che vado a riassumere: il
fenomeno della locazione turistica, connotato da una dimensione
significativa e un'elevata complessità, ha reso necessaria una
regolamentazione a tutti i livelli di governo e da ultimo anche da
parte dell'Unione europea, che, con la pubblicazione sulla Gazzetta
Ufficiale dell'Unione europea, pochi giorni fa, precisamente il 29
di aprile, del regolamento 1028 dell'11 aprile 2024, relativo alla
raccolta e alla condivisione dei dati riguardanti i servizi di
locazione di alloggi a breve termine.
Per quanto attiene in particolare la legge regionale 11/2023,
confermo che non sono emerse particolari criticità. Penso che si
possa affermare che il modello regolamentare adottato abbia
funzionato e che lo strumento informatico realizzato per la sua
applicazione sia stato semplice ed efficace. Dico questo anche in
relazione agli incontri che si sono svolti sul territorio, ai quali
ho partecipato, quindi cinque incontri a Donnas, Aosta, Arvier,
Courmayeur e Saint-Vincent e per quanto si è potuto osservare
nell'ambito del servizio di assistenza quotidiana fornita dai
funzionari del mio Assessorato e dal Contact Center di INVA,
avviati dal 1° di novembre 2023 e tuttora operativi. Nella
stragrande maggioranza dei casi sono pervenute più che segnalazioni
richieste di informazioni o chiarimenti, che sono state
puntualmente soddisfatte sia rispetto all'interpretazione della
legge 11 che rispetto alle modalità di compilazione della
piattaforma. Con riferimento a un numero limitato di casi, sono
emerse - come è fisiologico che sia ogni qualvolta si introduce una
nuova regolamentazione, visto anche il numero di CIR assegnati -
delle complessità rispetto al corretto computo del numero massimo
di posti letto autorizzabili ai sensi della normativa nazionale
vigente in materia igienico-sanitaria, quindi la normativa del
1975, al subalterno catastale attribuito ad alcune unità abitative,
alle modalità di esposizione del CIR, alle modalità di compilazione
del calendario ai fini del rispetto del limite dei 180 giorni
all'anno per la locazione esercitata in sole camere nelle unità
abitative a destinazione urbanistica permanente o principale e
infine sulle modalità per richiedere ai Comuni il mutamento di
destinazione d'uso del proprio alloggio. Le segnalazioni dei Comuni
si sono limitate a un numero ridottissimo di casi, riferiti
soprattutto a estremi catastali non propriamente corretti e a
fabbricati utilizzati per la locazione turistica con destinazione
d'uso non resistenziale che hanno configurato in alcuni casi un
presunto abuso edilizio.
Relativamente alla normativa statale, a cui lei ha fatto
riferimento, quindi l'articolo 13ter del decreto-legge 145
convertito dalla legge 191/2023, la cosiddetta "legge Santanchè",
ribadisco quanto già rappresentato a riscontro delle vostre
iniziative del 19 dicembre 2023 di inizio gennaio: "Le disposizioni
del predetto articolo non sono ancora applicabili, ma dovranno
essere applicate a decorrere da una data non ancora determinata, né
determinabile, ovvero dal sessantesimo giorno successivo a quello
della pubblicazione sulla Gazzetta Ufficiale dell'avviso attestante
l'entrata in funzione della banca dati nazionale e del portale
telematico del Ministero del turismo per l'assegnazione del codice
identificativo nazionale", fatto non ancora avvenuto e di cui non
si ha ancora alcuna notizia formale. Le poche richieste di
informazioni dei locatori in merito alla normativa statale hanno
riguardato in massima parte la tipologia di estintore da acquistare
e il possesso dei requisiti di sicurezza degli impianti che,
peraltro, è prescritto esclusivamente per gli alloggi a uso
turistico gestiti in forma di impresa (questo sempre con
riferimento alla legge Santanchè, non alla nostra normativa).
Con riferimento al secondo quesito, sin dall'inizio dello studio
del modello gestionale conseguente all'approvazione della legge
11/2023 è apparsa chiara a tutti la necessità di costruzione di un
sistema informativo caratterizzato da elevata semplicità. È stata
quindi creata nel sito
web
regionale nel canale tematico
"Turismo" un'apposita sezione dedicata esclusivamente alla materia
della locazione turistica, all'interno della quale si possono
trovare le FAQ, ovvero le risposte alle domande più frequenti su
tutti gli aspetti inerenti alla materia, ivi compresi quelli
inerenti all'applicazione dell'imposta di soggiorno, i modelli per
la delega da parte del locatore a terzi per l'assolvimento degli
adempimenti e il facsimile per la lettera da inviare
all'amministratore di condominio, il
link
alla piattaforma
"Locazioni turistiche", dei
tutorial
video, un numero verde
disponibile tutti i giorni dalle ore 08:00 alle ore 18:00, compreso
il sabato dalle ore 08:00 alle ore 12:00, cinque indirizzi
mail
e cinque numeri di telefono ai quali rivolgersi all'
interno dell'Assessorato. Il
link
di questa sezione del sito
regionale, così quello della piattaforma sono presenti nella
prevalenza dei siti
web
dei Comuni, della Regione e del
CELVA, i quali hanno predisposto anche delle apposite
info
grafiche di sintesi. Di tutto ciò è stata data ampia diffusione
attraverso diversi comunicati stampa: l'11 ottobre 2023 è stato
tenuto dai funzionari del mio Assessorato e di INVA presso il CELVA
l'incontro formativo a cui lei faceva riferimento, analogo
intervento formativo informativo è stato realizzato in data 5
aprile, al fine di dettare ai funzionari degli uffici comunali
indicazioni uniformi sulle modalità di soluzione delle criticità
emerse di esercizio delle attività di controllo. L'intenzione
quindi è quella di proseguire nel corso dei prossimi mesi con lo
stesso supporto informativo che ha prodotto dei buoni risultati sia
per quel che attiene all'interpretazione della legge 11/2023, sia
al completamento della nostra piattaforma informatica, sia
all'applicazione della legge statale.
Per quel che riguarda il terzo e ultimo quesito, nel corso degli
ultimi quattro mesi si sono tenuti numerosi incontri a livello dei
coordinamenti sia tecnico che politico della Commissione politiche
per il turismo nell'ambito della Conferenza delle Regioni e delle
Province autonome, volti in prima istanza a esaminare il contenuto
e gli effetti sulle normative regionali della cosiddetta "legge
Santanchè". In questa sede non poche Regioni, anche alcune
governate dalla stessa maggioranza politica nazionale, hanno
paventato l'ipotesi di un'impugnazione davanti alla Corte
costituzionale di alcune disposizioni che appaiono lesive della
competenza legislativa esclusiva in materia di turismo attribuita
dall'articolo 117 della Costituzione o dagli Statuti speciali di
autonomia. Dopo una serie di confronti, in alcune occasioni anche
piuttosto accesi ai quale ho partecipato, è stato deciso anche al
fine di evitare scenari conflittuali, che non aiutano di certo alla
risoluzione dei problemi, di rinunciare all'ipotesi del contenzioso
costituzionale e di orientarsi a una leale collaborazione con il
Ministero per addivenire a un'applicazione della normativa statale
quanto più uniforme possibile su tutto il territorio nazionale. Non
le riassumo per questioni di tempo le attività che sono fatte per
uniformarsi al decreto nazionale, vado alle conclusioni: in questi
due mesi i funzionari dell'Assessorato e i tecnici di INVA hanno
dovuto dedicare tempo significativo per partecipare a tutti gli
incontri del coordinamento tecnico, politiche del turismo, che si è
concentrato esclusivamente sulla redazione del decreto ministeriale
che disciplinerà le modalità di applicazione della cosiddetta
"interoperabilità" tra le banche dati regionali e la realizzanda
banca dati strutture ricettive statale e che dovrebbe consentire la
ricodificazione dei CIR in CIN. Si tratta di un processo di estrema
complessità, connotato da criticità tecniche di difficile soluzione
e che richiederanno tempistiche lunghe per la sua effettiva
realizzazione. Come si può ragionevolmente comprendere, il lavoro
da fare è ancora tanto e difficile, ma posso assicurare che
l'Assessorato e INVA stanno spendendo il loro massimo impegno per
fare in modo che si possa giungere a soluzioni che siano semplici
per tutti, sia per quel che riguarda gli operatori, che per gli
Enti locali. Le fotocopio adesso la parte relativa alle attività
che sono previste per l'eventuale futura implementazione in
aderenza alla normativa statale, che, al momento, come le dicevo,
non è applicabile.
Dalle ore 18:52 riassume la Presidenza il presidente
Bertin.
Bertin (Presidente) -
Per la replica, la parola alla
consigliera Erika Guichardaz.
Guichardaz E. (PCP) -
Conferma di nuovo che non ci sono
criticità nonostante io abbia letto le FAQ e le criticità ci sono
eccome, ma non perché nessuno di noi mette in dubbio l'opportunità
di normare il fenomeno delle locazioni brevi, bensì la logica
sottesa di questa legge con cui è stata strutturata, cioè è tutta
basata sul concetto di destinazione urbanistica, perché, come lei
ha evidenziato, le principali criticità sono proprio legate a
quello. Quando si invitano i Comuni e si dice: "Cosa bisogna fare
per procedere al mutamento di destinazione d'uso dell'alloggio a
uso turistico?", la soluzione è: "a seconda dei casi occorre
presentare la SCIA al Comune in cui è ubicato l'alloggio o
richiedere allo stesso il permesso di costruire. Il Comune, nei
limiti stabiliti dalla normativa regionale vigente, ha facoltà di
modificare il regolamento sugli oneri per semplificare le procedure
sul mutamento delle destinazioni d'uso". Già qui vediamo che c'è un
peso e un aggravamento rispetto ai Comuni, ma poi se andiamo a
vedere rispetto agli equilibri funzionali e anche su questo avevamo
già discusso, la soluzione può essere effettuare una variante al
piano regolatore che non so, ma molti di noi sono stati
amministratori, non è proprio da dire che è una procedura...
intanto ha dei costi, ma soprattutto mettiamoci nei panni di chi
cambia oggi la destinazione d'uso magari per poi ricambiarla
domani. Sinceramente io continuo a non capire l'ostinazione di
voler mantenere questa legge tutta basata sul concetto di
destinazione d'uso; magari ci troviamo una volta insieme perché
sinceramente, Assessore, io continuo a non capirla.
Rispetto invece all'obbligo delle attestazioni dei requisiti di
sicurezza, io ho letto la normativa nazionale e non sono d'accordo
con lei, a me non sembra limitata solo alla forma d'impresa. Le
chiedo di prestare attenzione bene a quella legge perché a me
sembra di comprendere, leggendo la normativa, che debba essere
estesa a tutti.
Assessore, sicuramente ci capiterà di tornare su questo tema,
perché, come le dicevo, non sono solo io che l'ho posto, ma lo
pongono le associazioni come l'UPPI, che non è sicuramente, credo,
un'associazione che in questo caso si possa riferire a me come
spesso fate, però quello che più ci tengo a precisare con lei è che
sono proprio i cittadini che chiedono queste semplificazioni. Dopo
parleremo dell'imposta di soggiorno, altra complicazione degli
affari semplici, e spero che anche in quell'occasione magari ci sia
già una meditazione da parte dell'Assessorato rispetto a delle
possibili semplificazioni, però ne parleremo in un'iniziativa
successiva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK