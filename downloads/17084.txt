Consiglio Regionale della Valle d'Aosta - Oggetto del Consiglio n. 437 del 24 febbraio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 437 del 24 febbraio 1999 - Resoconto
SÉANCE DU 24 FÉVRIER 1999 (MATIN)
OGGETTO N. 437/XI Situazione di disagio presso l'ambulatorio di
Oncologia dell'Ospedale di Aosta. (Interrogazione)
Interrogazione Preso atto della lettera apparsa sul Corriere
della Valle dell'11 febbraio 1999, "Sanità a rilento", concernente
la situazione di "gravissimo disagio che si sta verificando presso
l'ambulatorio di oncologia dell'ospedale di Aosta";
Preso atto altresì della richiesta ivi formulata di conoscere
"la posizione dell'USL sul problema".
I sottoscritti Consiglieri regionali
Interrogano
l'Assessore competente per conoscere
1- quale è la posizione dell'USL sul problema e, quindi, quale
la risposta data o che si intende dare a tale stato di disagio;
2- quale la posizione e la risposta dell'Assessore al
riguardo;
3- i tempi entro cui avranno risposta le richieste espresse
nella lettera citata.
F.to: Squarzino Secondina - Curtaz - Beneforti
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Do lettura della risposta fornita dal Commissario
dell'USL su questa telenovela: "In riferimento all'interrogazione
dei Consiglieri Squarzino, Curtaz e Beneforti, si comunica quanto
segue. Quest'amministrazione ha predisposto tutti gli atti
amministrativi necessari affinché entro il mese di marzo l'organico
dell'Unità budgetaria di oncologia sia nuovamente completo con la
presenza effettiva di 7 medici in servizio così come previsto dalla
rideterminazione della dotazione organica deliberata nel giugno
1998 e che per una serie di sfortunate circostanze non ha mai
potuto raggiungere il pieno regime.
A metà del prossimo mese di marzo verrà espletato il concorso
pubblico per titoli ed esami per due posti di dirigente medico di
primo livello per il quale sono pervenute 6 domande da parte di
medici specialisti di cui uno è già in servizio con incarico a
tempo determinato in attesa dell'espletamento del concorso. È stato
inoltre bandito con urgenza un avviso pubblico finalizzato a
supplire un medico in aspettativa per gravidanza che fissa il
termine di presentazione delle domande per l'8 marzo 1999 e che
verrà anch'esso espletato entro il mese di marzo 1999.
Per quanto riguarda l'attuale inadeguata situazione
dell'ambulatorio del day hospital, comunico che a far data dal 1°
marzo 1999 tale attività verrà trasferita in nuovi locali all'uopo
predisposti, notevolmente più ampi e adeguati alle esigenze
dell'utenza".
A questo proposito invito i consiglieri regionali a partecipare
a questa piccola cerimonia di inaugurazione di questi nuovi locali
di day hospital che si terrà domani pomeriggio alle ore 17.00;
inaugurazione di cui ha curato il tutto direttamente l'USL.
Aggiungo a questi dati forniti dall'USL che personalmente ho
contattato il Direttore della specialità in oncologia
dell'Università di Torino e con mia somma sorpresa ho potuto
accertare personalmente che da parte loro, contrariamente a quanto
avviene spesso nei confronti delle strutture universitarie, c'è la
massima disponibilità a fornire medici specializzandi in oncologia
perché, al contrario di quanto avviene per altre specialità, vedasi
anestesia, vedasi traumatologia, in specialità a Torino sono
iscritti qualcosa come 18 medici. Ce ne sono sul mercato, fra
virgolette.
Sono rimasto stupito da questa risposta perché non avevo mai
curato personalmente questi rapporti con il Prof. Mussa, essendo
stato demandato - come si fa regolarmente - al Dott. Di Vito e il
Dott. Di Vito mi aveva sempre risposto che dall'Università di
Torino la risposta era no. Da contatti telefonici la risposta non
solo è affermativa, ma c'è ampia disponibilità a parlarne tant'è
che domani mattina mi recherò alle Molinette per una serie di
incontri fra i quali anche questo con il Prof. Mussa.
Spero di tornare con una bozza di convenzione firmata anche in
applicazione della legge regionale sulle borse di studio perché a
mio parere l'utilizzo di medici specializzandi può risolvere una
situazione di precarietà evidente di cui non voglio ulteriormente
discutere di chi è la responsabilità perché basta leggere
l'edizione regionale de La Stampa di Torino e della Liguria per
apprendere come l'Ospedale Martini di Genova, che è il più grande
Ospedale europeo, sta per essere commissariato per carenza di
medici specialisti, a Biella ci sono dei grossissimi problemi
sempre per carenza di specialisti per cui cercherei di andare oltre
il piccolo particolare nostro per capire che questo problema
dell'Oncologia in Valle d'Aosta va risolto con la buona volontà di
tutti.
Domani spero di tornare con una convenzione firmata così come -
ed è la risposta al secondo punto - ho contattato direttamente il
Servizio di radioterapia di Ivrea che già svolge attività di visite
in Valle per i casi che devono essere sottoposti a radioterapia, il
quale mi ha dato la sua disponibilità - che ho trasferito al Dott.
Bosso - di potenziare le visite ambulatoriali in Valle di modo da
superare questa fase di carenza che è assolutamente penalizzante e
non sopportabile per i malati oncologici della Valle d'Aosta.
Questa carenza porta alla conseguenza che non vengono più fatte
le visite di controllo, ma vengono rinviate "sine die".
Spero con questi due interventi e con quelli che sono
fondamentali, cioè l'espletamento degli avvisi pubblici e dei
concorsi, si possa superare questa situazione molto difficile per
la Valle d'Aosta.
Président La parole à la Conseillère Squarzino Secondina.
Squarzino (PVA-cU) Prendo atto delle risposte dell'Assessore,
specialmente del fatto che probabilmente con borse di studio per
specialisti di oncologia si può rimediare in parte al disagio che
si è creato in questo Reparto.
Nessuno di noi vuole strumentalizzare niente, sappiamo benissimo
che il problema della sanità è un problema complesso ed è
chiaramente un problema complesso non solo in Valle d'Aosta, ma in
tutta Italia. Quando uno sottolinea certi aspetti è proprio per
sollecitare a curare in modo particolare quest'aspetto che è stato
trascurato, questa è la finalità anche delle nostre interrogazioni.
In questo caso, Assessore, io prendo atto che domani pomeriggio si
apriranno questi nuovi locali di ambulatorio, prendo atto che è
stato avviato questo concorso, però teniamo conto che questo
disagio è stato segnalato almeno da 5 anni e questo appare
chiaramente nei documenti pubblicati su La stampa.
A questo disagio, che riguarda proprio la quotidianità, è stato
risposto da parte dell'Assessore in questi anni con progetti che
mirano alto che vanno benissimo: la Radioterapia, lo "screening",
io non sono contro queste cose, ma mentre noi diciamo che si deve
attivare la Radioterapia ad Aosta perché abbiamo tutti questi
ammalati che vanno ad Ivrea e c'è un grosso disagio, mentre diciamo
che bisogna attivare lo "screening" per fare prevenzione, che
bisogna in tempo verificare quali sono le forme di neoplasia che
sono presenti, ecco, mentre facciamo tutto questo, poi per la
normalità, per le file di persone che ogni giorno gremiscono
l'ambulatorio non si è fatto niente.
Per quanto riguarda il personale, non voglio essere polemica, è
vero che è stato avviato l'avviso di concorso, ma ricordo anche che
in questi ultimi mesi sono stati fatti ben due concorsi: in un
concorso si sono presentate due persone e tutte e due sono state
stoppate per il francese, nel secondo concorso solo una ce l'ha
fatta a passare, quindi il concorso ci sarà, ma ci sarà di nuovo la
barriera dell'esame di francese.
Ancora, il nuovo ambulatorio: sono interessata a vedere quanto è
grande quest'ambulatorio...
(interruzione dell'Assessore Vicquéry, fuori microfono)
… day hospital, sì, quattro letti e
due poltrone. Ma vediamo quanti metri quadrati è quest'ambulatorio
e se è adeguato al numero dei pazienti da curare. Lo Studio
Guzzanti del settembre 1996 riprende in una tabella tutti i day
hospital che ci sono in Ospedale e presenta per ognuno, quante
persone li utilizzano per quanti giorni. Su una decina di reparti
in cui c'è il day hospital, abbiamo Oncologia che complessivamente
in un anno occupa 3.105 posti in day hospital, seguita subito dopo
con 1.138 posti dalla Chirurgia vascolare, con 600 posti circa da
Pediatria e Psichiatria e con 400 da Gastroenterologia.
Sarebbe interessante vedere, per esempio, se a questo day
hospital, che ha un utilizzo di più di 3.000 persone all'anno,
viene dato uno spazio adeguato rispetto agli altri che hanno un
utilizzo inferiore.
Non solo, qui il problema - e sono contenta che ultimamente c'è
stata un'accelerazione, forse anche grazie alla stampa - è che vi
sono liste di attesa di 314 pazienti, ed è una grossa cifra se
confrontata con la nostra realtà. Teniamo conto che ogni anno ci
sono in Valle circa 300 decessi per neoplasie e 500 nuovi casi. Il
fatto che 300 persone siano lì in attesa e non possono entrare nel
novero di quelli curati vuol dire forse che nel 1999 avremo un
aumento di decessi o di nuovi casi? Questo problema è grave,
interessa centinaia di persone.
Per cui sono contenta, ripeto, che ci sia adesso
quest'accelerazione e che l'Assessore si sia attivato in questo
senso, però volevo far notare come quest'intervento sia arrivato
quando la situazione era quasi degenerata e quando l'opinione
pubblica l'ha portata alla ribalta tramite gli organi di
informazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK