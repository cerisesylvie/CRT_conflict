Consiglio Regionale della Valle d'Aosta - Oggetto del Consiglio n. 3919 del 18 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3919 del 18 settembre 2024 - Resoconto
OGGETTO N. 3919/XVI - Interrogazione: "Informazioni in merito
alle criticità del ponte in località Pont-Suaz".
Bertin (Presidente) -
Punto n. 21. Risponde l'assessore
Sapinet.
Sapinet (UV) -
Le tematiche che lei solleva sono da tempo
al centro delle attività della struttura Viabilità e opere
stradali, con particolare riferimento alla programmazione degli
interventi di messa in sicurezza di ponti e viadotti lungo le
strade regionali della nostra regione, molti dei quali sono
attualmente in corso di realizzazione, alcuni sono già stati
ultimati e altri verranno messi in atto nei prossimi mesi.
Relativamente ai quesiti, nel primo quesito ci chiede le
criticità di cui soffre il Pont-Suaz, considerato che è stato posto
un cartello stradale che vieta il passaggio ai mezzi superiori alle
44 tonnellate, oltre a un voluminoso sistema di restringimento
stradale. Per quanto concerne in dettaglio il ponte di Pont-Suaz,
ricordiamo che lo stesso è stato realizzato nel 1861 - è importante
conoscere la storia che lei conosce bene, ma renderla nota per poi
capire le successive criticità strutturali - a seguito
dell'istituzione di un Consorzio fra i Comuni di Aosta, Cogne,
Aymavilles, Jovençan, Gressan, Charvensod, Pollein e Brissogne per
la suddivisione delle spese necessarie alla ricostruzione del ponte
in pietra sulla Dora Baltea denominato Pont-Suaz. La condivisione
delle spese di ricostruzione tra ben otto Comuni testimonia la
grande rilevanza storica di quest'opera e l'importanza strategica
di questo collegamento tra l'Envers e il Comune di Aosta.
L'Amministrazione regionale nel 1982, a oltre un secolo dalla
costruzione del ponte, si è fatta carico dell'allargamento della
sede stradale mediante una struttura in conglomerato cementizio
adiacente a quella originale al fine di adeguarlo alle nuove
esigenze viabili. Attualmente sotto la carreggiata stradale sono
quindi presenti due manufatti distinti per epoca storica e
caratteristiche costruttive.
In esito all'istanza formulata dai Sindaci dei Comuni del 2021,
costituiti in Consorzio a metà Ottocento, circa l'acquisizione in
carico da parte dell'Amministrazione regionale della proprietà del
manufatto interessato annualmente dal transito di circa 7 milioni
di veicoli, si è ritenuto opportuno aderire alla richiesta in
considerazione dell'importanza dell'opera ai fini della viabilità
regionale, oltre che per garantirne l'efficienza e la continuità
dell'esercizio, riportando la gestione a un unico soggetto quale
l'Amministrazione regionale. Così facendo, a confermare la
sensibilità del Governo regionale circa la tematica della
manutenzione delle infrastrutture viarie regionale con decreto del
Presidente della Regione del marzo 2022 il ponte è diventato
proprietà e di competenza dell'Amministrazione regionale,
ricomprendendolo nel traffico stradale della Strada regionale 18 di
Pila. Sulla base degli esiti delle verifiche del Ponte di
Pont-Suaz, nonché delle prove di carico eseguite nel mese di
settembre del 2023, è stato necessario porre una limitazione al
transito per i veicoli di massa superiore a 44 tonnellate. Nello
specifico, il manufatto soddisfa i requisiti per la transitabilità
ai mezzi pesanti da Codice della strada, così come indicati nelle
linee guida per la classificazione e gestione del rischio, la
valutazione della sicurezza e il monitoraggio dei ponti esistenti,
norme emanate dal Consiglio superiore dei lavori pubblici nel 2022,
consentendo il passaggio di mezzi di peso fino alle 44 tonnellate,
escludendo quindi i carichi eccezionali.
Sul secondo quesito: "a quanto ammonta il peso complessivo delle
imponenti barriere in cemento posizionate ormai da mesi, da parte
dell'Amministrazione regionale, a parziale restringimento delle
corsie sui due lati della carreggiata del ponte", tenuto conto
delle risultanze delle attività di indagine del manufatto, è stato
necessario anche posizionare nel maggio del 2024 delle barriere
stradali, tipo
new jersey
, al fine di incrementare la
sicurezza stradale degli utenti, della strada e dei pedoni che
percorrono il marciapiede presente sul ponte. Ogni singolo new
jersey ha una lunghezza di circa 6 metri con un peso di 4,9
tonnellate e la presenza di tali barriere risulta non incidere con
la limitazione di carico posta a 44 tonnellate, perché è un peso
che è equamente distribuito su tutto il ponte. Il posizionamento
delle barriere new jersey ha avuto come conseguenza quindi un
modesto restringimento della piattaforma stradale, garantendo
comunque una larghezza di ciascuna corsia pari a 3,25, idonea per
il transito di tutti i veicoli, ma principalmente erano motivi di
sicurezza visti anche altri fenomeni che si sono verificati.
Terzo quesito: "se il ponte di Pont-Suaz è attualmente
monitorato mediante un sistema di controllo continuo digitale con
la gestione remota dei dati per spostamenti, deformazione e carichi
e in quali tempi si intende intervenire sull'opera". In esito al
quadro conoscitivo, al comportamento del manufatto e agli
interventi già eseguiti, questa procedura non si è resa necessaria,
quindi non è stato necessario installare un sistema di monitoraggio
di continuo. Oltre alle attività di cui sopra, è stato approvato
poi anche un primo intervento più importante manutentivo per un
importo complessivo di circa 1 milione di euro e l'avvio dei lavori
è previsto per il primo semestre del 2025. Tale intervento,
ricompreso nel programma di manutenzione dei ponti e viadotti
presente lungo la rete viaria di competenza della Regione, nel
dettaglio prevede in particolare il risanamento e il rinforzo di
alcune parti del ponte, oltre che al rifacimento
dell'impermeabilizzazione dell'impalcato al fine di evitare appunto
fenomeni di degrado delle strutture e migliorarne la sicurezza per
la circolazione stradale.
Presidente -
Replica il consigliere Lucianaz.
Lucianaz (RV) -
Assessore, innanzitutto la ringrazio per
la risposta completa, mi rendo conto che i cartelli di divieto ai
mezzi di oltre 44 tonnellate vengono piazzati così, a scopo
intimidatorio direi, da quanto ho capito non hanno nessun senso,
comunque probabilmente lo prevedono delle normative. Sappiamo
benissimo che il peso di queste strutture in cemento che sono state
appoggiate sul ponte - e parlo di 13 elementi su ogni lato, quindi
26 elementi, da 5 tonnellate l'uno - superano di tre volte le 44
tonnellate indicate per i pesi massimi che possono transitare,
quindi saranno anche ben distribuiti, però io mi chiedo qual è la
logica di queste iniziative, ma qua è la burocrazia che la
preferisce sulla ragione.
Il modesto restringimento certamente c'è, però - ripeto - lei
forse non passa spesso su quel ponte, ma è un problema per la
circolazione per le moto, le biciclette, anche gente a piedi che
non sa passare sull'altro lato ed è comunque un pericolo,
probabilmente rimarrà così per anni e le segnalo questo problema. È
critico, 7 milioni di passaggi non sono pochi, quindi sicuramente è
di vostra competenza, la ringrazio per l'
excursus
storico e
tecnico sul ponte, sempre interessante, però la criticità di questo
ponte c'è, permane e sinceramente non so a cosa serva tutto questo
ambaradan di protezione in cemento, 130 tonnellate vuol dire 1300
quintali posati sul ponte, a protezione dei pedoni e di che
altro.
Io le voglio anche far sapere che sarà anche vero che
l'attenzione costante delle strutture regionali è su tutti i ponti,
l'altro giorno ho visto il ponte di Pollein e le faccio un esempio:
tra il guard-rail e la ringhiera esterna c'è uno spazio asfaltato
che permette il passaggio di una persona, chi lo imbocca all'inizio
del ponte, cioè dalla parte dell'aeroporto, arriva in fondo al
ponte, alla Grand Place, ma non trova l'uscita, deve scendere nella
scarpata della Grand Place e sicuramente una persona che non è
atletica non ce la fa e si trova la strada sbarrata. Io vorrei
sapere quale intelligenza artificiale ha permesso di creare
un'opera così illogica, quale spesa pubblica stupida è stata
concessa per fare un passaggio pedonale senza uscita.
Le segnalo anche i dossi sulle strade regionali che più di una
volta le ho ricordato che non sono regolamentari, lei mi ha detto
che gli attraversamenti pedonali sono di competenza comunale ma,
ripeto, la strada è regionale, l'ho di nuovo appurato venerdì 29
agosto, c'era un importante raduno di auto d'epoca, Ferrari, Lotus,
Alfa Romeo, veramente tante auto, arrivavano su quel dosso e
grattavano a passo d'uomo. Sicuramente non è una bella immagine per
la Valle d'Aosta turistica, però abbiamo dei dossi che non sono a
norma, ripeto: il dosso deve avere un metro di pendenza sulla
discesa. Nessuno contesta le piattaforme per rallentare il
traffico, devono essere però almeno a norma.
Ultima cosa: vi ho chiesto prima delle vacanze estive di stare
attenti alle interruzioni sulla strada, al mese di agosto ne
abbiamo viste di ogni. Io ho visto asfaltare strade a Gressan ad
agosto, semafori tra Aymavilles e Villeneuve, non le parlo poi
della strada statale del Gran San Bernardo. Il 29 agosto mi sono
trovato cinque cantieri in sette chilometri, tre semafori, cinque
cantonieri che fermavano al Buthier, un altro cantiere a
Saint-Oyen, comunque cinque cantieri ad agosto, con la coda di auto
che scendeva dal Gran San Bernardo e saliva, su 7 chilometri.
Questo non è prestare attenzione al traffico turistico che si vuole
continuamente implementare in Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK