Consiglio Regionale della Valle d'Aosta - Oggetto del Consiglio n. 437 del 3 aprile 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 437 del 3 aprile 1989 - Resoconto
OGGETTO N. 437/IX - INIZIATIVE PER OVVIARE ALLA DIFFICILE
SITUAZIONE DEL TRASPORTO FERROVIARIO IN VALLE D'AOSTA.
(Interpellanza).
PRESIDENTE:
Do lettura dell'interpellanza in oggetto,
presentata dai Consiglieri Riccarand e Tonino ed iscritta al punto
11 dell'ordine del giorno.
INTERPELLANZA
RILEVATO che permane grave lo stato del trasporto ferroviario
in Valle d'Aosta con la linea Aosta-Pré-Saint-Didier che è
utilizzata solo fino a Morgex ed è minacciata di chiusura e con la
linea Aosta-Chivasso che viene sistematicamente chiusa al traffico
in occasione di scioperi anche solo a livello
compartimentale;
RICORDATO che l'Assessore regionale ai Trasporti lo scorso 15
febbraio aveva affermato che il 1° marzo 1989 ci sarebbe stato un
incontro decisivo a Torino per il futuro della linea
Aosta-Pré-Saint-Didier;
AL FINE di conoscere le iniziative e le intenzioni della Giunta
in merito al trasporto ferroviario in Valle d'Aosta;
i sottoscritti Consiglieri regionali
INTERPELLANO
la Giunta regionale per sapere:
1) quali iniziative sono state assunte per manifestare il
disagio e la protesta della nostra Regione per le sistematiche
interruzioni del servizio ferroviario in occasione di scioperi che
si verificano presso altri compartimenti;
2) in che modo si intende operare per evitare il trasferimento
del personale militare della linea Chivasso-Aosta in altri
compartimenti in occasioni di scioperi;
3) quali decisioni sono state assunte in merito alla ferrovia
Aosta-Pré-Saint-Didier ed al ripristino dell'agibilità della
Galleria di Mont Bardon.
PRESIDENTE: Ha chiesto la parola il Consigliere Riccarand; ne ha
facoltà.
RICCARAND (NS):
Questa interpellanza affronta
essenzialmente due problemi concernenti la ferrovia
Chivasso-Aosta-Pré-Saint-Didier. Il primo concerne la gestione
della ferrovia da parte del Genio militare. E' una questione
antica, che non è stata risolta e che viene drammaticamente
riproposta ogniqualvolta ci sono agitazioni o scioperi di
lavoratori che riguardano compartimenti lontani e che hanno delle
ripercussioni anche sulla nostra Regione.
E' successo alla metà del mese di marzo che, a causa di uno
sciopero in un compartimento dell'Abruzzo, il servizio ferroviario
in Valle d'Aosta è rimasto interrotto per circa una settimana, con
dei gravi disagi per i viaggiatori. E' vero che in alcuni casi ci
sono stati dei pullman sostitutivi, però i tempi di percorrenza non
erano tali da poter rispettare le coincidenze, per cui in più di
un'occasione è successo che il viaggiatore che doveva andare a
Roma, a Firenze o altrove arrivava a Torino quando non aveva più la
coincidenza ferroviaria: alla stazione di Aosta non c'era il treno,
un pullman sostitutivo lo aveva portato a Chivasso, dove però non
aveva più trovato la coincidenza per Torino... Tutto ciò,
ovviamente, specie su una linea già gravata da una notevole carenza
di utenza, comporta delle mazzate terribili.
Con questa interpellanza, quindi, per prima cosa chiediamo di
sapere se la Giunta regionale ha protestato rispetto a questo
"smantellamento" del servizio sulla linea della Valle d'Aosta,
ogniqualvolta si sono verificati episodi anche limitati di
agitazioni o di sciopero in altri compartimenti ed in conseguenza
dei quali ci ha potuto rimettere la nostra linea. Chiediamo inoltre
di sapere in che modo si intende provvedere perché questo non si
verifichi più, in modo che i viaggiatori della Valle d'Aosta
sappiano che, a meno di uno sciopero nazionale o locale del quale
si è tutti informati, arrivando alla stazione trovano comunque il
treno, con più o meno puntualità, ma almeno con un sostanziale
rispetto delle coincidenze.
L'altra questione riguarda la tratta Aosta-Pré-Saint-Didier. A
metà febbraio, rispondendo ad un'interpellanza del nostro Gruppo,
l'Assessore regionale all'Industria, Commercio, Artigianato e
Trasporti, aveva detto che il 1° marzo 1989 ci sarebbe stato un
incontro decisivo a Torino per il futuro della linea
Aosta-Pré-Saint-Didier.
Siccome ci risulta che il funzionamento della linea è ancora
limitato fino a Morgex, che non è ancora accessibile, perché
inagibile, la galleria del Mont Bardon e siccome continuano ad
apparire notizie sui cosiddetti "tagli dei rami secchi" che
potrebbero riguardare anche la Aosta-Pré-Saint-Didier, vorremmo
sapere quali accordi sono intercorsi fra la Giunta regionale ed il
Compartimento di Torino delle FF.SS. per quanto riguarda la
Aosta-Pré-Saint-Didier ed in particolare quali decisioni sono state
assunte per la galleria di Mont Bardon.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Posso rispondere alla prima domanda
dell'interpellanza dicendo che sia l'Amministrazione regionale sia
le organizzazioni sindacali competenti hanno sistematicamente
protestato, ogniqualvolta il personale militare, in occasione di
scioperi, è stato utilizzato su altre linee ferroviarie.
Tale problema si collega alla presenza dei militari sulla nostra
linea. Credo che il Consigliere Riccarand sappia che una
convenzione tra il Ministero della Difesa e l'Ente FF.SS. definisce
il quadro di fondo rispetto al quale da anni non solo la Giunta, ma
anche questo Consiglio regionale, si sono pronunciati per la
sostituzione del personale militare con personale civile.
Tra i più recenti interventi si può ricordare quello avvenuto
nel corso di un incontro tra la Commissione parlamentare "Lavori
pubblici e Comunicazione" ed il Commissario straordinario dell'Ente
FF.SS. Dott. Schimberni, il direttore generale De Chiara ed il
direttore centrale delle relazioni esterne Dott. Gregoretti,
durante il quale il nostro Senatore ha riproposto il problema,
chiedendo di far cessare la gestione militare della linea
Torino-Chivasso-Aosta, ed ha posto ulteriori quesiti circa le
presunte decisioni di smantellamento della linea
Aosta-Pré-Saint-Didier, alle quali bisognerebbe soprassedere per
ulteriori contatti con la Regione.
Il Dott. Schimberni, rispondendo anche ad un'altra domanda
concernente il traforo ferroviario del Gran San Bernardo, si è
dichiarato favorevole, nel lungo periodo, a nuovi trafori alpini,
ma ha detto anche che sulle questioni specifiche l'Ente FF.SS.
fornirà delle risposte scritte.
In risposta alla prima domanda dell'interpellanza posso quindi
confermare che l'Amministrazione regionale ha puntualmente e
sistematicamente fatto rilevare al Compartimento ferroviario di
Torino il disagio che deriva sulla linea Chivasso-Aosta. Finora,
pur con varie motivazioni, il Compartimento di Torino non ha mai
dato soddisfazione alle richieste delle organizzazioni sindacali e
della Regione.
Per quanto concerne la questione della Aosta-Pré-Saint-Didier ed
il ripristino dell'agibilità della galleria di Mont Bardon,
l'Amministrazione regionale ha richiesto al Compartimento di Torino
la piena agibilità della linea da Aosta a Pré-Saint-Didier ed
inoltre, anche in seguito ai numerosi incontri di tipo tecnico, la
Giunta regionale ha approvato un'ipotesi di protocollo generale di
accordo tra Regione Valle d'Aosta, Direzione del Compartimento
FF.SS. di Torino e Organizzazioni sindacali, per definire,
nell'ambito dei rispettivi impegni dei contraenti, un quadro
d'azione per il mantenimento ed il potenziamento della linea
Aosta-Pré-Saint-Didier.
Va sottolineata la circostanza che, nello specifico settore dei
trasporti, si è in una fase molto fluida, suscettibile di decisioni
anche molto contrastanti, che interessano le proposte avanzate dal
Commissario straordinario dell'Ente FF.SS., Dott. Schimberni, le
decisioni che dovrebbero essere assunte dal Ministero dei Trasporti
e gli interventi degli altri organismi (comitati o commissioni) per
il Piano generale dei trasporti, o di altre normative (leggi
finanziarie).
Allo stato attuale, pertanto, l'Amministrazione regionale ha
ritenuto di dover sottoscrivere o di approvare una importante
ipotesi di accordo tra Regione, Direzione compartimentale delle
FF.SS. ed organizzazioni sindacali.
Tengo a precisare che finora la precedente convenzione,
approvata ed inviata dall'Amministrazione regionale al
Compartimento di Torino, è rimasta senza risposta. Ciò
probabilmente è da attribuire almeno in parte al fatto che
pochissimi giorni fa vi è stato un cambio alla Direzione del
Compartimento di Torino, dove il Dott. Caprio, che è stato chiamato
a Roma dal Dott. Schimberni, è stato sostituito dall'Ing.
Laganà.
Comunque, al Consigliere Riccarand posso dare copia della
delibera della Giunta regionale e copia del resoconto dei lavori
della Commissione "Lavori pubblici e Comunicazione" che si è
riunita a Roma.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Nel prendere atto delle risposte
dell'Assessore, credo di dover ribadire, a nome dei Gruppi che
hanno presentato l'interpellanza, la nostra preoccupazione in
generale per la situazione della ferrovia in Valle d'Aosta ed in
particolare per la gestione militarizzata della tratta
Chivasso-Aosta e per il futuro della Aosta-Pré-Saint-Didier.
Su questi argomenti il Consiglio ha ribadito più volte
all'unanimità una determinata linea. Ora, poiché c'è una notevole
difficoltà a tradurre queste intenzioni in risultati pratici, noi
non possiamo che ribadire e raccomandare un forte impegno in questo
settore da parte dell'Amministrazione regionale, magari anche
finanziario, affinché questa linea ferroviaria rimanga in vita e
sia potenziata. Solo potenziandola, infatti, e facendole recuperare
nuova utenza essa potrà avere un futuro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK