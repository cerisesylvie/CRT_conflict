Consiglio Regionale della Valle d'Aosta - Oggetto del Consiglio n. 103 del 3 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Servizio di emergenza sanitaria (118)
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 103 del 3 ottobre 2018 - Resoconto
OGGETTO N. 103/XV - Interrogazione: "Stato di attuazione del
progetto denominato "Autostrada cardioprotetta"".
Fosson (Presidente) -
Punto 2.09 all'ordine del giorno.
La parola al Presidente della Regione per la risposta.
Spelgatti (LEGA VDA) -
Con questa interrogazione ci viene
chiesto di conoscere quale sia lo stato di attuazione della
proposta "Autostrada cardioprotetta". Vorrei ringraziare, anche a
nome dell'assessore Certan, i proponenti di questa interrogazione
che ci hanno permesso di venire a conoscenza di un progetto di cui
non avevamo alcuna notizia. La Presidenza della Regione e
l'Assessorato alla sanità, salute e politiche sociali non hanno
infatti agli atti alcuna comunicazione su questo progetto.
Evidentemente spiace constatare che i promotori non abbiamo
ritenuto di doverne informare l'Amministrazione regionale. Abbiamo
quindi interpellato la SAV per capirne quale fosse lo stato attuale
di questa iniziativa e abbiamo appreso che in effetti il 27 luglio
2017, a margine di una riunione del consiglio di amministrazione di
SAV, il consigliere Fabio Marra aveva proposto informalmente di
esaminare la possibilità di installare dei defibrillatori
automatici presso i caselli autostradali della A5. In quella
occasione il consiglio di amministrazione aveva ritenuto di non
procedere in tal senso. Il 12 settembre 2017 il consigliere Marra,
anche a nome degli altri due consiglieri espressione
dell'amministrazione regionale, ha poi inviato all'amministratore
delegato e alla direzione di SAV una proposta formale in merito
alla valutazione del progetto Autostrada cardioprotetta. Il
consiglio di amministrazione di SAV ha preso atto il 24 ottobre
2017 della proposta, ma a oggi non sono state assunte decisioni in
merito alla sua realizzazione.
Credo che una migliore circolazione delle informazioni avrebbe
permesso alla Giunta regionale, quindi anche alla precedente
Giunta, di sostenere questa iniziativa. A ogni modo, ora che lo si
sa, l'assessore Certan e io stessa ci faremo sicuramente parte
attiva affinché SAV valuti congiuntamente con i servizi regionali
competenti la realizzazione di questa proposta.
Presidente -
La parola al consigliere Bertschy per la
replica.
Bertschy (UVP) -
Ancora una volta si confondono i piani.
Non è un progetto dell'Amministrazione regionale, i rappresentanti
di nomina regionale, vivendo in Valle d'Aosta e conoscendo i
problemi della Valle d'Aosta, hanno portato avanti un progetto che
implementa la sicurezza e la risposta sanitaria sul territorio. Non
è su indicazione di un assessorato piuttosto che di un altro, ma è
una valutazione corretta di un progetto che ha un suo interesse e
che ha un costo ridicolo, conoscendo anche il fatturato
dell'azienda: stiamo parlando di circa 40 mila euro e di 2 mila
euro di canone annuale.
Anche questa volta come sempre l'attitudine è un po' quella di
dire che lei non conosceva e di parlare di circolazione delle
informazioni. Ma io credo che la prima cosa da fare è interessare i
nostri rappresentanti, sapere cosa bolle in pentola, cosa è stato
verbalizzato nell'ultimo anno, cosa è stato presentato, cosa si sta
facendo: è questo che si fa al passaggio del testimone in ogni
assessorato, in Presidenza, piuttosto che da altre parti.
Quindi siamo a sollecitare questo progetto che a nostro avviso è
interessante, vista anche l'attenzione che è stata data alla
società per altri aspetti, che può implementare la risposta, dare
una maggiore sicurezza e garantire anche quell'immagine della quale
si è dotata l'Autostrada del Brennero attivando un progetto simile
poco tempo fa. Quindi, Presidente, le chiediamo di essere presente
e di sentire in maniera più ancora puntuale il lavoro che si sta
facendo nei vari consigli.
Dalle ore 11:27 assume la presidenza la vicepresidente
Rini.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK