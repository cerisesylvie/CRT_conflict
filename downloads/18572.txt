Consiglio Regionale della Valle d'Aosta - Oggetto del Consiglio n. 1679 del 28 novembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 1679 del 28 novembre 2000 - Resoconto
OGGETTO N. 1679/XI Prosecuzione dell’esame
della legge finanziaria e della legge di bilancio per il 2001.
(Dichiarazioni di voto)
Président
La parole au Conseiller Beneforti, pour
déclaration de vote.
Beneforti (PVA-cU)
Volevo dire alcune cose, anche in
riferimento alla replica dell’Assessore Agnesod e
del Presidente della Giunta.
Per quanto mi riguarda, credevo di essere stato abbastanza
chiaro nell’esprimere il mio parere. Avevo chiesto
se, di fronte alla situazione che si è venuta a creare a seguito
della tragedia del Monte Bianco e dell’alluvione,
vista la necessità di aprire mutui per far fronte al bilancio per
il 2001, non era il caso di riconsiderare sia il bilancio, sia il
programma di legislatura che la maggioranza si era data.
Siamo di fronte ad una spesa a cui non possiamo far fronte con
le nostre entrate, per cui dobbiamo contrarre dei mutui, fare dei
debiti. Penso che una riconsiderazione di tutto il bilancio era
necessaria; come era necessaria una riconsiderazione del programma,
perché non è scandaloso rivedere un programma.
Non si può pensare che un programma vada avanti per cinque anni;
i programmi si aggiornano lungo la strada, secondo quello che
accade; di fronte ad inconvenienti che possono verificarsi, come
quello che si è verificato da noi, è chiaro che il programma si
rivede.
A me fa piacere che il Presidente abbia detto di essere
disponibile a rivedere il programma di legislatura; forse lo ha
detto perché la maggioranza si allarga (lo posso interpretare in
quel senso). Ma chi vivrà vedrà se questo programma resta quello
che era o viene aggiornato perché si allarga la maggioranza a
sostegno della Giunta regionale.
Chiedevo solo una riconsiderazione del bilancio, in modo da fare
meno mutui e meno debiti, per eliminare ciò che poteva essere
eliminato per non pagarlo con dei mutui, ed evitare così di
lasciare un domani, a chi erediterà questo bilancio, una situazione
"blindata", come sembra che sarà a quel momento.
Vorrei capire come si fa a dire che in questa regione non
c’è l’assistenzialismo; è solo
l’Assessore Agnesod che non vede
l’assistenzialismo! Ma in questa regione tutto
deriva dal capitale pubblico e se gli investimenti derivano tutti
dal capitale pubblico è assistenza! Tutto dipende dalla Regione. Ma
mi volete dire qual è l’imprenditoria autonoma in
Valle d’Aosta, quella che rischia del suo?
Bisogna cercare di riconsiderare e vedere come uscire da questo
sistema assistenziale, che non crea né ricchezza né sviluppo; alla
lunga non paga più e lo abbiamo visto dove
l’assistenzialismo ha raggiunto certi livelli!
È chiaro che questo può essere un bilancio a carattere
straordinario, che ci sono delle situazioni del tutto particolari,
ma non si può fare un bilancio senza tener conto che è stato
contrattato e si sta discutendo un "Patto per lo sviluppo"; che
c’è un piano triennale per il lavoro, che ci sono
alcuni aspetti che devono trovare collocazione nel bilancio come le
risorse necessarie per far fronte a quello che si va a contrattare
anche con tutte le parti sociali.
Non dico che siamo alla catastrofe, però stiamo attenti, perché
lo scorso anno c’erano tanti miliardi di mutui per
il pareggio del bilancio, quest’anno ce ne sono 260,
l’anno prossimo chissà quanti ce ne saranno!
L’Assessore Agnesod l’anno scorso
diceva:
"ci sono, ma non si spendono".
Quest’anno continua a dire che non si spendono, che
è una strumentalizzazione dell'opposizione, che
l’Amministrazione regionale incasserà a sufficienza
per non utilizzare i mutui.
Io mi auguro che questo avvenga, perché così non paghiamo
nemmeno tanti interessi!
Per quanto riguarda la sanità, io in questa sede faccio rilevare
quali sono le cose che non vanno; lo so anch'io che nella sanità
hanno "splafonato" qui come hanno "splafonato" nelle altre regioni,
che la sanità ha un costo, chi lo nega? Lo viviamo tutti i giorni,
leggiamo tutti le notizie sulla stampa! Ma io dico che quello che
si verifica in casa nostra non si può far finta che non ci sia!
Sento sempre dire che qui si strumentalizza. Ma venir qui a dire
che ci sono delle attese di 18 mesi, di 12 mesi, che ci sono dei
valdostani che devono andare all’estero a curarsi
perché qui non hanno la possibilità di farlo, vuol dire
strumentalizzare oppure avercela con l’Assessore o
con quello o con quell’altro? Quando si dice che uno
non ha i titoli, si difende e si strumentalizza, come quando si dà
un miliardo di affitto al day hospital per una sala operatoria,
mentre si chiudono le nostre e si tolgono i posti letto! Ma è
questa la realtà che viviamo, ed è su queste cose che mi voglio
intendere, sulle cose che si possono risolvere a livello locale! Lo
so benissimo che la sanità ha un costo, ma si continua con le
consulenze, con le convenzioni. Andate a vedere gli aumenti che
sono stati fatti ad una classe dirigente che c’è
nell’USL!
Il Presidente diceva, nella sua replica, che vorrebbe che il PPI
e i Verdi si occupassero a Roma del problema della ferrovia;
lunedì, 4 dicembre venga con me, Presidente, c’è un
appuntamento per discutere della ferrovia, alle 18,30 in piazza
Crocerossa, n. 1, secondo piano. Lei mi sollecita a dirle queste
cose, perché non è che non ci occupiamo dei problemi
valdostani!
Prima di tutto, legge poco le cose che io scrivo, Presidente,
forse non ha tempo, perché io scrivo parecchie cose e gliele mando,
forse non gliele fanno vedere?
(interruzione del Presidente della Giunta, fuori
microfono)
? su "La Voce Valdostana". Quindi ce ne stiamo occupando e siamo
preoccupati; ho partecipato a riunioni a Roma del mio partito con
il Piemonte, la Liguria e la Valle d’Aosta, abbiamo
parlato con la Lombardia, parliamo con tutti.
Ognuno porta la situazione che sta vivendo perché vogliamo che
lo Stato intervenga per quanto è di sua competenza, venendo in
aiuto alle regioni come la nostra e come le altre. Per cui non è
che veniamo qui solo per criticare: noi abbiamo sempre operato.
Si dice che la spesa corrente sarebbe solo del 46 percento se le
altre spese fossero a carico dello Stato, che la pertinenza
regionale scenderebbe a 673 miliardi; sì, ma chi lo ha fatto questo
accordo? Io ero qui fino al 1993, quante volte dal Presidente della
Giunta mi è stato detto:
"intervenite a Roma, il principio dei
9/10 non si tocca, e siamo andati a dire che non si doveva
toccare!"
. E quando c’erano le finanziarie che
tagliavano, si diceva:
"mi assumo questa spesa e non tocchiamo i
9/10!"
.
L’invalidità civile era 21-22 miliardi quando la
pagava lo Stato; se ora è arrivata a 37, dobbiamo vedere perché. Ma
non ci si venga a dire che perché è 37 la deve pagare lo Stato! Le
intese si sono fatte, come si è fatta l’intesa
sull’IVA da importazione. Mi ricordo fino al 1993
quante volte siamo scesi a Roma a parlare con i deputati e
parlamentari del nostro partito, e oggi, di fronte alla situazione
che abbiamo, ci torniamo, parliamo, discutiamo.
Concludendo, voglio dire solo questo. Noi, a parte il modo che
ho di esprimermi, vogliamo che la Valle d’Aosta non
abbia delle ripercussioni, così come non le devono avere altre
regioni, e ci adopereremo per questo. E non pensate che si faccia
un'opposizione per l’opposizione; la mia opposizione
cerco di farla il più possibile costruttiva. E se negli incontri
che facciamo in sede romana volete essere presenti, siete sempre i
benvenuti, a dimostrazione che non facciamo solo chiacchiere, ma
facciamo anche i fatti!
Président
La parole au Vice-président La Torre.
La Torre (FA)
Signor Presidente, Assessori, colleghi,
l’affermazione che quello che noi vogliamo è il bene
della Valle d’Aosta, delle nostre genti, delle
nostre famiglie e per i nostri figli, può sembrare banale, ma vi
assicuro che meno banale è la domanda che noi della Fédération e
degli Autonomisti ci siamo posti: cosa siamo realmente disposti a
fare per la nostra regione, per la nostra gente, perché questo
avvenga?
La risposta che vogliamo dare in questa sede istituzionale, in
questo momento di verifica di bilancio così importante,
condizionato dall'emergenza alluvionale e dalle scelte impostate
che necessitano di grande determinazione politica ed amministrativa
per essere conseguite, è una risposta estremamente chiara: mettere
da parte i personalismi, i tatticismi politici, i giochi di potere
e condividere invece insieme la volontà positiva di far crescere la
nostra regione in un pluralismo di idee, in un confronto sereno e
produttivo, che proietti la Valle d’Aosta non solo a
superare le difficoltà dell’emergenza, ma verso
un’Europa ormai alle porte, con un sistema Valle
d’Aosta efficiente ed efficace.
Signor Presidente, abbiamo particolarmente apprezzato le sue
dichiarazioni, che hanno colto lo spirito degli interventi di
Martin e Collé, ed anche la nostra azione politica.
Siamo perciò convinti non solo dell'importanza di essere qui a
sostenere il bilancio e il programma della maggioranza, ma siamo
qui a portare con l’appoggio degli Autonomisti, e
quindi della costituenda Stella Alpina, nuova energia per dare più
forza, più rappresentanza, più stabilità a lei e a questa
maggioranza, per poter concretamente guardare al conseguimento
degli importanti obiettivi indicati: l’emergenza,
l’ENEL, il Casinò, la Torino-Martigny, ed altri
ancora, che dovranno e potranno essere definiti su una base nuova,
ricca di un contributo culturale, dialettico e politico forte e
determinato, rappresentato dalla Stella Alpina, che se accettato
non potrà che essere utile al rilancio del sistema Valle
d’Aosta, arricchendo la nostra regione chiamata
ormai a grandi prove nell’ormai costituita nuova
Europa.
Il nostro particolarismo, la nostra ricchezza, autonomia e
autogoverno, valore fondante della nostra Valle
d’Aosta, realtà a sé stante che si deve presentare
come entità culturale, prevalentemente bilingue e multietnica in
una sola comunità di eguali. Due lingue e una sola comunità, questo
è oggi il nostro particolarismo, questa è la bandiera che la nostra
regione può innalzare con fermezza per confermare la sua specialità
ed accrescerla in uno Stato unitario che pare a fatica orientarsi
verso un'articolazione fortemente decentrata.
Affermare queste cose nel momento del bilancio e presentarsi
uniti, Autonomisti e Fédération, Stella Alpina, vuol dire non solo
ribadire il proprio DNA di Valdostani, ma sostenere la necessità di
dispiegare al massimo tutte le potenzialità di autogoverno del
nostro Statuto speciale, creando una solida base al nostro sistema
economico produttivo e regionale, base che trova i suoi presupposti
più concreti nella costruzione dei bilanci regionali. In questa
ottica occorrerà anche pensare alla Commissione speciale per lo
Statuto.
I bilanci, contenitori di mezzi e di idee, dovranno essere il
vero strumento forte per supportare questa crescita culturale che
deve segnare la differenza fra volere e potere, fra apparire ed
essere, fra presente e futuro.
La nostra risposta dunque è una nuova cultura
dell’autonomia, che dovrà essere in primo luogo
cultura della responsabilità e delle scelte, che sappia coniugare i
mezzi con i bisogni, con una gestione delle risorse regionali che
non cada nel facile paternalismo o nell’illusione di
privilegio o delle risorse inesauribili, ma fondata su basi etiche
di responsabilità individuali e collettive, utili per risolvere ed
affrontare tutti insieme, nell’interesse dei
Valdostani, i nodi e le sfide che ci attendono. È per questo che
nasce la Stella Alpina.
Il rapporto pattizio con lo Stato e chiarezza con le forze
politiche a carattere prevalentemente nazionale. Particolare
attenzione si dovrà porre nei rapporti con lo Stato e perciò sulle
dinamiche del residuo fiscale, cioè la differenza fra spese statali
di trasformazione e trasferimento effettuate nella Regione, ed
entrate statali fiscali e contributive prelevate in Valle
d’Aosta, perché da questo calcolo e da questa
dinamica deriva l’equilibrio di quello che vogliamo
definire il costo dell’autonomia e
dell’importanza quindi della nostra capacità di
utilizzo ottimale delle risorse disponibili in Regione, come volano
trainante degli obiettivi futuri che ci siamo posti e che ci
porremo.
Sarà su questo argomento interessante valutare le azioni e gli
atteggiamenti delle forze politiche più connotate sul piano
nazionale, presenti in Valle d’Aosta, perché anche
dalle loro posizioni si determinerà il futuro della nostra regione,
che necessita sempre più di fatti concreti, e sempre di meno di
semplici dichiarazioni di volontà.
Certo dovremo impegnarci, i consumi pubblici dovranno essere
snelliti e comunque la loro produzione resa più efficiente, si
richiederanno scelte difficili e attente valutazioni sul ruolo
dell’ente pubblico.
Il "Patto per lo sviluppo e l’occupazione", così
definito dall’Assessore Agnesod, dovrà essere uno
strumento sempre meno assistenziale e sempre più produttivistico ed
efficientista. La strada non sarà semplice, ma è comunque
obbligata, e varrà insieme, amici dell’Union
Valdôtaine, la pena di percorrerla.
La nostra regione ha un livello di reddito pro-capite fra i più
elevati d’Italia ed è estremamente facile perdere
terreno in questo settore, dove è in corso una globalizzazione
concorrenziale. Occorrerà perciò sviluppare una mentalità
imprenditoriale, in grado di sostituire sempre più gli interventi
finanziari pubblici con investimenti in capitale fisico ed
umano.
La maggiore autonomia, questa è la grande sfida che, come
evidenziato dallo studio commissionato dalla Fondazione Emile
Chanoux:
"I costi e i benefici
dell’autonomia"
, occorrerà vincere. E per fare
questo, rispondendo alla domanda iniziale, su che cosa siamo
responsabilmente pronti a fare per il bene della nostra regione,
che i nostri movimenti, Autonomisti e Fédération, hanno deciso di
costituire la Stella Alpina ed è per questo che voteremo insieme
questo bilancio. Per dare più forza alla nostra regione, a questa
Amministrazione; per dare a lei, signor Presidente, più stabilità,
per conseguire una maggiore autonomia concreta, consapevole,
moderna, arricchita da un vero confronto di idee positivo per il
bene della nostra regione, delle nostre genti, delle nostre
famiglie, per i nostri figli.
Président
La parole au Conseiller Fiou.
Fiou (GV-DS-PSE)
La discussione di questo bilancio non può
sicuramente essere qualificata come un fatto di routine, direi per
tre grosse novità di cui il bilancio stesso è portatore: questo è
un bilancio che si fa carico delle risposte
all’evento drammatico dell’alluvione;
è un bilancio che propone investimenti con potenzialità capaci di
ridisegnare il futuro economico della Valle d’Aosta;
è un bilancio che vede l’adesione di un gruppo
consiliare di minoranza che fino ad oggi si è caratterizzato per
una vivace opposizione, e anche questa è una novità di questo
bilancio.
Sono novità di non poco conto, che smentiscono coloro che
vogliono a tutti i costi far apparire il lavoro di questa
maggioranza come un lavoro piatto.
Questo bilancio cerca di mettere insieme ordinarietà e
straordinarietà nel senso di voler comunque garantire, senza
flessioni, il percorso di sviluppo delineato nel programma di
maggioranza, pur in presenza della necessità di interventi
straordinari per sostenere la ricostruzione.
Però anche l'ordinarietà non si inserisce in una piatta routine,
visto che mette in conto scelte come l’operazione
ENEL, il polo creditizio valdostano, l’Università,
l’autonomia scolastica, il ripensamento del
Casinò.
Quindi un bilancio che conferma e rilancia gli impegni
programmatici su cui si è formata questa maggioranza, impegni
programmatici che possono essere condivisi o meno, ma che
configurano un progetto di sviluppo economico, sociale e culturale
della nostra regione, che noi riteniamo all’altezza
di garantire migliori condizioni di vita alle persone che sul
nostro territorio vivono. E le scelte impegnative di investimenti
cospicui vanno in questa direzione.
Il riferimento in primis è all’operazione ENEL,
tesa ad aprire un nuovo filone economico, complesso da affrontare,
ma con prospettive molto importanti in un settore di primaria
importanza.
Investimenti poi che interessano l’Università,
l’autonomia scolastica, promuovono il rinnovamento
di un altro settore fondamentale per lo sviluppo della comunità:
quello dell'istruzione e della formazione, della promozione
culturale che sta alla base della qualità di ogni sviluppo.
Anche il percorso graduale per riadeguare la gestione,
l’organizzazione e le strutture del Casinò è stato
delineato per rilanciare non solo una risorsa finanziaria forte per
il nostro bilancio, ma anche un riferimento importante per la
promozione turistica più in generale della nostra regione.
È vero che c’è una parte cospicua del bilancio
che è vincolata forse da troppe leggi e leggine, che danno risposte
un po' polverizzate a sostegno di categorie specifiche, togliendo
spazio a una progettualità più elastica, che permetterebbe di
garantire i necessari meccanismi di innovazione ai vari settori
economici. Però gli investimenti più strategici e le economie
imposte dalla necessità di sostenere la ricostruzione stanno
togliendo spazi alle logiche di questi provvedimenti a pioggia.
In tal senso ritengo positivo anche lo sfoltimento delle spese,
che è stato attuato per concorrere all'individuazione delle risorse
straordinarie per la ricostruzione.
Questo non solo ha permesso di raggiungere lo scopo, ma ha anche
rappresentato un ripensamento qui sì di una routine di iniziative,
che forse qualche volta non giustificavano appieno
l’impegno finanziario.
Sulle risorse previste per la ricostruzione il Presidente, nel
suo intervento, ha fatto una serie di precisazioni che condivido
pienamente, per cui non le ripeto, se non nel richiamare
anch’io tutta l’articolazione degli
impegni che ci sono in direzione della ricostruzione, a partire da
quei 250 miliardi che sono previsti nel triennio, valutando anche
quello che lo Stato ha promesso e che sta mettendo in finanziaria,
ma guardando anche, così come ha detto il Presidente, a quello che
c’è nel bilancio ordinario, cioè tutto ciò che è
previsto per i vari settori e che sono la base di partenza, su cui
inserire gli interventi straordinari.
Noi voteremo perciò con convinzione questo bilancio.
Riteniamo positivo anche che accanto alla maggioranza si schieri
il gruppo degli Autonomisti. Stiamo valutando con molta attenzione
le ripetute dichiarazioni che gli stessi stanno facendo per
proporre una loro entrata in maggioranza attraverso
l’unificazione con la Fédération.
Sicuramente la motivazione con cui sostengono il loro cambio di
rotta merita tutta la nostra considerazione, e l'invito a tradurre
in iniziativa politica l’espressione corale di
solidarietà che la gente ha saputo percorrere concretamente ci
convince pienamente. C’è bisogno di un clima di
unità di intenti e di concretezza per superare il momento difficile
che la Valle d’Aosta è costretta ad affrontare a
causa delle due grandi tragedie che l’hanno colpita,
quella del Monte Bianco e quella dell’alluvione.
Credo che questa logica possa essere rafforzata da un nuovo
sostegno che, ripeto, in questo caso sarebbe positivo.
Mi disorienta solo un po' il modo con cui questo cambiamento di
atteggiamento è stato presentato. Ovviamente non parlo del processo
di fusione che ha portato alla formazione della Stella Alpina, che
ritengo non solo legittimo, ma anche positivo per la
semplificazione del quadro politico valdostano.
Mi disorienta un po' il modo con cui è stato reso pubblico un
calendario di modifica della maggioranza, con sollecitazioni a
cambiamenti di programma senza che all’interno della
stessa maggioranza siano stati discussi modi e tempi per questo
eventuale passaggio! Mi sembra un po’, questa, una
forzatura che evidenzio come elemento di riflessione.
Ci dichiariamo comunque disponibili a partecipare, da adesso in
poi, al confronto necessario per riportare questo dibattito
all’interno della coalizione, che credo sia lo
spazio dovuto prima di prendere qualsiasi decisione.
Président
Je vous propose de suspendre à ce moment-ci les
travaux pour prendre notre pause, et les reprendre ponctuellement à
21 heures. La séance est suspendue, elle reprend à 21 heures.
Si dà atto che la seduta è sospesa dalle ore 19,37 alle ore
21,17.
Président
La séance reprend.
Il avait été convenu que nous aurions réservé une partie des
travaux de la soirée pour permettre à ceux et celles qui
n’étaient pas présents tout à l’heure
et qui en avaient informé le Conseil, pour quelques questions et
quelques approfondissements concernant le budget annuel.
La parole à la Conseillère Squarzino Secondina.
Squarzino (PVA-cU)
Avevamo concordato prima che mi
assentassi che sarebbe stato possibile per la sottoscritta porre le
domande alla Giunta sulle diverse voci di capitoli.
Ringrazio il Presidente della proposta fatta, rispettosa delle
esigenze di partecipazione di un consigliere.
Constato che, assentandomi un’ora dai lavori di
questo Consiglio, il Consiglio ha esaurito l’esame
di tutte le voci di bilancio, contenute in duecento e più
pagine.
Ne prendo atto e, dato che non è mia intenzione fare il Grillo
Parlante che consente all’interlocutore di
esercitarsi nello sport del lancio al martello e dato che non sono
così presuntuosa da pensare che con i miei interventi sul bilancio
riesco ad esprimere la dialettica e il confronto che dovrebbe
permeare ogni dibattito consiliare, né sono così esibizionista dal
pretendere di occupare la scena consiliare da sola con il bilancio,
non mi pare opportuno sciorinare qui una dopo
l’altra le domande che avrei voluto porre alla
Giunta. Ne farò al massimo oggetto di interpellanze.
Eventualmente, nel momento in cui si esamina la legge
finanziaria, mi riservo di intervenire su alcuni punti, se del
caso.
Président
Nous reprenons les déclarations de vote comme il
en avait été question avant la suspension de la séance.
La parole au Conseiller Frassy.
Frassy (FI)
Arrivando al termine dell’esame
del bilancio e avvicinandoci al momento della votazione riteniamo
opportuno sintetizzare i motivi che stanno alla base del nostro
voto negativo al bilancio.
Questo bilancio è stato definito dalla Giunta, dagli organi di
informazione e dai colleghi che sono intervenuti nel dibattito
generale in svariate maniera, un bilancio che però sembra essere
destinato a passare alla storia del Consiglio regionale come il
bilancio dell’emergenza.
Non sappiamo se l’emergenza a cui ci si riferisce
da più parti sia l’emergenza
dell’alluvione o se siano altre emergenze, magari
più di tipo politico o di tipo economico.
Noi però questo bilancio lo vogliamo interpretare e leggere in
una maniera diversa; lo vogliamo leggere come il bilancio della
continuità ed è essenzialmente per questa definizione che diamo al
bilancio di previsione del 2001, che ribadiamo un nostro voto
negativo. Della continuità perché questo bilancio, come lo stesso
Assessore alle finanze in qualche parte della sua relazione dice, è
il bilancio che porta avanti i macrobiettivi, è il bilancio che
porta avanti la previsione programmatica di questa maggioranza.
Legittimo dal punto di vista della maggioranza, scontato per
certi versi, ma non condivisibile da chi non ha approvato fin
dall’inizio quel programma.
Perché diciamo che è il bilancio della continuità? Perché è un
bilancio antitetico rispetto alla visione della cosa pubblica che
la nostra parte politica ha. È un bilancio che in questa previsione
del 2001, se mai ce ne fosse bisogno, evidenzia ancora una volta
una massiccia presenza dell’amministrazione pubblica
nell’economia.
Mentre in Europa, mentre in Italia si parla di privatizzazione,
mentre si cerca di privatizzare tutto ciò che non è utile alla
gestione pubblica, nella nostra Regione si vive invece ancora il
momento delle acquisizioni pubbliche, ne sono esempi significativi
quelli che nella relazione dell’Assessore alle
finanze vengono definiti invece come momenti di qualificazione.
È il riferimento al polo bancario che vede una presenza pesante
della partecipazione pubblica in questa prima fase; ci si dice che
ci sarà una fase successiva, noi aspettiamo di vederla perché al
momento giudichiamo quella che è la realtà economico-finanziaria
degli impegni delle risorse regionali.
Si parla di riqualificazione dell’offerta del
turismo, ma anche in questo settore non possiamo non rilevare come
la presenza del capitale pubblico, vuoi di Finaosta, vuoi
direttamente della Regione, continui ad essere pesante e nonostante
l’importanza di questi interventi finanziari
sappiamo quelle che sono le difficoltà nel comparto turistico degli
impianti a fune negli impianti di risalita.
Sull’ENEL sono state dette parecchie cose; noi
vorremmo fare una riflessione in sede di dichiarazione di voto che
rafforza ulteriormente ciò che abbiamo già detto nella
dichiarazione della discussione generale.
Dice il Presidente della Giunta, conferma
l’Assessore al bilancio che
l’operazione ENEL è un'operazione importante e viene
anche detto che:
"? questa operazione?"
- cito -:
"? ha
un risvolto storico perché attraverso la massima espressione di
bene pubblico collettivo, vale a dire la Regione, i Valdostani si
riappropriano di un bene che già in passato era stato acquistato da
loro stessi e del quale erano stati successivamente
privati?"
.
Penso che sull’ENEL bisognerà fare ancora delle
riflessioni e comunque una riflessione fin da subito noi la
vogliamo fare ed è che probabilmente l’operazione
ENEL nasce dal fraintendimento del ruolo pubblico o perlomeno di
quello che è il ruolo di una pubblica amministrazione.
Sostiene il Presidente della Giunta che i Valdostani
dall’operazione ENEL avranno importanti ricadute non
soltanto dal punto di vista del principio, di quella che è cioè la
rivendicazione testé richiamata, ma soprattutto per il ritorno
economico in termini di risorse sulla finanza pubblica. Ammesso che
questo sia vero, ammesso che la gestione di un business da parte
della mano pubblica faccia sì che il business rimanga ancora tale,
ed esperienze anche vicine in campo regionale ci potrebbero far
dubitare su questa affermazione, ma ammesso che questo sia vero, è
compito di un'amministrazione pubblica fare business? È compito di
un’amministrazione pubblica intervenire nei settori
in cui c’è il business?
Se così fosse, probabilmente ci sarebbero tanti altri settori
nei quali l’intervento di capitali pubblici potrebbe
essere auspicato. Nella cosiddetta "tecnologia degli anni 2000", in
tutta quella che è la tecnologia legata all'informatizzazione, ai
servizi telematici, ci sarebbe probabilmente spazio per mettere in
piedi grandi business.
Noi pensiamo che questo non sia il compito di
un’amministrazione pubblica, di conseguenza
riteniamo che non sia sufficiente giustificare il ritorno economico
nell'operazione ENEL per sostenere che l’operazione
ENEL sia un'operazione da fare con la finanza pubblica
tant’è che a livello statale, a livello europeo ciò
che noi stiamo facendo nel settore energetico viene fatto, ma in
direzione opposta dalle altre amministrazioni pubbliche.
Vorrei anche evidenziare come su questo argomento lo Statuto
dica delle cose diverse rispetto a quelle che dice la maggioranza
nel sostenere questo tipo di intervento perché le acque pubbliche
esistenti nella regione sono date in concessione gratuita alla
Regione, e sottolineo gratuita, e prosegue
l’articolo 7 dello Statuto dicendo che sono escluse
dalla concessione quelle acque che hanno formato oggetto di
riconoscimento di uso di concessione o che rientrano in un piano di
interesse nazionale - la vicenda della nazionalizzazione
dell’ENEL.
Ora, venuta meno la nazionalizzazione dell’ENEL
in quanto l’ENEL viene privatizzata, riteniamo che
l’articolo 7 riacquisti un rinnovato interesse per
quello che è il meccanismo concessorio che poteva essere gestito
dall’Amministrazione regionale, ma non gestito
direttamente intervenendo nel settore energetico, ma gestito a
costi sicuramente ridotti, a utili sicuramente ridotti come
amministrazione pubblica che regolamenta il meccanismo delle
concessioni.
Evidentemente sono due visioni diverse
dell’economia e della politica. Ecco perché diciamo
che questo bilancio è un bilancio della continuità ed è una
continuità che non ci sentiamo di avallare, che non abbiamo
avallato prima e che non avalliamo neppure ora perché la visione
che abbiamo è quella di una finanza pubblica che si disimpegni
dalla gestione dell’economia ed è esattamente
l’opposto di quello che accade in Valle
d’Aosta, ed è esattamente l’opposto
di quanto in questo bilancio si sta ulteriormente confermando.
Esprimiamo poi la preoccupazione per l’andamento
della spesa corrente perché la spesa corrente, al di là del
giochino sulle percentuali aumenta di 100 miliardi, che non è certo
una cifra di poco conto; pensate che il capoluogo regionale ha un
bilancio che complessivamente oscilla fra i 120 e i 150 miliardi
perciò fare il giochino sulle percentuali, ma non considerare che
in assoluto la spesa corrente aumenta di 100 miliardi ci sembra
sottostimare quello che è il dato di fatto dell'incidenza concreta
della spesa corrente.
In conseguenza di questi ragionamenti e di queste motivazioni
che ho voluto ridurre all’osso proprio perché siamo
in sede di dichiarazione di voto, riteniamo di poter in totale
serenità e coerenza con la nostra visione politica della cosa
pubblica esprimere un voto negativo a questo modo di gestire le
finanze pubbliche nell'interferenza con l’economia
che dovrebbe essere lasciata più a coloro che devono far crescere
con l’investimento di risorse e con
l’investimento di capitali di rischio
l’economia regionale.
Président
La parole au Conseiller Curtaz.
Curtaz (PVA-cU)
Dichiaro il voto contrario al bilancio che
viene posto in approvazione, ma voglio approfittare
dell’occasione per esprimere a caldo alcune
osservazioni di carattere personale sul fatto politico che oggi è
emerso in Consiglio regionale, cioè sull’ampliamento
della maggioranza, una maggioranza che oggi si arricchisce
dell’apporto degli Autonomisti, i quali dopo anni di
attese, aspettando prima che i Verdi uscissero dalla maggioranza
nel periodo 1993-1998 e poi aspettando che i Democratici di
Sinistra andassero all'opposizione dal 1998 ad oggi, gli
Autonomisti dicevo entrano a pieno titolo nella maggioranza
regionale e ci entrano, ciò che impressiona non poco
l’osservatore, senza che i Democratici di Sinistra
escano, entrano portando la maggioranza da 24 a 29 consiglieri, si
tratta per quanto mi consta di un fatto mai accaduto, di un record
per la nostra Regione.
Entrano in una maggioranza ampia per certi versi contraddittoria
ed eterogenea proprio per le componenti che ne fanno parte,
componenti portatrici di valori e di opzioni lontane fra di
loro.
Tuttavia vi colgo un aspetto positivo, che è quello di una
maggiore chiarezza, anche perché negli ultimi tempi
l’opposizione di autonomisti era stata molto debole
e poi è sempre positiva una semplificazione del quadro
politico.
Dicevo che vi colgo una maggiore chiarezza, ma non una chiarezza
totale. Stamani il collega Collé sottolineava
l’affinità specie in materia istituzionale con la
Fédération. Ricordo che invece proprio in materia istituzionale, la
Fédération è all’interno della commissione speciale,
mentre gli Autonomisti ne sono fuori e non mi sembra una
contraddizione da poco. Mi chiedo quando e come verrà superata.
Sempre questa mattina il collega Collé dichiarava che
l’operazione alzerà il tono della politica, mi pare
un augurio peraltro da condividere. Io non so se alzerà il tono
della politica, ma sono sicuro che abbasserà il livello della
democrazia. Quale tono avremo infatti con una maggioranza così
spropositatamente ampia e un'opposizione così ridotta
numericamente?
Una scelta, dunque, che a mio giudizio non esalta la politica,
che è dibattito, confronto, a volte scontro, che è scelta, è
soprattutto distinzione di ruoli, una scelta che a mio giudizio
deprime la politica e che nulla ha a che fare con la solidarietà,
un sentimento che è stato invocato a sproposito. La solidarietà
peraltro è qualcosa di più di un sentimento. È una necessità di
carattere umano e sociale che l’alluvione ha
concretizzato, ma che ha coinvolto tutti i Valdostani,
indipendentemente dalle idee politiche di ciascuno. Corriamo dunque
il rischio di avere una politica ancora più ingessata e un
Consiglio ancora più succube della Giunta e del partito di
maggioranza relativa che potrà adottare la politica dei due o forse
dei tre forni.
Certo, per noi che, lo dico ironicamente, eroicamente resistiamo
all'opposizione, uno stimolo e un onere in più: quello di farci
carico con minore forza numerica del nostro ruolo. Cercheremo di
compensare la perdita di consiglieri di opposizione con maggiore
impegno ed energia.
Infine, voglio rivolgere un appello, che spero non appaia
presuntuoso, ai nostri amici Democratici di Sinistra che riteniamo
politicamente mortificati da questo nuovo quadro politico. Li
invitiamo ad uscire dalla maggioranza, a mettersi in salvo.
Amici, Democratici di Sinistra credo che abbiate
l’occasione, facendo un passo indietro, di cogliere
tre obiettivi utili: fareste un servizio alla vita democratica
valdostana garantendo un maggior contraddittorio in
quest’aula; fareste un servizio al futuro del Centro
Sinistra nella nostra Regione che potrebbe riprendere un cammino
unitario; fareste infine, lo dico sommessamente, un servizio al
vostro stesso partito.
Président
La parole au Conseiller Marguerettaz.
Marguerettaz (Aut)
Faccio forse la figura del pesciolino
che abbocca all’amo, ma non mi interessa. Due cose
al Consigliere Curtaz rispetto alle sue considerazioni.
La prima è che i processi alle intenzioni non piacciono a
nessuno e non convincono nessuno, quindi quello che sarà del
progetto della Stella Alpina spetterà anzitutto agli elettori
giudicarlo, ma anche alle altre forze politiche nel momento in cui
vedranno l’operato della Stella Alpina. Mi sembra il
suo, ripeto, un processo alle intenzioni.
La seconda considerazione è di ordine strettamente numerico.
Quello che scandalizza tanto il collega Curtaz, cioè di una sorta
di democrazia ridotta, bloccata, ingessata, per una maggioranza che
si delinea di 29 consiglieri su 35, vorrei solo ricordare al
collega Curtaz che quando il suo gruppo consiliare era in
maggioranza, la maggioranza era di 28. Non credo che passare da una
maggioranza di 28 a una maggioranza di 29 sconvolga tanto la
democrazia di questa Valle?
(interruzione del Consigliere Curtaz, fuori
microfono)
? benissimo, solo che se lei non era presente, qualche suo
collega vicino a lei era presente e ha avuto la bontà di
tacere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK