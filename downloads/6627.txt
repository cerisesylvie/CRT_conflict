Consiglio Regionale della Valle d'Aosta - Oggetto del Consiglio n. 1110 del 6 febbraio 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1110 del 6 febbraio 1985 - Resoconto
OGGETTO N. 1110/VIII - NOTIZIE DELLA POSSIBILE CHIUSURA
DELL'OSPIZIO DEI POVERI GESTITO IN AOSTA DALLE PICCOLE SUORE DEI
POVERI. (Interpellanza).
PRESIDENTE:
Do lettura dell'interpellanza presentata dai
Consiglieri Bajocco e Mafrica:
INTERPELLANZA
Dagli organi di informazione si è appresa una notizia
preoccupante: dopo 116 anni di attività potrebbe essere chiuso
l'Ospizio dei Poveri, situato in Corso Padre Lorenzo ad
Aosta.
Secondo le versioni fornite dalla stampa la casa madre
dell'ordine delle "Piccole Suore dei poveri", con sede in Bretagna,
sarebbe intenzionata a richiamare in Francia le religiose che per
tanti anni hanno prestato una lodevole attività di assistenza
sociale a favore di persone anziane e senza mezzi.
Poiché non è pensabile un traumatico abbandono a sè stessi di
tanti anziani, in parte non autosufficienti,
i sottoscritti Consiglieri regionali del Gruppo
comunista
INTERPELLANO
la Giunta regionale per sapere:
1)
se sono stati presi gli opportuni contatti con la
direzione del Rifugio dei Poveri, per avere più precisi elementi di
giudizio sulla possibile chiusura dell'Ospizio e per poter
eventualmente garantire una gestione temporanea della struttura
attraverso personale laico;
2)
se non sia opportuno, fin da ora, un esame della
provenienza delle 90 persone ricoverate, onde favorire il ritorno
di gran parte di esse nel Comune di provenienza, nell'ambito delle
microcomunità esistenti e di altre che potrebbero essere
predisposte in tempi brevi;
3)
se, in caso di chiusura dell'Ospizio, l'edificio
non possa essere destinato ad altra utilizzazione a carattere
sociale (potrebbe ad esempio trovare idonea collocazione in tale
sede una Casa della Gioventù, finora non esistente in Valle; in
tale ipotesi i giovani aostani potrebbero disporre, oltre che di un
immobile con molti spazi utilizzabili, anche di una immensa area
verde, per attività ricreative e sportive).
PRESIDENTE:
Ha chiesto di illustrare l'interpellanza il
Consigliere Bajocco, ne ha facoltà.
BAJOCCO - (P.C.I.):
Siamo venuti a conoscenza dagli
organi di stampa che il rifugio dei poveri di Corso Padre Lorenzo
potrebbe, in tempi brevi, con il richiamo in Francia delle suore
che lo gestiscono, essere chiuso.
Anzitutto, c'è da riconoscere che un così piccolo gruppo di
suore ha saputo tenere in piedi un Ospizio così grande,
sacrificandosi con umiltà e con grande attaccamento alle persone
anziane. Noi comunisti riteniamo che gli anziani ricoverati non
devono risentire di questo trapasso, per cui dobbiamo prendere
immediatamente in considerazione questo problema, che è davvero
grave.
Per queste ragioni abbiamo presentato l'interpellanza con la
quale si chiede se sono stati presi gli opportuni contatti con la
direzione del Rifugio dei Poveri per avere più precisi elementi di
giudizio sulla possibile chiusura dell'Ospizio e per poter
eventualmente garantire una gestione temporanea della struttura
attraverso personale laico.
Inoltre, chiediamo se non sia opportuno fin d'ora un esame della
provenienza delle 90 persone ricoverate, onde favorire il ritorno
di gran parte di esse nel Comune di provenienza, nell'ambito delle
microcomunità esistenti ed in altre che potrebbero essere
predisposte in tempi brevi.
Vogliamo sapere infine se, in caso di chiusura dell'Ospizio,
l'edificio non possa essere destinato ad altra utilizzazione a
carattere sociale; ad esempio, potrebbe trovare idonea collocazione
in tale sede una casa della gioventù, finora inesistente in Valle,
ed in tale ipotesi i giovani aostani potrebbero disporre, oltre che
di un immobile con molti spazi, anche di una immensa area verde per
attività ricreative e sportive.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
Il primo contatto che ho avuto con le
piccole Suore dei Poveri è stato nel mese di dicembre, quando mi
avevano preavvisato di una riduzione dei ricoveri in quanto avevano
difficoltà di personale religioso, per cui dovevano ricorrere ad
assunzione di personale laico. Anche loro avevano le difficoltà che
hanno un po' tutte le imprese, in quanto il personale laico non
sempre era disponibile a fare certi lavori, non poteva lavorare
ventiquattr'ore al giorno, avendo diritto alle ferie, al congedo
per malattie e ad altre cose ancora.
Ho appreso anche io dai giornali che queste Suore erano
richiamate in Bretagna, in quanto non c'erano più vocazioni e non
riuscivano più a far fronte alle esigenze in Valle d'Aosta. Le ho
convocate, non hanno voluto darmi delle risposte precise in quanto
dicono che la proprietà è della diocesi e che c'erano contatti da
parte della direzione del loro ordine con la diocesi di Aosta.
Oggi abbiamo preso contatto con il Vescovo, il quale ci ha detto
che, verso la metà del 1986, le Suore ritorneranno in Bretagna e
che la proprietà e la gestione passerà alla diocesi.
Abbiamo parlato della possibilità di fare una convenzione con la
Caritas diocesana per la continuazione della gestione di questo
Ospizio, pertanto verrà formata una Commissione mista fra
responsabili dell'Assessorato e della diocesi per vedere di trovare
una soluzione. Penso che la possibilità ci sia, anche se non posso
oggi anticipare quali potranno essere queste soluzioni, dobbiamo
però tener presente che la proprietà non sarà della Regione ma
resterà della diocesi per cui, se vorremo utilizzare questa opera,
dovremo avere per forza una convenzione con la diocesi.
L'interpellanza del P.C.I. chiedeva anche di sapere quanti erano
e da quali Comuni provenivano questi ricoverati. Ce ne sono sei
provenienti da fuori Valle, trentasei sono del Comune di Aosta,
tredici provengono da Comuni nei quali, nel 1985, potranno essere
inseriti nelle microcomunità già esistenti o che stanno per essere
aperte tra qualche mese, ne restano quarantuno provenienti da zone
che attualmente non hanno la possibilità di accoglierli nelle
microcomunità in quanto già complete, oppure da comuni dove non
esistono le microcomunità.
Ritengo che sia necessario arrivare ad una convenzione con la
diocesi almeno per continuare fino ad esaurimento questa gestione,
se non si vorrà domani ricorrere a convenzioni con la Caritas;
successivamente, se ci sarà una convenzione, si verrà in Consiglio
e si deciderà se è il caso o meno di approvarla.
PRESIDENTE:
Ha chiesto di parlare il Consigliere Bajocco,
ne ha facoltà.
BAJOCCO - (P.C.I.):
Prendo atto di quanto l'Assessore ci
ha riferito; la preoccupazione principale era relativa alla
salvaguardia degli anziani che restavano nell'Ospizio. A quanto ci
ha detto l'Assessore, 13 di questi entro il 1985 potrebbero essere
sistemati nelle varie microcomunità della Regione, ne restano 41
più i 36 di Aosta. Noi chiediamo alla Regione lo sforzo di lavorare
nella direzione di creare queste microcomunità se vogliamo
collocare queste persone anziane nel loro paese di origine; lo
stesso vale per Aosta, perchè una comunità di 36 persone è troppo
grande.
A mio avviso bisognerebbe fare uno sforzo verso la diocesi per
arrivare ad acquistare quell'Ospizio, perchè il giorno che non ci
saranno più questi anziani, ai quali auguro lunga vita, sarebbe
bene destinare quell'immobile a favore dei nostri giovani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK