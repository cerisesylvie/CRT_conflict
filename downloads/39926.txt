Consiglio Regionale della Valle d'Aosta - Oggetto del Consiglio n. 2934 del 20 settembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2934 del 20 settembre 2017 - Resoconto
OGGETTO N. 2934/XIV - Inizio della discussione sulla
relazione annuale al Consiglio regionale sull'andamento della
gestione della "Casino de la Vallée S.p.A.", ai sensi dell'articolo
8 della legge regionale 30 novembre 2001, n. 36, recante
"Costituzione di una società per azioni per la gestione della Casa
da gioco di Saint-Vincent".
Rosset (Presidente) -
Punto n. 22 dell'ordine del giorno.
Ha chiesto la parola l'assessore Chatrian, ne ha facoltà.
Chatrian (ALPE) -
Il 25 luglio l'Assemblea ha approvato
il bilancio della Casa da gioco 2016, e il documento su cui ci
basiamo oggi per analizzare l'andamento annuale della Casa da gioco
è il bilancio di esercizio al 31 dicembre 2016.
Di fatto è una fotografia della passata gestione, che, sulla
base delle informazioni e delle risultanze delle scritture
contabili, il nuovo amministratore unico ha potuto acquisire e che,
nel rispetto delle scadenze di legge, ha proposto all'approvazione
dell'Assemblea.
Il bilancio consuntivo relativo alla gestione 2016 attesta una
perdita d'esercizio pari a 46.590.382 euro, contro una perdita del
precedente esercizio 2015 di euro 18,566 milioni. L'ammontare della
perdita è stato condizionato in modo rilevante dallo stralcio e
dalla conseguente imputazione al conto economico delle imposte
anticipate per euro 28,107 milioni e di quanto accantonato al fondo
di ristrutturazione e riorganizzazione aziendale per un importo di
6,193 milioni. È un dettaglio che spiega meglio quali sono state le
motivazioni principali per una perdita così importante per quanto
riguarda il 2016.
Ancorché il risultato economico rimane negativo, e per un
importo rilevantissimo, risulta importante analizzare le sue
componenti gestionali in termini di andamento dei ricavi e dei
costi, che nel loro combinarsi hanno determinato nel 2016 un
risultato economico comunque in parte meno negativo dell'anno
precedente.
Andamento dei ricavi: i proventi lordi di gioco registrati al
Casino de la Vallée
nel 2016, sono stati pari a 59,820
milioni, con un calo rispetto all'anno precedente per un importo di
5,059 milioni (meno 7,80 percento); i giochi tradizionali hanno
totalizzato complessivamente proventi lordi per 26 milioni di euro,
con un calo del 12,7 percento, per un importo di 3,8 milioni di
euro; i giochi elettronici hanno totalizzato proventi per 33
milioni di euro, con un calo di 1,2 milioni per una percentuale del
3,57. Gli ingressi dei clienti alle sale sono stati in totale 442
mila, con un calo di cinquantaduemila rispetto al 2016 (meno 10
percento). Per quanto riguarda, invece, le unità alberghiere (i
servizi alberghieri), nel 2016 si è registrato invece un incremento
del fatturato, che ha raggiunto per la precisione la quota di 5,45
milioni (più ventiquattro rispetto al 2015). Ho cercato di mettere
in rilievo, in evidenza macro dati, in modo da dare una spiegazione
allargata, anche perché il bilancio è pesante, è un bilancio
comunque complesso. Ho cercato di semplificare il quadro, in modo
da contestualizzare il bilancio 2016.
Andamento dei costi: anche i costi di produzione nel 2016,
rispetto ai costi sostenuti alla chiusura dell'esercizio 2015,
hanno subito una parziale riduzione. Le principali voci interessate
alla riduzione dei costi sono state le prestazioni a vario titolo,
i costi per la promozione del gioco, i costi per le utenze
energetiche, il trasporto clienti, il costo del lavoro che è stato
pari a 51,611 milioni, di cui 43 afferenti alla Casa da gioco, e
7,641 milioni afferenti ai servizi alberghieri. La contrazione
rispetto al 2015, per quanto riguarda il costo del personale, è di
3,5 percento, per un ammontare di 1,8 milioni di euro.
Gli aspetti organizzativi: nel corso del 2016 la
governance
aziendale è rimasta invariata, sia nella figura
dell'amministratore unico (incarico affidato all'avvocato Sommo),
sia nella direzione generale affidata al signor Gianfranco
Scordato. Il personale dipendente della società al 31 dicembre 2016
risulta pari a 652 unità, di cui 516 in forza alla Casa da gioco e
136 in forza ai servizi alberghieri. Nel corso dell'anno ci sono
state quattro assunzioni, di cui una presso la Casa da gioco e tre
presso i servizi alberghieri. L'organico della Casa da gioco ha
registrato quarantacinque cessazioni nell'esercizio 2016, di cui
quarantuno risoluzioni del rapporto di lavoro connessi
all'applicazione dell'articolo 4, la risoluzione incentivata di un
lavoratore, la risoluzione conciliante di due dirigenti e un
decesso. Presso l'area servizi alberghieri si sono registrate
quattro cessazioni dovute a risoluzioni conciliari del rapporto di
lavoro.
Per quanto riguarda, invece, l'andamento della gestione, la
struttura patrimoniale risente ancora nel 2016 della massiccia
attività d'investimento che ha interessato gli esercizi precedenti.
In particolar modo le attività fisse, volte a trovare coperture in
risorse finanziarie durevoli, risultano ancora parzialmente
finanziate con risorse a breve e a medio termine con conseguente
appesantimento dell'attivo circolante. Questa situazione non fa che
confermare lo stato di tensione finanziaria, in cui si trovava la
società all'inizio del 2017 e ha dato origine all'emanazione del
piano di ristrutturazione aziendale predisposto dalla società e
approvato dal Consiglio il 24 maggio 2017, in attuazione della
legge regionale n. 2/2017, che si pone come principale obiettivo
proprio quello della rimozione di questo stato di tensione e la
creazione di nuove prospettive di rilancio, ma soprattutto di
riequilibrio finanziario.
Fatti rilevanti accaduti dopo la chiusura dell'esercizio 2016:
penso che il fatto più rilevante, a seguito della chiusura
dell'esercizio 2016, sia datato 18 febbraio 2017, quando
l'assemblea della società deliberava la copertura delle perdite
maturate al 30 settembre 2016, che ipotizzava già lo stralcio del
fondo imposte anticipate, mediante la riduzione del capitale da
euro 120 milioni a euro 56 milioni, con l'invio di 1,3 milioni di
euro a riserva legale ai fini di conguaglio dei residui. Di tale
riduzione i dati del bilancio 2016 non hanno evidenza, proprio
perché avvenuta successivamente alla chiusura dell'esercizio. Tutto
ciò per precisare che, malgrado l'importo rilevante della perdita
di esercizio, non è più necessario procedere all'abbattimento del
capitale sociale.
Per concludere su questo bilancio 2016, su cui più volte abbiamo
avuto modo di confrontarci, sia in Consiglio e sia in Commissione,
la valutazione dei risultati dell'esercizio 2016 deve essere
inserito in un contesto prospettico. I dati relativi all'andamento
del margine operativo lordo negli ultimi mesi di quest'anno vanno
nella direzione tracciata dal piano di ristrutturazione. Nel 2017,
a fronte di un primo trimestre ancora negativo sotto il profilo
degli incassi, il secondo trimestre ha registrato un segno
positivo. Tendenza confermata anche nei mesi di luglio e di agosto.
È giusto, secondo il nostro punto di vista, ricordare che anche il
risultato della gestione 2017 sconterà gli effetti negativi
(imposte straordinarie) per circa 20,5 milioni di euro, dovuti
all'isopensione 2017 e 2018 ("Fornero"), 12 milioni circa
ricordando che il principio contabile impone d'iscrivere
integralmente la posta nell'anno in cui è stato sottoscritto
l'accordo (la sommatoria ammonta a circa 12 milioni di euro) e agli
ammortamenti che - prendetelo a livello di ordine di grandezza -
poi, sommati ai 12 milioni di euro della "Fornero", ammontano a
circa 8,5 milioni di ammortamento annuo. La sommatoria dei due
elementi, così pesanti e importanti, ammonta a circa 20,5 milioni
per quanto riguarda la gestione 2017 solo per quanto riguarda
"Fornero" da una parte e ammortamenti dall'altra. Anche l'esercizio
2017 chiuderà con un risultato negativo, ma in miglioramento
rispetto all'anno precedente, e soprattutto in linea con quanto
previsto dal piano. Ciò rende, dal nostro punto di vista,
realistica la prospettiva di un riequilibrio dell'equilibrio di
bilancio, nel momento in cui i due dati principali che ho messo in
evidenza, rientrano in un perimetro più ampio legato a quello
gestionale, che poc'anzi ho cercato d'illustrare e che avremo modo
nel più breve tempo possibile di poterci confrontare in
Commissione.
Presidente -
Porto a conoscenza che, in merito al punto
n. 22, è stata presentata una risoluzione del gruppo Cinquestelle,
che chiederei di consegnare. Già consegnata, quindi la discussione
ovviamente avviene in contemporanea. Non so se il collega vuole
illustrarla.
Ha chiesto la parola il consigliere Cognetta, ne ha facoltà.
Cognetta (M5S) -
Con questa risoluzione prendo spunto -
poi farò un intervento rispetto al bilancio che stiamo discutendo -
per discutere di un ordine di servizio (il n. 131/2017) presentato
dalla direzione della Casa da gioco il 23 agosto di quest'anno, con
il quale si è istituito un comitato esecutivo gioco. Il comitato
esecutivo gioco comprende cinque componenti, di cui quattro
dipendenti e un coordinatore. Di questi quattro dipendenti, due (si
legge nell'ordine di servizio) sono distaccati agli uffici del
quarto piano, e quindi vengono posti in aspettativa rispetto ai
reparti di provenienza; altri due invece continuano a lavorare nei
loro reparti, ma quando vengono chiamati a lavorare per questo
comitato, vengono poi in qualche modo pagati secondo il contratto
degli uffici. Nell'ordine di servizio non sono riuscito a trovare
le modalità con cui sono stati scelti questi dipendenti: non si
capisce come sia stata fatta la scelta.
Pertanto con questa risoluzione chiedo all'Assessore di dare
indicazioni all'amministratore unico affinché sciolga il comitato,
faccia un bando pubblico tra tutti i dipendenti della Casa da
gioco, nomini una commissione, fatta possibilmente dalle RSU, dalle
rappresentanze sindacali interne alla Casa da gioco, e faccia una
selezione di tutti quelli che vogliono candidarsi e poi,
finalmente, si scelga chi fa parte di questa Commissione. Perché
tutto questo ha il sapore di un premio agli amici degli amici. Non
fatto da lei, Assessore (non lo sto dicendo, per carità), ma fatto
da chi gestisce il Casinò. E poi un giorno mi spiegherà anche chi
è, a questo punto, che lo gestisce. Quindi molto banalmente vorrei
portare all'attenzione dell'aula questa situazione, vorrei che
venisse assunto questo impegno, in maniera tale da smorzare
ulteriori polemiche e chiaramente ulteriori questioni tra i
dipendenti della Casa da gioco, che - ricordo ancora una volta -
sono quelli che fino adesso ci hanno rimesso di più.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Solamente perché mi sono perso.
La discussione sulla risoluzione pone delle questioni sulle quali è
opportuno magari avere dei dati in più. Questo benedetto comitato
esecutivo gioco (forse l'ha detto nella discussione di una sua
interpellanza e mi scuso, magari non ho seguito con attenzione)
intanto che cosa fa? Poi magari avere un po' più di chiarezza anche
su questo aspetto del premio fatto agli amici degli amici,
eccetera. Se lei ha degli elementi secondo i quali i criteri di
scelta di questi personaggi, di queste persone sono stati fatti in
piena libertà e per compensare qualche tratto di fedeltà. Lei ha
posto un problema interessante, tra l'altro sarebbe interessante
capire quando Di Matteo la smetterà di nominare consulenti,
direttori, comitati, comitatini e via dicendo e comincerà (questo è
uno dei temi che forse è bene discutere) a conseguire dei
risultati, a perseguire il piano
marketing
, a fare quelle
cose per cui è pagato molto bene.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Non è un altro intervento, è solo una
brevissima precisazione. Sto facendo distribuire la copia - non
l'ho fatto, e vi chiedo scusa - dell'ordine di servizio, in maniera
tale da avere tutti le stesse informazioni e così possiamo
procedere in maniera più corretta.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Io credo che del bilancio 2016
abbiamo avuto modo di parlare in modo approfondito e in modo
diffuso, anche perché quest'aula ha dibattuto tutta una serie di
provvedimenti riferiti all'esercizio 2016, quando abbiamo discusso
le varie leggi, quando abbiamo discusso dell'abbattimento del
capitale sociale. Quindi devo dire che il bilancio 2016 ha tutta
una serie di caratteristiche che sono state ampiamente sviluppate,
così come ha fatto l'assessore Chatrian. Però, la discussione del
bilancio 2016 ci permette di guardare l'attualità. Se ho capito
bene, dal punto di vista procedurale, la relazione trimestrale
consegnata dall'avvocato Di Matteo il 15 settembre sarà discussa in
Commissione? Quella relazione, dal punto di vista delle attività
chiamiamole "istituzionali", che fine fa? Se ne discute oggi, se ne
discute in Commissione? Però lei già nell'interpellanza (ma anche
adesso) ha introdotto una serie di elementi, che si riferiscono a
questa relazione. Ora non vorrei essere messo fuori gioco, come
accaduto con il punto n. 19, per cui non si capisce bene come
avverrà la discussione, ma io voglio cogliere alcune indicazioni
che lei ha dato e che sono contenute nella relazione che l'avvocato
Di Matteo ci ha trasmesso, o meglio, ha trasmesso a lei e che lei
ha trasmesso a noi pochi giorni fa.
Ora io sono consapevole di non avere la simpatia dell'avvocato
Di Matteo, ma è già singolare che un amministratore unico parli di
sé in terza persona, nel senso che abbiamo una lettera di
trasmissione che viene firmata da Giulio Di Matteo e a un certo
punto nel terzo capoverso dice: "il nuovo Amministratore unico è
stato nominato", parlando di sé in terza persona. Dal punto di
vista modale, mi pare un po' strano. Però credo che abbia una
grande considerazione di se stesso. Come ha detto il collega
Guichardaz, è chiaro che ha una grande considerazione di se stesso,
perché dà incarichi come il signor Bonaventura. Un incarico a
destra, un incarico a sinistra. Dopo di che, se noi andiamo a
vedere, in realtà la relazione dell'avvocato Di Matteo
(l'amministratore unico) sono tre paginette, dove ci sono tutta una
serie di elementi banali e scontati. Architetto Chatrian, lei avrà
visto quando faceva l'università, ci sono le tesi compilative, dove
non c'è un grande studio, le compili, ci sono quei due punti, e via
andare. Da questo punto di vista, sono tre paginette e tutto il
resto chi lo scrive? Riverga (un consulente). Perché nella
relazione poi tutto il contenuto è demandato a un consulente ? è il
dottor de Dominicis ? che sicuramente è persona capace e preparata,
che nella relazione dice in modo chiaro di aver ricevuto il mandato
il 4 settembre. La firma e la data della relazione: 11 settembre.
Una settimana per fare delle analisi di bilancio. Se lei, Chatrian,
ha il coraggio di dire che questa è una relazione sull'andamento
della gestione, io veramente la invito a fare un passo indietro,
perché questa non è una relazione della gestione, e soprattutto non
è una relazione che fa un parallelo con il piano dal punto di vista
aziendale; fa un parallelo del piano dal punto di vista numerico
dei dati di bilancio. Ora si ricorderà bene che abbiamo avuto modo
di parlare diffusamente del piano di rilancio, e noi dicevamo che
era un piano di rilancio vuoto. Era un piano di rilancio che non
dava delle indicazioni. E quelle poche indicazioni che dava erano
per noi perlomeno un'incognita. Mi spiego meglio. Nel piano di
rilancio c'era scritto che si puntava su nuovi giochi per il
mercato thailandese. Ma nessuno ha mai visto dei giochi per i
Thailandesi. Nel piano di rilancio si parlava dei giochi
live
, si parlava dei giochi
on line
, si parlava delle
realtà virtuali, noi eravamo dubbiosi, non è che noi siamo esperti
però su queste cose credo che ci giochiamo una grande incognita.
Quindi tutto lo sviluppo e le attività prospettiche erano
indirizzate a queste attività. Nella relazione, collega Chatrian,
di giochi non si parla. Si dice semplicemente che i dati sono in
linea con il piano, più o meno, non si discute. Attenzione, collega
Chatrian, noi siamo convinti (e lo siamo sempre stati) che il
Casinò abbia un futuro, abbia una sua logica e abbia un suo ruolo
fondamentale, così come previsto dalla legge, nel contesto
regionale. Noi abbiamo dei dubbi sull'attività che è stata
concepita. Lei continua, come un mantra, a dirci il piano di
sviluppo. Ma quale piano di sviluppo? Lei si è fatto dare i dati?
Mi è venuto a decantare il risultato del mese di agosto. Ma da che
cosa è dato il risultato positivo del mese di agosto? È andato a
vederlo? Sono le
roulette
? Sono i giochi americani, le
roulette francesi, le roulette americane, le
slot
, lo
Chemin
? Da quello che mi risulta, sono dei giochi che nel
piano manco sono stati presi in considerazione. Punto e banco da un
lato, Chemin dall'altro, che ha beneficiato di una situazione
particolare, che è quella della chiusura di Venezia. Quindi siete
qua a contrabbandare dei risultati che non ci sono. O meglio, sono
del tutto casuali. Lei e la collega Certan mi risulta che anni fa
andavate a chiedere a persone che sono esperte nell'analisi, ma che
fanno delle analisi sui giochi. Avete passato dei pomeriggi a
guardare questi dati. Perlomeno è quello che è stato detto a me, ma
poco importa. Nel senso che allora avevate quell'interesse nel
capire. Oggi viene stesa una coperta, ci si dice che i dati ci
sono, ma voi di analisi non ne fate. Dal punto di vista aziendale,
questa è una compilazione di indici di bilancio, e voi con che
coraggio andate a fare questi paragoni? Peraltro il mese di agosto
voi fate un paragone con agosto 2016, ma siete andati a vedere che
cosa è accaduto nell'agosto 2016? Ci sono almeno una decina di
giorni di sciopero! Quindi voi state analizzando un mese di agosto
2016 condizionato da una chiusura dei giochi. È chiaro che se tu
fai un paragone che è spurio non hai una valutazione corretta. E
voi vi mettete la medaglia e dite: "grazie a noi". Ma sarebbe
veramente una cosa da grande presuntuoso immaginare che un
amministratore, nominato a maggio, faccia delle attività che hanno
delle ricadute immediate. Ma anche un bambino lo capisce che, nel
bene o nel male, i risultati dei mesi a seguire non sono
riconducibili all'attività. Non facciamo come altri che a un certo
punto speculano sulle presenze turistiche. Le presenze turistiche
di quest'anno non sono rivolte a coloro che hanno lavorato oggi,
sono frutto di attività che sono state fatte nel tempo.
Collega Chatrian, lei ha fatto una relazione, però si è lanciato
nel fare tutta una serie di valutazioni sul 2017. Io chiedo quale
sarà l
'iter
e come farete a condividere con il Consiglio,
perché adesso io le ho fatto qualche piccolo accenno, ma le
assicuro che mi sono preso la briga di andare a vedere tutta una
serie di attività. Le lancio un messaggio: vorrei avere un'analisi
della boxe, quanto è costata la boxe, cosa ha portato? Presidente,
qua come sono i tempi? Stavo parlando sull'ordine del giorno o
sull'atto?
Presidente -
Sta parlando sull'ordine del giorno, l'atto
non mi sembra che l'abbia preso in considerazione.
Marguerettaz (UV) -
Quando ne parliamo dell'atto?
Presidente -
C'è la discussione, certo.
Marguerettaz (UV) -
Così continuo.
Presidente -
D'accordo, prosegua.
Marguerettaz (UV) -
Non è che la faccio lunga, ma a un
certo punto nella relazione si parla della boxe, si parla del
basket, qualcuno mi ha parlato del Rally di Sardegna. Il collega
Cognetta ha parlato delle colazioni, che è una cosa che a un certo
punto è marginale, ma il dubbio è che al Casinò ci sia quasi quasi
una corsa nel dire: "abbiamo trovato una regione abitata da grulli,
dove possiamo proporre qualsiasi fregnaccia", e quindi ad un certo
punto le sorti del Casinò di Saint-Vincent sono affidate a una
squadra, neanche di primo livello, del basket. Al che uno si chiede
cosa c'entri il basket. Avete fatto uno studio per capire se coloro
che giocano a basket sono dei giocatori? Io mi chiedo, a parti
inverse, cosa avrebbe detto da quei banchi. Sarebbe diventato rosso
come un papavero a fare dei salti alti così, dicendo che siamo
degli sciagurati.
Io la invito, collega Chatrian, a creare le condizioni affinché
quella società venga gestita. Abbiamo un amministratore che
distribuisce incarichi, perché l'ordine del giorno riguarda un
comitato; qualche giorno fa c'era nell'aria la nomina di un altro
comitato: un comitato
marketing
. Quindi tutta una serie di
cose (e me lo ha scritto un sindacalista) che non si capiscono. Qua
sembra che le parti siano invertite. Le decisioni anziché prenderle
l'amministratore unico (che dovrebbe già averle chiare in testa),
vengono, scaricandosi delle responsabilità, demandate a dei
dipendenti.
Io concludo, non voglio abusare del tempo dei colleghi, perché
io credo che questa relazione debba andare in Commissione e debba
essere poi un oggetto specifico all'ordine del giorno, perché oggi,
capisco bene, all'ordine del giorno c'è il bilancio 2016. Le cose
che sono state dette sono state confermate, ma in prospettiva io
credo che, collega Chatrian, si tolga subito la medaglia di questo
trimestre, considerando che il suo è un piano credibile, reale e
che sia sostenibile nel tempo. Questi tre mesi sono tre mesi, dove
la sua attività è su una curva di indifferenza. La vostra attività
non c'entra nulla con i risultati. È tutta farina dell'attività
della Casa da gioco svolta per inerzia. Forse in qualche cosa avete
inciso sul contenimento dei costi, però attenzione: il contenimento
dei costi si fa sempre su base annuale, quindi vedremo il
contenimento dei costi alla fine dell'anno, perché - lei sa - sul
trimestre potrebbe esserci uno slittamento. Quindi posso anche dare
atto che sul contenimento dei costi possa esserci stato un ruolo,
vedremo cosa vuol dire questa riduzione di costi, perché non sempre
la riduzione dei costi è buona. Se lei riduce i costi, per esempio,
della manutenzione ordinaria, scoprirà che dopo un po' la
manutenzione ordinaria non fatta le produrrà delle grandi spese.
Quindi bisognerà vedere quei risparmi dove li avete fatti. Fino ad
oggi sembra che sullo
champagne
e sulle colazioni grandi
risparmi non li avete fatti.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Solo per completare, visto che
cortesemente il collega Cognetta ci ha distribuito l'ordine di
servizio n. 131/2017. Questo ordine, a mio parere, è una roba non
da Corte dei conti, è una roba manicomiale! Pensate a cosa scrivono
l'avvocato Giulio Di Matteo e il dottor Stefano Silvestri!
Veramente noi abbiamo affidato a questi personaggi la gestione del
Casinò, cioè la gestione di quell'elemento di crisi, di
sconvolgimento di tutte le vostre notti insonni? A due persone che
istituiscono con la presente, con un ordine di servizio, il
comitato esecutivo giochi, sapete per fare cosa? "Per l'ulteriore
implementazione del piano di ristrutturazione sopraindicato". Noi
abbiamo una pletora di avvocati, commercialisti, gente che ci costa
centinaia di migliaia di euro, e l'avvocato Di Matteo istituisce un
gruppo di quattro (io non li conosco, non mi permetto di dire se
sono sfigati o se sono dei bravissimi dipendenti) per
l'implementazione di quella schifezza di piano, che voi ci avete
presentato all'inizio dell'estate. Ma Dio ce ne scampi e liberi di
questa gente! Dio ce ne scampi e liberi! E ripeto, c'è altro.
Collega Cognetta, lei oggi ha svelato veramente una cosa
interessantissima. C'è altro: "Queste persone vengono comandate con
il presente ordine di servizio a svolgere, dal 28 agosto 2017 - qua
c'è gente che è due settimane che svolge delle funzioni, che
nessuno conosce - la loro attività lavorativa negli appositi -
hanno pure fatto degli appositi uffici del quarto piano per questi
geni che porteranno il Casinò all'ulteriore implementazione del
piano - secondo le modalità definite dal coordinatore - quindi c'è
pure un coordinatore - e all'interno dell'orario settimanale
contrattualmente previsto. La presente attività verrà svolta in
aspettativa dai reparti di origine e la retribuzione i verrà
integrata, ove occorra, a titolo di indennità di funzione".
Ma che funzione? Di che funzione stiamo parlando? Ma i sindacati
su una roba del genere si devono inchiodare fuori dall'entrata del
Casinò! Ma qua abbiamo sovvertito qualunque regola sindacale. Io la
invito, collega non presenti questa roba qua dove dice "indicazioni
affinché sciolga tale comitato e pubblichi un bando di concorso
aperto a tutti i dipendenti per rifare questa roba". Ma per carità!
Ma che la faccia questa gente. Sono pagati fior di quattrini per
fare questo lavoro, ma la vogliamo far fare a dei lavoratori, che
magari uno è
croupier
? Io non so cosa fa questa gente. Ma è
una roba che veramente va al di là! Io quando ho letto questa cosa
qua (ho fatto un po' di sindacato), è una cosa che non sta né in
cielo, né in terra. Non sono definite le funzioni, non è definito
il percorso di nomina e di individuazione, e in più gli date pure
dei soldi a questa gente per non fare i turni di notte e per andare
a campeggiare all'ufficio del quarto piano a inventarsi
l'implementazione del piano di ristrutturazione? Ma io chiedo
formalmente che non paghiate più questa gente. Ma non i quattro o
cinque dipendenti, ma che non paghiate più l'avvocato Di Matteo con
tutto il suo stuolo di consulenti, che si inventano queste
baggianate! Ma che venga in Commissione a raccontarci che cosa sta
combinando! Perché ogni giorno ha la sua pena, ne stiamo vedendo di
ogni! Dicevate dei precedenti, ma questa è una follia!
Grazie, collega Cognetta, io la invito a ritirare questa
risoluzione, perché non vorrei mettere in difficoltà le RSU a
doversi scegliere quattro o cinque per fare un lavoro che non
compete ai lavoratori. Tornino i lavoratori a fare i croupier, o
quello che devono fare, che ne hanno già a sufficienza.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Collega Guichardaz, lei ha letto
l'ordine di servizio e ha una serie di perplessità, le dovrei
raccontare tutti i retroscena del perché poi ho scritto questo. Nel
senso che c'è una parte del sindacato, che è d'accordo su queste
cose. È questa la cosa più bella. C'è qualcuno del sindacato che è
d'accordo con l'azienda. Un sindacato - cerchiamo di essere precisi
- e quindi tira fuori queste cose qui. Gli altri sindacati
ovviamente non sono d'accordo per tutte le motivazioni che dice
lei, più tante altre, quindi questo - come quello di prima - è un
modo per provocare un certo tipo di atteggiamento. Lei capisce che
siccome è questa la situazione appena descritta, non ha proprio
senso andare avanti. Ma è per questo che bisogna votare queste
cose, siamo nel nonsenso più assoluto.
Solo per andare avanti nel nonsenso, non mi occupo solo di
colazioni, mi occupo anche di bilancio (per quel poco che capisco),
a pagina 10 del documento che stiamo valutando (relazione del
collegio sindacale), al termine della relazione si dice: "Alla luce
di quanto sopra esposto, invitiamo l'amministratore a monitorare
costantemente la situazione economico-finanziaria della società, a
tenerci informati e ad adottare tutte le misure correttive
necessarie a garantire la continuità aziendale. Ovviamente laddove
non si raggiungessero in tempo utile gli obiettivi di equilibrio
economico e finanziario previsti nel piano, si prospetterebbe una
situazione che andrà affrontata dall'organo amministrativo,
attraverso azioni volte a reperire nuovi supporti e/o fonti di
finanziamento alternative, o dilazionando gli impegni con accordi
con i creditori, o ricorrendo a procedure di legge previste per le
aziende in crisi". Tradotto, quali sono le azioni previste nelle
situazioni di crisi? L'amministrazione straordinaria o il
concordato preventivo. Abbiamo fatto tutto questo ragionamento fino
a oggi, e l'organo di controllo alla fine del 2016 ci scrive che
praticamente siamo al punto di partenza. Siccome la situazione non
sta migliorando, e anche il 2017 sarà in crisi, e anche il 2018
probabilmente sarà in crisi, perché si prevede che forse nel 2019 -
c'è sempre scritto qui dentro - forse recupereremo qualcosa, io
resto della mia idea, che era quella di fermarci e ripartire. Non
so se ve la ricordate, ne avevamo parlato all'epoca. Anche per
togliere di mezzo tutti questi discorsi, tipo quelli di questo
sindacato (o pseudo tale), che tira fuori queste soluzioni, con
tutto quello che abbiamo visto fino adesso. Invece continuiamo a
farci del male, continuiamo a sperperare denaro pubblico, va tutto
bene. È divertente però notare che se abbiamo eliminato le imposte
anticipate e se non le abbiamo scritte in questo bilancio per il
futuro, è perché non c'è previsione di prenderle.
Conclamato il fatto che continueremo ad avere una serie di
bilanci in perdita, io vorrei capire effettivamente riguardo a
questo piano di ristrutturazione, che tale non è (ormai è chiaro e
l'abbiamo detto in tutte le salse, in tutti i modi), come pensiamo
di risolvere il problema, a parte il dargli i famosi 6 milioni. Io
veramente non riesco a capire. Per esempio, non me ne voglia il
collega Nogara, la questione Giovannini che ha sollevato lei sui
giornali pochi giorni fa, forse l'avete risolta con questo ordine
di servizio: non serve più l'esperto di giochi, la risolvete con
questa commissione. Io la immagino così. Ammesso che quattro
dipendenti scelti (non si sa bene come) possano competere con un
esperto come Giovannini. Io non sono un
fan
di Giovannini,
sia chiaro questo, però mi sembra che abbia un po' di esperienza
nel suo mestiere, che forse può competere tranquillamente con
questi quattro signori che io non conosco, ma se avevano la stessa
esperienza di Giovannini allora non dovevamo interpellare
Giovannini dall'inizio. C'è qualcosa che non funziona, devo dire.
Quindi, mi sembra chiaro, Assessore lei non è responsabile di
questo bilancio, io lo so; lei nel 2016 non era Assessore, quindi
non è responsabile, è invece un po' più responsabile di questo
piano di rilancio. Questo piano di rilancio io ho dei dubbi che
funzioni, e non sta funzionando secondo me, perché io non riesco a
capire, a parte i soldi che gli verranno dati (che gli darete voi,
non io), che cosa si pensi di fare con il Casinò. Le note positive
che ci sono, che ho letto già l'anno scorso, riferite per esempio
al fatto che il Billia ha incassato qualcosa in più e ha recuperato
in minima parte le perdite del Casinò, compensano il fatto che ai
lavoratori del Billia viene fatta la peggiore sperequazione sui
salari rispetto a quelli del Casinò. Alla fine riusciamo anche a
peggiorare quelli che, invece, stanno cercando di portare qualcosa
di meglio a casa. Ed è qui scritto nero su bianco. Quindi fatemi
capire, c'è una casta di intoccabili che ha preso il controllo del
Casinò e che se ne esce fuori con cose di questo tipo e con altre
questioni; quelli che lavorano e tirano la carretta e portano
qualche utile, li bastoniamo. È perfetto. Siete riusciti a
veramente far quadrare il cerchio. Allora forse è il momento, una
volta per tutte ancora, di prendere qualche decisione seria e di
mandare a casa qualcuno che fa solo danni all'interno della Casa da
gioco. Quando poi lo vedremo, Assessore, saremo tutti contenti.
Presidente -
Ha chiesto la parola il consigliere Nogara,
ne ha facoltà.
Nogara (UVP) -
Solo per chiedere una riunione di
maggioranza.
Presidente -
Sospensione concessa.
La seduta è sospesa dalle ore 19:03 alle ore 20:21
.
Rosset (Presidente) -
Mentre la maggioranza rientra, io
chiederei di distribuire le risoluzioni presentate. Ha chiesto la
parola il consigliere Perron, ne ha facoltà.
Perron (UV) -
Solo per chiedere come si intende
programmare i lavori e, al tempo stesso, se ci vengono anche
fornite delle motivazioni sul perché per una riunione su un ordine
del giorno così "semplice", mi pare non di particolare difficoltà,
sia stata necessaria una sospensione di quasi un'ora e mezzo dei
lavori. Cortesemente solo per capire cosa succede, se ci viene
fornita qualche delucidazione in tal senso.
Presidente -
Ha chiesto la parola il Presidente della
Regione, ne ha facoltà.
Marquis (AC-SA-PNV) -
Innanzitutto chiediamo scusa ai
colleghi Consiglieri per questa interruzione, che è stata più lunga
del previsto, anche nell'orario di chiusura del Consiglio
regionale. L'argomento, quello della Casa da gioco, è sicuramente
un argomento di grande importanza ed è in esame un punto all'ordine
del giorno molto delicato: si tratta di una presa d'atto del lavoro
fatto sinora, della relazione trimestrale innestata sul conto
consuntivo del 2016, sul quale è stata incardinata una risoluzione
su un argomento specifico e attinente a questa questione.
Visto l'orario, siamo a chiedervi se è possibile ? tenuto conto
dell'argomento e della sua delicatezza e del tempo che sicuramente
prende la sua trattazione ? pensare o immaginare di procrastinare
la seduta a domani mattina, così ci sarà tutta la mattina di tempo
a disposizione per esaminare il punto all'ordine del giorno e
quelli successivi.
Voci fuori microfono
Marquis (AC-SA-PNV) -
Le motivazioni sono che ci siamo
trovati in maggioranza, abbiamo fatto delle valutazioni su questo
argomento e ritenevamo anche corretto confrontarsi poi con la parte
proponente dell'iniziativa, per capire se c'è eventualmente anche
la volontà di trovare una mediazione sul punto all'ordine del
giorno.
Presidente -
Preso atto delle motivazioni, la seduta è
tolta e riprenderà domani mattina alle ore 9:00. La seduta è
tolta.
La seduta termina alle ore 20:24.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK