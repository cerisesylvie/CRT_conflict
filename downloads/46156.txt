Consiglio Regionale della Valle d'Aosta - Oggetto del Consiglio n. 2622 del 13 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2622 del 13 luglio 2023 - Resoconto
OGGETTO N. 2622/XVI - Approvazione di mozione:
"Predisposizione di una panchina di colore viola nella città di
Aosta quale simbolo di sensibilizzazione sulla sindrome
fibromialgica".
Bertin (Presidente) -
Punto n. 16. Consigliere Manfrin, a
lei la parola.
Manfrin (LEGA VDA) -
La fibromialgia, o sindrome
fibromialgica, è una malattia reumatologica caratterizzata da
dolore muscolo-scheletrico cronico diffuso ed un insieme di sintomi
somatici che includono principalmente disturbi del sonno,
disfunzioni cognitive, rigidità, affaticamento e alterazioni del
tono dell'umore che compromettono la qualità di vita di chi ne è
affetto.
Le cause di questa patologia sono ad oggi sconosciute e il
percorso di diagnosi risulta difficile; tuttavia questa malattia
colpisce approssimativamente tra 1,5 e 2 milioni di italiani ed
insorge prevalentemente nelle persone di sesso femminile in età
adulta con un rapporto uomo/donna di 1 ad 8.
L'esordio è compreso tra i 25-35 anni per gli uomini e fra i
45-55 anni per le donne.
L'Organizzazione Mondiale della Sanità ha riconosciuto
l'esistenza della fibromialgia nel 1992, il 24 gennaio 2007
un'eurovisione dell'ICD 10, International Classification of
Diseases, ha definitivamente classificato la fibromialgia con il
codice M79.7 all'interno del capitolo "Malattie del sistema
muscolare connettivo".
Tale nuova classificazione ICD 10 è entrata in vigore negli
Stati Uniti a partire dal primo ottobre 2015.
I due principali criteri diagnostici relativi a tale sindrome,
fissati dall'American College of Rheumatology nel 1990 sono il
dolore diffuso e perdurante per almeno tre mesi e la concomitante
presenza di almeno undici dei diciotto tender points specifici.
Nella dichiarazione di Copenaghen nel 1992 sono stati ampliati i
criteri diagnostici includendo affaticamento perdurante, rigidità
generalizzata, sonno non ristoratore, mal di testa, vescica
iperattiva, dismenorrea, ipersensibilità al freddo, fenomeno di
Raynaoud, sindrome delle gambe senza riposo, quadro atipico di
intorpidimento e formicolio, scarsa resistenza all'esercizio fisico
e sensazione di debolezza.
Sebbene siano passati parecchi anni dall'inserimento da parte
dell'OMS della fibromialgia nel manuale di classificazione
internazionale delle malattie e benché altre organizzazioni mediche
di carattere internazionale la ritengano una malattia cronica,
ancora oggi non tutti i paesi membri dell'Unione Europea
condividono tale posizione, e tra essi c'è anche l'Italia.
Il servizio sanitario nazionale ad oggi non riconosce la
fibromialgia fra le malattie croniche invalidanti per le quali è
prevista l'esenzione dalla compartecipazione della spesa
sanitaria.
Nella nostra regione la situazione invece è differente, perché
la nostra Regione è stata da subito tra quelle più all'avanguardia
in questo settore.
Con la delibera di Giunta regionale n. 445 del 27 marzo 2015, la
Regione autonoma Valle d'Aosta aveva infatti riconosciuto la
fibromialgia come patologia degna di attenzione. La delibera
conteneva le direttive dell'Azienda USL della Valle d'Aosta e a
questa delibera aveva fatto seguito una delibera della USL con la
quale si dava corso all'impegno che prevedeva, fra l'altro, la
relazione entro il 31 dicembre di ogni anno dei risultati
dell'applicazione della delibera di Giunta, anche con riferimento
ai tempi di attesa antecedenti la diagnosi, ai volumi delle
prestazioni erogate, ai costi sostenuti. Il tutto, con il fine di
monitorare la diffusione e la gravità della patologia nella
popolazione e valutare un'eventuale introduzione di esenzioni per
prestazioni correlate a tale patologia.
Il passo decisivo però è avvenuto con l'approvazione da parte di
questo Consiglio regionale della legge regionale del 13 ottobre
2021 n. 25, "Disposizioni per il riconoscimento, la diagnosi e la
cura della fibromialgia", una legge che ha subìto un percorso
travagliato che non sto qui a ripercorrere ma che ha poi visto
finalmente la luce.
L'obiettivo della legge è quello non solo di riconoscere sul
territorio regionale la fibromialgia quale patologia progressiva e
invalidante, ma anche di favorire l'accesso ai servizi e alle
prestazioni erogate dal servizio sanitario regionale, di promuovere
la conoscenza della malattia tra i medici e la popolazione, di
favorire la prevenzione delle complicanze, la diagnosi e la qualità
delle cure e di adottare infine i provvedimenti finalizzati
all'esenzione per i residenti della regione, dalla partecipazione
al costo che le prestazioni fornite dal servizio sanitario
regionale.
Ed è proprio la promozione della conoscenza fra i medici e la
popolazione obiettivo primario della mozione che discutiamo e che
presentiamo oggi in quest'Aula.
In base all'articolo 3 della legge, infatti, fra i compiti del
tavolo di lavoro multidisciplinare regionale sulla fibromialgia,
c'è quello di proporre campagne di sensibilizzazione, campagne che
le associazioni di volontariato, ASFIB VDA prima fra tutte, mettono
in campo costantemente, come in occasione della giornata
internazionale della fibromialgia lo scorso 12 maggio.
Tra le ultime attività degne di nota dell'Associazione, vi è
stata poi l'inaugurazione lo scorso primo maggio ad Aymavilles, con
la collaborazione del Comune, di una panchina viola per ricordare
la fibromialgia, con l'obiettivo di sensibilizzare la popolazione
su questa patologia.
Da qui nasce l'idea della mozione. Aosta, essendo inserita in un
contesto urbano maggiormente antropizzato rispetto ad Aymavilles,
sarebbe una nuova candidata per la posa di una panchina di colore
viola come simbolo della patologia, il che permetterebbe di
sensibilizzare un maggior numero di cittadini.
Ed è per questo, con questa mozione, che intendiamo impegnare il
Governo regionale a procedere, al fine di sensibilizzare la
cittadinanza sul tema della fibromialgia, alla predisposizione
nella città di Aosta (colorando quelle esistenti, o tramite nuova
installazione), di una panchina di colore viola, colore simbolo
della fibromialgia, corredata da targhetta esplicativa che possa
informare i passanti del significato di tale panchina, coinvolgendo
i volontari delle associazioni che si occupano di tale
patologia.
Inoltre, chiediamo di valutare la possibilità di inserire, nella
targhetta esplicativa, come già avevamo richiesto rispetto alla
questione dell'endometriosi, un QR Code che rimandi ad una pagina
istituzionale dedicata, in modo da illustrare in maniera efficace
la patologia e le sue conseguenze e - mi permetto - anche di
consentire un riconoscimento precoce della patologia e quindi la
possibilità di poter mettere in atto tutte quelle strategie che
permettono di poter ridurre le conseguenze che tale patologia
purtroppo porta delle persone che ne soffrono.
Presidente -
La discussione generale è aperta. Vi sono
delle richieste di intervento? Non ne vedo. C'è un emendamento,
però. Assessore Marzi, a lei la parola.
Marzi (SA) -
Naturalmente, visto che il tema ha avuto,
come richiamato dal proponente, il collega Manfrin, un ampio
dibattito con tutta una serie di valutazioni
politico-amministrative rispetto ad un tema così delicato che il
collega nella presentazione dell'iniziativa ha ottimamente
rappresentato, non mi sento di poter aggiungere nulla in termini di
qualità e di contenuto a quanto espresso.
Di fatto, però, come spesso ci diciamo, sia quando poi le
mozioni andiamo ad approvarle, sia quando poi le mozioni non le
approviamo, le stesse nel momento in cui vengono approvate,
diventano delle vere e proprie deliberazioni. Questa è una cosa
che, con altalenanti valutazioni reciproche, io e il collega
Manfrin ci diciamo dal 2015.
Nel caso specifico, come Governo e quindi come maggioranza,
siamo di fatto a proporvi un emendamento rispetto a questa mozione
che parte da un presupposto, proprio perché poi si vuole essere
concreti e quindi si vuole arrivare a dare contezza
all'impegnativa, ma allo stesso tempo anche mettere un reciproco
intendimento tra gentiluomini rispetto al fatto che, naturalmente,
non spetta alla Regione occuparsi di arredo urbano. In effetti,
concretamente, di quello si tratta nella definizione sia della
panchina che stiamo valutando con quest'azione sulla fibromialgia,
sia su quella che abbiamo già valutato positivamente
sull'endometriosi.
Per tali ragioni, accogliendo positivamente l'iniziativa, quindi
per arrivare a predisporre una panchina del colore adeguato sulla
fibromialgia è necessario intervenire con una proposta di
emendamento che fondamentalmente interviene sulla seconda premessa,
andando ad aggiungere: "E i provvedimenti da tempo assunti
dall'Amministrazione regionale finalizzati al riconoscimento della
fibromialgia quale patologia progressiva invalidante". Tra l'altro,
questo tipo di specifica ha un "nom et un cognom", come si direbbe
gergalmente, che è il suo per cui, di fatto, è semplicemente una
ridondanza. Si aggiunge poi, in fondo alle premesse: "Dato atto che
la competenza sulla gestione e regolamentazione dell'arredo urbano
sul territorio del capoluogo regionale è in capo al Comune di Aosta
e che, nel caso specifico, è possibile la collocazione da parte
della Regione della panchina dedicata alla fibromialgia nell'area
esterna alla nuova Università della Valle d'Aosta in quanto allo
stato attuale la stessa è ancora da consegnare allo stato di
cantiere, come già disposto per il posizionamento della panchina di
sensibilizzazione alla patologia dell'endometriosi".
Poi si interviene brevemente nella parte impegnativa della
mozione stessa dove, andando a eliminare la parte: "Nella città di
Aosta (colorando quell'esistente tramite nuova installazione)", la
stessa viene sostituita con: "Nell'ambito dei lavori di
sistemazione dell'area di cantiere esterna alla nuova Università
della Valle d'Aosta" e poi l'impegnativa resta praticamente la
stessa.
Ciò detto, dopo che l'emendamento, ufficiosamente già
concordato, verrà approvato e la mozione verrà votata, diventando
poi una deliberazione, di fatto andremo a posizionare una panchina
del colore adeguato, sempre del cantiere della nuova Università,
che è in via di definizione, e verrà praticamente collocata con le
caratteristiche richiamate, e quindi anche con il QR Code che
richiama le iniziative poste in essere per fare in modo che lo
spirito dell'iniziativa venga di fatto rappresentato.
Presidente -
La parola al consigliere Manfrin.
Manfrin (LEGA VDA) -
Solo per comunicare l'accettazione
della proposta emendativa che va esattamente nella direzione di
dare concretezza alla mozione, quindi accogliere con soddisfazione
la proposta; ovviamente anche per ringraziare il Governo e
l'assessore Marzi per l'accoglimento della proposta ed esprimere
l'auspicio che quest'iniziativa possa altresì sensibilizzare le
persone e far conoscere una patologia che purtroppo ancora da molti
è, non soltanto ignorata ma in molti casi viene considerata una
patologia immaginaria. I malati di fibromialgia vengono considerati
dei malati immaginari e devono combattere per vedere riconosciuto
invece il diritto di poter giustamente usufruire anche di aiuti e
di cure; dall'altra parte ci auguriamo che, sempre sperando che i
malati siano il meno possibile, anche grazie ai nuovi sistemi che
si mettono in campo con il QR Code, con la possibilità di poter
informare le persone, ci sia un riconoscimento precoce
dell'insorgere di questa patologia e che si possa tenerla sotto
controllo e limitarne gli effetti negativi.
Presidente -
Gli emendamenti sono arrivati. Mettiamo in
votazione la mozione così come emendata. La votazione è aperta. La
votazione è chiusa.
Presenti, votanti e favorevoli: 34
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK