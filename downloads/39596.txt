Consiglio Regionale della Valle d'Aosta - Oggetto del Consiglio n. 2726 del 9 maggio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2726 del 9 maggio 2017 - Resoconto
OGGETTO N. 2726/XIV - Interpellanza: "Rispetto dell'accordo
di programma per l'affidamento all'ARER della gestione del
patrimonio di edilizia residenziale del Comune di Aosta".
Rosset (Presidente) -
Punto n. 13 all'ordine del giorno.
Ha chiesto la parola il consigliere Baccega, ne ha facoltà.
Baccega (EPAV) -
Questa interpellanza ovviamente ci
riporta a un dibattito più ampio, che riguarda l'edilizia
residenziale pubblica che in qualche modo ha bisogno di essere
pungolata, perché, ahimè, non a causa dell'assessore Borrello, ma
per una serie di circostanze sta rallentando direi in modo molto
chiaro. Con questa particolare interpellanza noi ci vogliamo
occupare di fare chiarezza, rispetto a posti di lavoro che dovranno
essere in qualche modo trasferiti. Mi riferisco all'accordo di
programma conseguente al decreto ministeriale del MIT (Ministero
delle infrastrutture e dei trasporti) del 16 marzo 2015, che
attribuisce importanti risorse all'Amministrazione regionale per
finanziare interventi di ristrutturazione su circa una quarantina
di alloggi nell'ambito del contesto. L'accordo di programma che è
conseguente a questo decreto ministeriale, parla di trasferimento
della gestione del patrimonio di edilizia residenziale pubblica,
composto da 811 alloggi, 86 box, 288 posti auto interrati, 160
posti auto cortilizi, 2 negozi e 6 locali, attualmente assegnati in
gestione all'Azienda Pubblici Servizi di Aosta; è un patrimonio che
coinvolge circa 1500 cittadini.
È un accordo di programma che prevedeva che l'Amministrazione
regionale fosse il referente in ambiti di controllo e supervisione
del processo, e che andava nella direzione di modificare anche la
prima parte di accordo con un'appendice: l'eliminazione della
struttura socioassistenziale per fare posto alla nuova sede
dell'ARER; la mancata realizzazione della sala polivalente e la
demolizione, anziché di tutti e due gli edifici chiamati
"grattacielo", soltanto del grattacielo più alto, mantenendo il
fabbricato di via Giorgio Elter con un intervento di
ristrutturazione e di qualificazione ai fini energetici. C'erano
poi tutta una serie di impegni da parte del Comune di Aosta che,
tramite la APS, doveva mettere in campo tutta una serie di azioni a
tutela degli aspetti occupazionali del personale della APS
stessa.
Nei diversi incontri che si sono succeduti - solo io ne ho fatti
sei e so che lei ne ha fatti altri due nel prosieguo dell'attività
- si era convenuto che dieci dipendenti della APS che al momento
operano nell'ambito dell'edilizia residenziale pubblica, tre operai
sarebbero rimasti in capo ad APS, quindi dedicati ad altri servizi,
e i sette dipendenti tecnici amministrativi sarebbero stati
trasferiti all'ARER.
In questa interpellanza noi chiediamo se verranno rispettati gli
accordi convenuti tra i due enti; se si conferma che il passaggio
dei diritti di superficie avverrà entro il 31 dicembre 2017, che è
già un anno di ritardo, lo affermiamo tranquillamente; quali sono
gli intendimenti dell'Amministrazione regionale in qualità di ente
di controllo e di supervisione dell'accordo di programma rispetto
ai sette dipendenti e se questi trasferimenti comportano modifiche
contrattuali per i dipendenti di APS.
Presidente -
Ha chiesto la parola l'assessore Borrello,
ne ha facoltà.
Borrello (SA) -
Il collega Baccega ha ben riassunto le
attività prodotte fino a oggi durante la sua responsabilità, ma ha
anche già anticipato le azioni che ho prodotto io al momento del
mio insediamento. Abbiamo subito affrontato il dossier e già
effettuato due riunioni (20 e 27 marzo), per poter prendere
coscienza delle problematiche rispetto all'applicazione
dell'accordo di programma oggetto dell'interpellanza. Vista la
varietà di interlocutori seduti al tavolo - ricordo che ci sono il
Comune di Aosta e il suo ente strumentale, la sua partecipata APS,
poi c'è l'ARER in quanto ente strumentale della Regione e la
Regione stessa che deve sovrintendere a tutto questo tipo di
percorso - vista anche la tipologia di posizioni riscontrate
all'interno di questo tavolo tecnico, ho dato mandato, proprio
nella riunione del 27 marzo, di sottoscrivere un cronoprogramma
dettagliato, al fine di poter individuare le tempistiche certe per
la concretizzazione dei dettami dell'accordo di programma. Questo
protocollo operativo è stato sottoscritto in data 13 aprile dal
Sindaco di Aosta e dal presidente dell'ARER. Questo documento, che
dettaglia chi debba fare e quando si debba fare, sarà la linea
guida per tutti i passaggi successivi in merito all'applicazione
dell'accordo di programma stesso.
Per quanto riguarda le domande puntuali che lei ha prodotto: "se
si conferma che il passaggio dei diritti di superficie avverrà
entro il 31 dicembre 2017". Così come riportato nel protocollo
operativo, siglato dal Sindaco di Aosta e dal presidente dell'ARER,
confermo che questo verrà fatto entro la data da lei citata, quindi
entro il 31 dicembre 2017.
"Quali sono gli intendimenti dell'Amministrazione regionale in
qualità di ente di controllo e supervisione dell'accordo di
programma rispetto ai dipendenti per una efficace
riorganizzazione". Il protocollo operativo che è stato siglato
prevede il rispetto dell'accordo di programma, con l'utilizzo a
regime dal 1 gennaio 2018 del personale della APS da parte
dell'ARER, prevedendo l'affiancamento presso la sede ARER a
decorrere dal 1 luglio 2017.
L'ultima domanda che lei ha posto all'interno
dell'interrogazione è "se tali trasferimenti comportano modifiche
contrattuali per i dipendenti della APS". Entriamo in un discorso
di possibilità di reinternalizzazione del personale APS, mediante
assorbimento nell'organico dell'ARER. C'è stata una richiesta da
parte del Comune di Aosta al Dipartimento della funzione pubblica,
per cui è stata mandata a Roma nell'agosto 2016 una richiesta di
parere, alla quale il Comune di Aosta non ha ancora ricevuto
risposta. Parallelamente, come Amministrazione regionale, abbiamo
chiesto un parere alla Sezione regionale di controllo della Corte
dei conti tramite il CELVA, al fine di definire le possibilità e i
margini di manovra da concertare anche con le organizzazioni
sindacali, in virtù del fatto che i dipendenti delle due strutture
hanno contratti di tipo diverso.
Per concludere, ritengo che sia importante sottolineare questo
protocollo operativo, perché sarà responsabilità di coloro che
l'hanno sottoscritto - da una parte il Comune di Aosta e dall'altra
parte l'ente strumentale ARER - controllare e dare applicazione al
cronoprogramma, giustificando e motivando, qualora ci sia un
ritardo, qualsiasi tipo di mancato rispetto del cronoprogramma.
Presidente -
Ha chiesto la parola il consigliere Baccega,
ne ha facoltà.
Baccega (EPAV) -
Grazie assessore Borrello. Siamo
parzialmente soddisfatti della sua risposta. C'è un protocollo
operativo che è stato siglato, ma c'è già un accordo di programma
precedente che è in ritardo rispetto ai percorsi individuati. Mi
auguro che questo protocollo venga rispettato. C'è una certa
preoccupazione, perché siamo ancora in attesa di due pareri che non
sono arrivati - uno della Corte dei conti e uno della Funzione
pubblica ministeriale - ma lei mi dice che questi operatori entro
il 31 luglio saranno trasferiti presso l'ARER, indipendentemente
quindi dal parere che arriverà dall'una o dall'altra parte.
La questione dell'accordo di programma ARER, Regione e Comune di
Aosta tornerà in campo in questo Consiglio, perché i ritardi che
sono stati accumulati finora, tutti da attribuire al Comune di
Aosta, in qualche modo ci preoccupano perché non danno e non
daranno risposte immediate alle questioni dell'emergenza abitativa,
al bando 2011 e alle mobilità. Sappiamo che in questo momento sono
in atto una serie di assegnazioni, e questo ci fa piacere, dopo tre
anni che gli alloggi erano pronti. Riteniamo che su questo tema
l'Amministrazione regionale debba essere attenta e svolgere il suo
ruolo di supervisione e di pungolamento rispetto agli enti che
hanno firmato l'accordo di programma.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK