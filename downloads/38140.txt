Consiglio Regionale della Valle d'Aosta - Oggetto del Consiglio n. 1747 del 20 gennaio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Organizzazione degli uffici
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1747 del 20 gennaio 2016 - Resoconto
OGGETTO N. 1747/XIV - Reiezione di risoluzione: "Inserimento
di incompatibilità in caso di vincoli di parentela a carico dei
segretari particolari dei componenti della Giunta
regionale".
Viérin M. (Presidente) -
Punto n. 29.01 dell'ordine del
giorno. La parola al collega Ferrero.
Ferrero (M5S) -
Grazie Presidente.
La risoluzione è il seguito naturale dell'interrogazione che era
stata posta all'inizio di questo Consiglio. Vogliamo però con la
risoluzione sapere effettivamente qual è il parere di tutte le
forze politiche sulla questione della nomina di parenti alle
segreterie particolari da parte dei componenti della Giunta. È
stato già detto anche precedentemente che certamente non è stata
violata nessuna norma di legge, ma che alle volte ci sono delle
questioni che sono più importanti addirittura delle norme di legge,
che riguardano il comportamento che deve essere tenuto dalla
politica. Non sto a ribadire quello che avevo già precedentemente
segnalato, noto comunque che è diffusa tra alcune forze politiche,
ad esempio, il Governatore della Puglia di recente ha nominato
addetto stampa addirittura la moglie, quindi non c'è da stupirsi di
queste cose. Questo vostro senso della famiglia è commovente, si
potrebbe addirittura quasi costituire un Assessorato della
famiglia, questa voglia di inclusione in questa grande famiglia.
Grande famiglia che però è la vostra famiglia, perché poi fuori ci
sono sempre i figli, i figliastri e i figli di. I figli trovano
sempre una sistemazione, i figliastri qualche volta, i figli di
stanno disoccupati e i figli di non sono i figli dei rappresentanti
della maggioranza. Chiediamo quindi anche ai colleghi
dell'opposizione di esprimersi in maniera chiara. Su una
risoluzione del genere - io lo anticipo perché mi inquieterei molto
- non si può avere un comportamento di astensione: o si è da una
parte, o si è dall'altra, perché chi si astiene è per questo
concetto di famiglia allargata, che è un concetto che noi
respingiamo con tutte le forze.
Presidente -
La parola al Presidente della Regione.
Rollandin (UV) -
Come ho già avuto modo di dire questa
mattina, l'aspetto delicato di questa presa di posizione sta nel
fatto che di colpo l'essere parente di qualcuno diventa un
handicap
, perché siccome sei parente, tu non puoi avere il
posto di...non puoi essere...perché altrimenti immediatamente è
perché... Si sottolinea che qui non si tratta di assunzioni, non si
tratta di formule che non siano quelle di un incarico fiduciario,
che dura per il mandato del proponente, cosa che è sempre avvenuta,
ai sensi dell'articolo 12 della legge n. 22, quindi non è che
abbiamo trasformato...o c'è qualcosa di particolare. C'è una
persona che ha le caratteristiche per poter fare questo, mi chiedo
quale sia il
vulnus
nel senso di pensare che questo abbia
anche una parentela. Se scegli fiduciariamente, può essere uno che
viene da un Paese lontano come può essere un parente. Non cambia
nulla, non è un'assunzione, perché ho sentito molti dire: "è stato
assunto", no, è un incarico e come tale è legato al tempo
strettamente vincolato al momento in cui c'è questa funzione,
quindi questa è una differenza sostanziale. Sentivo stamattina:
"perché i parenti", non c'entrano niente, questo è un discorso che
non c'entra nulla.
Lei ha parlato correttamente di opportunità, però voglio anche
dire che adesso non è che per opportunità diciamo che, se sono
parenti fino al quarto o al sesto grado, queste persone non ci
possono più essere da nessuna parte, non possono più partecipare,
perché se per caso esse vincono un concorso, allora chissà cosa
hanno fatto: questo è guardare al contrario, permettetemi di dire
che così è l'esasperazione di un concetto che è comprensibile, ma
non condivisibile. Il fatto che ci sia questa situazione non è
assolutamente contro delle norme, ma non è nemmeno un'agevolazione:
è dare la possibilità ad una persona che ha le giuste
caratteristiche di fare il segretario particolare. Sotto questo
profilo, quindi, noi vorremmo solo specificare che non si tratta di
assunzione, perché questo è l'equivoco, perché se fosse
un'assunzione, allora si potrebbe dire: "vedi, hanno assunto un
familiare", non è così, purtroppo molto spesso poi veicola la
notizia sbagliata: questo ci teniamo molto a sottolinearlo.
Voteremo quindi contro. Grazie.
Presidente -
La parola al Consigliere Ferrero.
Ferrero (M5S) -
Grazie Presidente.
Presidente Rollandin, io rispetto il vostro orientamento, io
voglio sottolineare semplicemente una differenza di sensibilità
rispetto ad una scelta che è vostra. L'incarico è un incarico
fiduciario, l'incarico è come un incarico di affido a tempo
determinato di un posto per 3 mila euro al mese. Lei ha detto
giustamente che non è un affido di posto a tempo indeterminato. Io
non ho detto che se un figlio, un parente di un componente della
Giunta fa un regolare concorso, non può occupare un posto. Qui si
tratta di una scelta fiduciaria, che vuol dire che uno mette una
persona di fiducia. Ribadisco che la nostra sensibilità politica ci
impedirebbe di fare una cosa del genere, perché in un momento in
cui c'è poco lavoro, in un momento in cui 3 mila euro al mese sono
uno stipendio che effettivamente c'è da leccarsi i baffi per chi è
fuori, è inimmaginabile per certe persone che sono disoccupate,
darlo ad un parente ci pare una cosa che è un'enormità. Io con
questo rispetto, ma voglio sottolineare che c'è una diversità tra
noi e voi nel vedere queste cose, perché, secondo noi, le clientele
nascono per queste cose. Non vi siete tolti nulla nelle
partecipate: ci sono fratelli, figli e parenti di tutti i generi,
di tutte le persone, figli di ex Consiglieri regionali, ce n'è per
tutti i gusti, non abbiamo mai sollevato nulla, ma questa, secondo
noi, è stata la goccia che ha fatto traboccare il vaso, non si
poteva lasciarla passare. La nostra proposta sostanzialmente è di
inserire un articolo di legge che dice che i parenti fino al quarto
grado dei Consiglieri regionali che ricoprono degli incarichi di
Giunta non possono fare i segretari particolari. Secondo noi,
sarebbe una norma semplicemente di rispetto di etica, ma ognuno ha
la sua etica, io voglio che questo sia chiaro. Nel rispetto di
quello che fate, quindi se voterete contro, vi assumerete la
responsabilità della scelta. Mi fa sorridere perché qualcuno che è
entrato di recente in Giunta con voi, alcuni mesi fa, andando a
vedere anche le dichiarazioni, la pensava diversamente, ma, come si
dice, solo gli stupidi non cambiano idea.
Presidente -
La parola al collega Fabbri.
Fabbri (UVP) -
Abbiamo sentito il discorso vertere su
alcune parole: legalità, opportunità, sensibilità e per noi questo
tipo di discorso giustamente verte su questi argomenti. Noi, come
gruppo, pensiamo che sia legale ciò che è stato fatto, ma che sia
poco opportuno e che sia rimandato alla sensibilità di chi compie
questo gesto, per cui annunciamo il nostro voto di astensione, che
non è un voto pilatesco, è un voto previsto perché anche il voto di
astensione è l'espressione di un'opinione. La nostra opinione io
l'ho appena detta: rimandiamo un discorso di questo genere alla
persona che lo compie, ecco perché noi ci asterremo da questa
risoluzione.
Presidente -
Ci sono altre richieste? Possiamo passare
alla votazione? La parola al Consigliera Certan.
Certan (ALPE) -
Credo che l'abbiano già detto i colleghi
che sono intervenuti prima del nostro gruppo: è evidente che la
nomina del segretario particolare è una nomina fiduciaria e che il
nominato viene inquadrato come un dirigente, è una nomina e non è
un'assunzione, quindi questa nomina è assolutamente legittima. Oggi
possiamo affermare che il buon gusto e direi il rispetto anche nei
confronti dei cittadini e per le istituzioni non sono normabili:
uno o una o ha il buon gusto e il rispetto, oppure non ce l'ha. Non
è possibile fare una legge affinché non venga nominato un parente
come segretario particolare, ma l'inopportunità della nomina è
palese. È una questione di buon gusto e di rispetto, quindi il
nostro gruppo trova un po' svilente dover parlare di buon gusto e
di rispetto in Consiglio regionale, questi valori dovrebbero essere
insiti in chi governa naturalmente. Il nostro gruppo, pur capendo
che questa nomina è del tutto legittima perché fiduciaria, non
approva il metodo quindi sosterrà l'iniziativa.
Presidente -
Possiamo passare alla votazione. La
votazione è aperta. La votazione è chiusa.
Presenti: 35
Votanti: 28
Favorevoli: 7
Contrari: 21
Astenuti: 7 (Bertschy, Fabbri, Gerandin, Grosjean, Nogara,
Rosset, Laurent Viérin)
Il Consiglio non approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK