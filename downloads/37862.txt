Consiglio Regionale della Valle d'Aosta - Oggetto del Consiglio n. 1524 del 21 ottobre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1524 del 21 ottobre 2015 - Resoconto
OGGETTO N. 1524/XIV - Approvazione di mozione: "Impegno per
la riorganizzazione delle scuole superiori della Media e Bassa
Valle".
Presidente -
Per l'illustrazione la parola alla
Consigliera Morelli.
Morelli (ALPE) -
Merci Président.
Questa mozione che abbiamo sottoscritto come gruppo ALPE, con i
colleghi dell'UVP, parla di scuole superiori e in particolare
dell'organizzazione delle scuole superiori nella media e bassa
valle. È un tema importante, perché riguarda la formazione dei
nostri ragazzi e, soprattutto, la garanzia per i nostri ragazzi,
dovunque vivano, di poter accedere all'istruzione superiore senza
discriminazioni e senza distinzioni date dalla residenza o dal
reddito, anche.
È quindi un argomento molto importante, è un argomento che
abbiamo cominciato ad affrontare in Consiglio regionale, quando si
è verificato il problema della paventata chiusura del liceo di
Saint-Vincent. Il liceo scientifico di Saint-Vincent che si è
trovato, ricordo, per l'anno scolastico 2013-2014, nella situazione
di non poter più avviare la prima classe, per il non raggiungimento
della soglia minima prevista dalla delibera regionale, che prevede
che, per l'attivazione delle prime, ci voglia un minimo di 20
alunni. Tale situazione ha suscitato grandi dibattiti, all'interno
della comunità, all'interno del corpo insegnante, e tale situazione
ha avuto poi come conseguenza la migrazione di una parte degli
alunni della media e della bassa valle verso Aosta, andando di
fatto ad impoverire il territorio e, nel caso specifico, decretando
la fine di un istituto scolastico che era un po' una chicca, un
istituto di recente costruzione, che, fra l'altro, aveva anche
ricevuto dei riconoscimenti per la qualità proprio
dell'insegnamento.
Come forze di opposizione avevamo, quindi, sollevato la
questione più generale anche della riorganizzazione della scuola
superiore nella Media e nella Bassa Valle, con l'intento di
salvaguardare, di mantenere il decentramento scolastico...non
riteniamo giusto che tutte le scuole superiori si concentrino nella
città, ma che sul territorio vengano mantenuti dei presidi. Quindi
si è discusso di questo decentramento scolastico, in considerazione
della morfologia, della complessità del nostro territorio, anche
della distanza che i ragazzi devono percorrere, quando da una valle
laterale devono recarsi a scuola, distanza che va ad inficiare la
qualità della vita e quindi anche il rendimento scolastico dei
ragazzi stessi.
Riteniamo, insomma, che i ragazzi valdostani debbano godere
tutti di pari opportunità, per quanto riguarda l'accesso
all'istruzione di secondo grado. E riteniamo altresì che vada
operata una razionalizzazione delle sedi dal punto di vista
logistico, ma anche dal punto di vista amministrativo, perché, di
questi tempi, è assolutamente necessaria e condivisibile la
preoccupazione di razionalizzare e di ottimizzare le risorse.
Le criticità si sono manifestate e sono tante, a cominciare,
come dicevo, dall'impossibilità di garantire l'attivazione dei
corsi in mancanza del numero minimo e poi, naturalmente, di
garantire la continuità dell'offerta formativa, cosa che, come
dicevo, ha portato alcune famiglie a optare per l'iscrizione alle
scuole ad Aosta o anche ad Ivrea. Altro problema è quello dei
trasporti, perché naturalmente una riorganizzazione delle scuole
porta con sé anche una riorganizzazione dei trasporti e
della...altro aspetto è quello proprio della disponibilità fisica
degli edifici, edifici nuovi, edifici ristrutturati, edifici in
fase di ristrutturazione. Dicevo, si è avviato un lavoro di analisi
in V Commissione, che ha portato ad audire gli insegnanti che,
bisogna riconoscere, hanno avuto il merito di sollevare le
questioni e che sono stati ascoltati e presi in considerazione
dalla V Commissione. Abbiamo, come V Commissione, anche provveduto
a fare un sopralluogo con l'Assessore Baccega, l'Assessore ai
lavori pubblici, a Verrès, per andare a verificare, nella realtà,
quale sia la condizione e quale sia la capienza degli edifici
scolastici e siamo stati a Verrès, dove abbiamo potuto visitare
l'ex Brambilla, che attualmente è sede dell'ISITP, le scuole medie,
che attualmente ospitano l'istituzione liceale e tecnica Binel
Viglino, e l'edificio che è in corso di ristrutturazione, in cui il
liceo Binel Viglino dovrebbe poi rientrare. Acquisiti, dunque,
tutti gli elementi e concordato - perché questo lo abbiamo
condiviso con l'Assessore, con il Sovraintendente -, concordato
sulla necessità di garantire nella media e bassa valle tutti gli
indirizzi scolastici della scuola superiore, quindi il liceale, il
tecnico, il professionale, vi è stata da parte dell'Assessore anche
la disponibilità a derogare al numero minimo per favorire la
costituzione delle classi e per andare, appunto, verso una
razionalizzazione delle sedi, sia dal punto di vista logistico e
sia dal punto di vista amministrativo. Si era programmato di
ritrovarsi in commissione e l'Assessore aveva dato la sua
disponibilità a venire in Commissione con una bozza di progetto di
riorganizzazione, per l'inizio di quest'anno scolastico, entro il
mese di ottobre.
Quindi la nostra richiesta è molto semplice e va proprio nel
senso di richiedere all'Assessore la disponibilità ad adempiere a
questo impegno preso, nei tempi, anche perché poi a novembre ci
saranno delle scadenze per quanto riguarda le iscrizioni al
prossimo anno scolastico e quindi è importante che questo lavoro
venga ultimato al più presto possibile. Grazie.
Si dà atto che dalle ore 11,01 riassume la presidenza il
Presidente Marco Viérin.
Viérin M. (Presidente) -
Siamo in discussione generale,
chi chiede la parola? Chiudiamo la discussione generale.
Discussione generale chiusa. Per la replica, la parola
all'Assessore Rini.
Rini (UV) -
Grazie Presidente.
Grazie colleghi, avete portato in quest'aula un tema in realtà
non nuovo nemmeno a quest'aula, è un tema che è di fondamentale e
cruciale importanza per il mondo scolastico. Non ripeterò quanto
ben riassunto dalla collega Morelli, questo è un percorso che
abbiamo intrapreso, un percorso che credo di poter tranquillamente
definire un percorso condiviso, ovviamente la nostra priorità è
sempre stata e rimane quella della valorizzazione del nostro
territorio e la valorizzazione del nostro territorio non può che
passare anche da una corretta offerta formativa per i nostri
ragazzi. Solo così riusciamo davvero a mantenerli, a tenere vive le
nostre realtà. È un percorso che, come ricordava la collega, è
iniziato già l'anno scorso. A dire il vero, va ricordata, in questa
occasione, l'approvazione risalente proprio all'anno scorso
dell'offerta formativa triennale, appunto fatta proprio l'anno
scorso, in maniera però...subito dopo l'approvazione di questo
piano abbiamo incominciato questo iter di confronto con tutti gli
attori coinvolti da questo processo di cambiamento, anche
dell'offerta formativa, per quanto riguarda la media e la bassa
valle. Penso, per esempio, all'incontro che avevamo avuto a Verrès
con gli insegnanti, che io ringrazio, perché devo dire sono sempre
estremamente collaborativi, in questa fase diventa per noi
veramente importante.
L'analisi che dovremo fare dovrà essere assolutamente un'analisi
globale, lo ricordava bene la collega, dobbiamo, in maniera
puntuale e approfondita, analizzare quella che è la situazione per
esempio delle strutture dei trasporti, per questo credo che la
sinergia anche con gli altri assessorati sia fondamentale e
importante. E senza dimenticare un altro settore importante che
dovrà entrare giocoforza in questo ragionamento, che è quello della
formazione professionale. Con il collega Donzel stiamo portando
avanti una serie di incontri importanti in questo, noi crediamo che
proprio quel territorio della nostra Regione debba giocare un ruolo
fondamentale, per quanto riguarda, appunto, la formazione
professionale e, a latere, tecnico-professionale. E credo
che...giustamente la collega ricordava l'impegno preso e il
percorso iniziato in V Commissione.
Noi, nell'annunciare il nostro voto favorevole, ovviamente, a
questa mozione, perché riprende un impegno che assolutamente ci
eravamo presi e che in maniera conseguente e congrua vogliamo
portare avanti...non è stato ancora presentato questo piano, per il
fatto che anche questo ambito, anche questo argomento, anche questa
discussione crediamo che debba essere fatta in maniera organica
alla più ampia e corposa discussione che stiamo portando avanti
sulla cosiddetta "buona scuola", quindi sulla riforma e sul
recepimento di quella normativa che proprio prevede, in maniera
puntuale anche tutta la parte di formazione professionale, di
interazione con il territorio, di formazione e adeguamento degli
organici; quindi crediamo che debba essere fatta proprio ragionando
anche su questo settore, e forse in maniera anche più importante su
tutta la discussione che già sta prendendo corpo, sta prendendo
forma,
des
adaptations
, proprio perché andremo a
mettere mano, per la prima volta, sulla scuola secondaria di
secondo grado.
Noi, comunque, ci prendiamo l'impegno a relazionare e a
incontrare la V Commissione entro fine mese, per decidere insieme
quale sarà il percorso, senza voler anticipare nulla in questa
sede, perché non credo che sia opportuno, per l'impegno che ci
stiamo assumendo, ovviamente però non possiamo non ricordare in
questa sede come, per esempio, il dibattito, il discorso sulla
necessità di creare un polo unico per la Bassa Valle, sia a nostro
parere un elemento imprescindibile, proprio per riprendere i
concetti che io condivido appieno, ricordati dalla collega Morelli,
che sono quelli di riuscire ad arrivare alla creazione di un polo
scolastico forte, di un polo scolastico credibile, di un polo
scolastico che possa garantire un'offerta formativa nel tempo e che
quindi dia sicurezza ai genitori, alle famiglie, nel momento delle
iscrizioni, in modo da sapere di poter contare su un'offerta
continua e duratura nel tempo.
La stabilità dei corsi è, e rimane l'unica, l'unica nostra
priorità. Partendo da lì, costruiremo il sistema che starà intorno
a questo polo unico di formazione per la Bassa Valle. Ovviamente,
interagendo e rispettando i territori che andranno ad accogliere
questo polo unico scolastico. Grazie.
Presidente
- Grazie Assessore. La parola al collega
Bertschy.
Bertschy (UVP) -
Era per le repliche, direttamente.
Grazie. Ma le sue parole ci fanno presupporre che stiamo andando
nella giusta direzione, ecco, però in commissione speriamo che
saprà essere più precisa. Per quello che ci riguarda, l'esposizione
della collega Morelli è stata dettagliata e soprattutto chiarissima
nelle intenzioni politiche. Non possiamo perdere tempo a compiere
la scelta, poi tempi e metodi per realizzarla li possiamo vedere,
ma siamo alle porte di un nuovo periodo di orientamento. Gli
insegnanti, se lei li ha incontrati come ci ha detto, gliel'avranno
fatto sentire il loro disagio ad affrontare nuovamente le famiglie
adesso a novembre, non sapendo bene, soprattutto per quello che
riguarda il liceo scientifico, dire quale sarà la scelta futura. Il
problema, tra l'altro, parlandone in commissione, mi ricordo bene
la precisione con la quale il collega Donzel, lo dico in senso
positivo, aveva individuato la questione delle classi miste. Le
classi miste possono coesistere solamente se si accorpano i poli
liceali tutti insieme e si può dare la possibilità di costituire le
classi miste perché gli insegnanti sono vicini.
Quindi io spero che tutte queste cose, che sono state sostenute
politicamente, vengano portate avanti dalla maggioranza e dalle
componenti... e anche dalle componenti nuove che ne fanno parte. La
scelta, però, dev'essere fatta entro questo fine mese; con la
scelta noi non obblighiamo a dire che il prossimo anno tutto deve
decollare, lo vedremo, perché appunto c'è una questione di
logistica che deve essere fatta. Però la scelta dev'essere fatta
entro questo fine mese e dev'essere precisa l'indicazione che viene
resa ai territori. In questa scelta noi mettiamo anche sul piatto,
sul tavolo di discussione la questione del politecnico di Verrès.
Noi abbiamo un edificio, il Brambilla, che oggi è diviso a metà, e
metà dell'edificio è occupato da più di 500 alunni, 550 alunni,
l'altra metà da un numero di un quinto inferiore, immagino che
tutti stiamo ascoltando, un quinto inferiore, e con una proiezione
didattica e anche economica tutta da verificare.
Non sappiamo e vorremmo andare a capire se questo progetto tiene
ancora, rispetto agli spazi che occupa e rispetto anche agli
obiettivi che sta portando avanti, anche perché tante delle lezioni
che vengono fatte sono fatte in video-conferenza, quindi con
l'attenzione per chi oggi si è iscritto, fra l'altro l'iscrizione
di quest'anno vede tanti Valdostani iscritti al primo anno di
corso, però non sono più di un centinaio gli iscritti al
politecnico. E noi abbiamo i ragazzi, gli insegnanti e chi deve
lavorare costretti in metà dell'edificio.
Quindi c'è lo spazio per fare anche da subito la scelta, magari
facendo un ragionamento sul territorio che coinvolga anche uno
spostamento del politecnico, verso magari quei paesi che vedranno
le scuole andare in un'altra direzione; però questa è un po' la
nostra indicazione, ragionare su tutta la tematica, ma ragionare in
fretta, per compiere la scelta. Ripetiamo, tempi e metodi possono
anche arrivare con tempi diversi, anche perché ci sono altre
implicazioni. Però agli insegnanti e alle famiglie dev'essere detto
chiaro, perché altrimenti il rischio di andare verso Ivrea e di
andare verso Aosta diventerà sempre più forte, diventerà sempre più
forte perché se non c'è una sicurezza che poi ci sarà continuità
negli anni, per questo indirizzo liceale, sicuramente le famiglie
cercheranno di iscrivere i propri ragazzi dove sono sicuri che ci
sarà continuità. Quindi no a degli spostamenti di una classe alla
volta, no a scelte definitive, da fare entro fine mese e per quello
che ci riguarda, come gruppo UVP, come gruppo ALPE, abbiamo le idee
molto chiare a riguardo e ve lo diremo in Commissione quanto
prima.
Presidente
- Grazie collega. La parola al collega
Chatrian.
Chatrian (UVP)
- Sì, grazie Presidente.
Solo per fare qualche riflessione a seguito della risposta che
lei Assessore ci ha dato. Ma prima sia Patrizia che Bertschy hanno
già ben, non solo illustrato, ma messo nero su bianco le
difficoltà, le criticità e poi le ipotetiche soluzioni. Al di là di
quello, però, Assessore Rini, lei sa che in questo momento,
soprattutto la media valle - e in parte la bassa valle, - non ha
una copertura, non ha la stessa offerta formativa che hanno gli
abitanti del centro, diciamo, di Aosta, e i paesi limitrofi ad
Aosta. Quindi, in questo momento lei sa che non ci sono le stesse
offerte formative, non ci sono per niente, e quindi le famiglie -
come dicevano poc'anzi i colleghi - a oggi non hanno la possibilità
di poter scegliere.
Quindi è importantissimo che in queste settimane si decida, si
chiuda il cerchio, senza fretta, ma nello stesso tempo con un
tempismo chiaro, in modo che per l'anno scolastico 2016-2017 le
famiglie e soprattutto gli alunni potranno decidere il loro
percorso formativo, con cognizione di causa, perché altrimenti non
vorremmo, vista la situazione scolastica valdostana, le difficoltà
che ci sono...perché non dobbiamo nasconderci dietro a un dito, che
probabilmente dal punto di vista di offerta formativa e sviluppi,
per quanto riguarda l'istruzione valdostana, a oggi la garanzia e
l'offerta non sono garantite a tutti i livelli, soprattutto in
quelle zone che, non dimentichiamoci, devono avere le stesse, pari,
opportunità che le altre comunità valdostane. Quindi, da una parte
sì la fretta, dall'altra però si parlava prima anche di ottimizzare
quelli che sono gli spazi, la scelta capitale e importante è quella
del polo unico, per la Media e Bassa Valle. Cioè la sfida è quella,
non facile, ma la domanda che viene forte dal territorio e ripeto
soprattutto dalla media valle, perché a quel punto diventa poco
baricentrica, né per la bassa né per la alta...che ci sia comunque
una presa di posizione forte, con delle proiezioni, con l'utilizzo
degli spazi, con l'utilizzo della Brambilla, che è enorme, anche a
seguito di scelte che devono essere fatte in queste settimane.
Quindi in fretta ma posizioni utili, in fretta ma utilizzo degli
spazi migliori, in fretta per poter garantire al prossimo anno
scolastico 2016-2017 l'offerta formativa a tutti i livelli, per le
persone che abitano nella Media Valle e nella Bassa Valle. Questa
penso che sia la sfida più importante, partendo dal presupposto che
il gruppo ALPE è d'accordo per un polo unico per la Media e Bassa
Valle. Grazie.
Presidente
- Grazie collega. Allora procediamo alla
votazione. Invito i colleghi a votare. Prego colleghi... Grazie.
Collega Marguerettaz. Votazione chiusa.
Presenti 35
Votanti 35
Favorevoli 35
Il Consiglio approva all'unanimità.
Presidente
- Punto 42 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK