Consiglio Regionale della Valle d'Aosta - Oggetto del Consiglio n. 544 del 6 maggio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 544 del 6 maggio 2009 - Resoconto
OGGETTO N. 544/XIII - Reiezione della mozione: "Interventi
per sollecitare il Governo della Repubblica al rinnovo della
propria delegazione in seno alla Commissione paritetica
Stato/Regione".
Mozione
Viste le recenti dichiarazioni del Ministro della Funzione
pubblica Renato Brunetta che hanno reso evidente la continuità di
un disegno teso a screditare la serietà, la correttezza e la
legittimità delle autonomie speciali in generale e, in modo
particolare, di quella valdostana;
Considerato che queste esternazioni hanno preso spunto dalla
legittima e condivisibile manifestazione di apprezzamento, da parte
di un'organizzazione sindacale regionale, per il mantenuto livello
occupazionale nella scuola valdostana e mettono in luce
un'insofferenza crescente verso il modello autonomistico e verso
ogni sua espressione;
Osservando peraltro come, con un comportamento omissivo e
gravemente lesivo delle regole statutarie, lo stesso Governo della
Repubblica non abbia ancora provveduto, ad un anno dalle elezioni
politiche e malgrado esplicite sollecitazioni, al rinnovo della
propria delegazione in seno alla Commissione paritetica ex art. 48
bis dello Statuto (mentre la delegazione valdostana è stata
rinnovata dal Consiglio regionale il 2 ottobre 2008), paralizzando
di fatto l'emanazione di nuove ed urgenti norme di attuazione dello
Statuto speciale necessarie al completamento del nostro sistema
normativo;
Il Consiglio regionale
Impegna
il Presidente della Regione a comunicare al Governo della
Repubblica lo sdegno della Valle d'Aosta per le ripetute offensive
prese di posizione del Ministro Brunetta che trascendono ampiamente
il normale diritto di critica e la giusta dialettica politica e
recano offesa alle istituzioni regionali;
Impegna
altresì lo stesso Presidente a promuovere nelle competenti
sedi un giudizio contro il Governo della Repubblica per la continua
violazione dello Statuto speciale connessa con la mancata
ricostituzione della Commissione paritetica per le norme
d'attuazione dello Statuto speciale.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (VdAV-R)
- Grazie, Presidente. La titolazione che
è stata riportata di questa mozione presenta soltanto una parte
dell'oggetto di questo invito, che riteniamo dovrebbe essere corale
di questo Consiglio, affinché ci sia un rapporto diverso fra il
Governo centrale e le Regioni.
La mozione prende infatti le mosse dalle dichiarazioni del
Ministro Brunetta, dichiarazioni di cui si è parlato molto nelle
settimane scorse e che hanno colpito stampa e opinione pubblica,
perché qualificavano il federalismo spinto e sollecitato dalla
Regione Valle d'Aosta e il suo assetto autonomistico come un
"federalismo bastardo". Non so se il termine sia stato scelto a
disegno dal Ministro Brunetta, che non è nuovo a sortite alquanto
colorite, e anche in un passato relativamente recente Ministri
della Repubblica si sono esibiti con magliette umoristiche che
hanno provocato sommosse in altri Paesi, ci sono comportamenti
nelle istituzioni che, a volte, per il tono e il contesto nel quale
vengono adottati sono al di sopra delle righe. L'
una tantum
si può capire, ma la sensazione che è maturata negli ultimi mesi e
soprattutto in seguito a vicende che hanno visto confrontarsi
duramente il Governo con la Regione e sfociate anche in qualche
caso in contenziosi costituzionali, ci fanno percepire ormai come
consolidato un disegno di discredito sistematico, permanente, del
nostro assetto autonomistico; in particolare degli aspetti
finanziari dell'autonomia regionale, che vorrei ricordare fino a
qualche tempo fa erano considerati un approdo molto positivo e non
erano genericamente richiamati come momenti di particolare
privilegio.
Abbiamo l'impressione che ci sia un atteggiamento duplice da
parte del Governo: amichevole e dalla mano tesa in certi momenti,
pronto alla sberla o allo sberlone, soprattutto sul piano mediatico
con il risultato di smuovere le acque della politica regionale, se
è vero come è vero che sono stati conseguiti su questo terreno
importanti risultati di avvicinamento delle forze di maggioranza
con le forze di Governo, ma dall'altro - ed è questo che ci
dispiace nel breve, nel medio e nel lungo periodo - quello di far
passare della nostra Regione l'immagine peggiore e, nel caso di
specie, di attaccare pesantemente un aspetto dell'autonomia legato
all'organizzazione del sistema scolastico e alle disponibilità
anche di personale scolastico, di cui abbiamo parlato poco fa, di
organici sicuramente più robusti, meno asciutti di quelli che sono
presenti in altre Regioni, ma riteniamo nel complesso comunque
necessari e adeguati per una situazione di particolarismo
linguistico e di bilinguismo praticato nelle nostre scuole.
Curioso che il Ministro della Repubblica prenda spunto da
osservazioni di un nostro Assessore o di un'organizzazione
sindacale regionale relativa al livello occupazionale della scuola,
per scagliarsi con una violenza a mia memoria difficile da
ritrovare nel passato non contro un Governo regionale o contro un
partito della Regione, ma contro la Regione stessa, con un annuncio
di un
redde rationem
di cui poi sul versante del federalismo
fiscale altri, facendo da contrappunto, incominciano ad anticipare
i momenti più delicati attraverso quella dinamica di individuazione
dei costi
standard
e l'indicazione di cosiddetti "punti di
equilibrio", cioè il livello di cui godono altre Regioni a Statuto
speciale, da ultimo si è fatto riferimento alla Regione Friuli
Venezia Giulia, come punto di approdo di un regolamento dei conti
fra Stato e Regione.
Noi non consideriamo questo susseguirsi di esternazioni come
facente parte di una normale dialettica politica, di una sempre
giusta ed apprezzabile forma di discussione. A noi pare che siano
stati superati in questa circostanza dei limiti di tono, non direi
neanche di garbo istituzionale, direi di semplice educazione, e che
qui si imponga un punto fermo da parte di questa Regione, che
darebbe una sensazione di particolare disagio se non si
contrapponesse in modo netto a queste prese di posizione. Peraltro,
poiché il Governo della Repubblica è sollecito nel cercare di
mettere in difficoltà ed è rapido nell'indicare anomalie e
disfunzionamenti del nostro sistema, ci chiediamo come mai quello
stesso Governo da un anno tenga fermo lo snodo essenziale di
rapporto fra Governo e Regione, rappresentato dalla Commissione
paritetica in base alla norma di attuazione dello Statuto speciale.
Era il 2 ottobre, parliamo di sette mesi fa, quando in quest'aula,
trascorsa la tornata elettorale, nominavamo la nostra delegazione
in Commissione paritetica, fra l'altro ne fa parte il collega
Caveri che da sette mesi scalpita in attesa di mettere i suoi
talenti a servizio della causa. Ha trovato peraltro modo di avere
altre occupazioni nel frattempo, ma ci limitiamo a sottolineare
come sarebbe utile in questo momento il suo e altrui operato in una
Commissione, di cui il Presidente Rollandin e altri sanno che
qualcosa può fare e qualcosa deve fare, abbiamo idea di qualche
argomento che deve rapidamente essere messo sul tavolo. Non
sappiamo se nel frattempo ci siano state novità, non ce ne
constano, ma se ce ne saranno ben vengano!
Ricordiamo comunque che era il mese di aprile dello scorso anno
quando si tenevano le elezioni nazionali, trascorsi pochi giorni il
Governo centrale era insediato, anzi, scalpitava in quei giorni il
Presidente Berlusconi di insediarsi, ma 12 mesi non sono bastati
perché si effettuasse una nomina, che poi consta di 3 persone!
Ignoriamo se questo ha qualche attinenza con il disegno di
discredito e di delegittimazione che è in corso, ma riteniamo che
questo non sia un fatto di scortesia: questo è un fatto di grave
inadempimento di doveri costituzionali. La Commissione per le norme
di attuazione è un organo di rilievo statutario prevista da una
legge costituzionale, impedirne o comunque ritardarne volutamente
il funzionamento non è una cosa che riguardi solo uno scambio di
cortesie con il Governo centrale; è un preciso dovere loro come
nostro, noi lo abbiamo già adempiuto, procedere immediatamente alla
ricostituzione di questa Commissione.
Questi sono i due aspetti che abbiamo voluto contestualmente
sottoporre al vaglio del Consiglio e che chiediamo vengano discussi
come cuore di questa mozione, che impegna il Presidente a
comunicare al Governo che siamo sdegnati rispetto a queste ripetute
offese che vengono dal Ministro Brunetta e ad attivarsi nelle sedi
competenti, quelle che saranno ritenute le sedi opportune, perché
questa che è per noi una reiterata e continua violazione dello
Statuto speciale venga a cessare, quindi sia attivata la
Commissione paritetica quanto prima. Grazie.
Président
- La parole au Conseiller Donzel.
Donzel (PD)
- Veramente su questo argomento avrei
preferito intervenire in un momento non elettorale, sarei stato
molto più duro di quanto sarò. Mi limito a leggere le parole del
Ministro Brunetta riportate molto puntualmente dall'ANSA Valle
d'Aosta:
"Tutte le Regioni italiane saranno speciali, non ci
saranno più privilegi"
, questo lo ripete ormai come un
ritornello, ho letto quello che diceva a luglio dello scorso anno
in quest'aula, in Veneto, a Belluno, sceglie proprio i posti dove
dire queste cose, cioè va nelle Regioni limitrofe, dove ci sono
state anche delle questioni di Comuni, a Cortina, in Veneto con
Bolzano, con Trento, poi va in Piemonte dove c'è stato il caso dei
Comuni di Carema, eccetera, e lì lancia questi messaggi...
(interruzione del Consigliere Lattanzi, fuori
microfono)
...era ad Alba in Piemonte, lo sai bene, Massimo, questo tema è
in discussione, e quando un Ministro della Repubblica dice queste
frasi, non le dice un passante o un esponente... ho ricordato che è
un argomento anche
bipartisan
che molti Parlamentari tirano
fuori tanto per demagogia e tirar su un po' di consenso, ma qui
parla un Ministro della Repubblica! La cosa però si aggrava, perché
detta così sembra quasi che il Ministro Brunetta faccia un
ragionamento di equità, si aggrava perché il ragionamento si
approfondisce:
"Le Regioni a Statuto speciale sono istituzioni
della Repubblica che per 50-60 anni hanno, chi bene..."
-
quindi fa un elogio a qualcuno -
, "chi meno bene, goduto di un
vantaggio finanziario. Molti lo hanno usato bene, altri meno
bene".
Chi è che lo ha usato bene? La Valle d'Aosta? No, perché
poi arriva il commento subito dal Friuli dove non c'è più l'amico
Illy, e dice:
"Se l'Alto Adige..."
- dice Gottardo dal
Friuli -
"e Bolzano, in particolare, o la Valle d'Aosta ricevono
12,4 decimi rispetto a ciò che paga in fatto di contributo, il
Friuli Venezia Giulia ne riceve la metà"
, quindi abbiamo capito
chi sono i virtuosi, quelli del Friuli; e gli amici Siciliani sono
i virtuosi, perché interviene sull'argomento anche la Sicilia
dicendo: "bene, via tutti i privilegi". Abbiamo capito che qui chi
mangia a sbafo sono i Valdostani, questo dice Brunetta, ma lo dice
soltanto Brunetta, quindi... è uno? Eh no! Lo dice anche Calderoli,
allora i Ministri diventano due, appartenenti ai due partiti che
costituiscono la maggioranza, uno della Lega e l'altro del PdL,
quindi sono tutti d'accordo a dire che qui si mangia a sbafo.
Quello che mi ha colpito è che una volta risponde l'Assessore
Viérin difendendo la scuola, bene, giusto, corretto, un'altra volta
interviene l'Assessore alle finanze... cioè è possibile che non ci
possa essere un pronunciamento del Governo regionale chiaro e netto
su questa cosa, ma usciamo sporadicamente a difendere la scuola
valdostana, l'uso delle finanze, e non esce un pronunciamento
netto, secco del nostro Governo di dissenso totale da questa
posizione del Governo nazionale? Sì, perché due Ministri del
Governo di due partiti che compongono la maggioranza sono la
posizione del Governo. Mi colpisce perché invece su questa cosa
qui, senza nessuna esitazione Durnwalder da Bolzano parla
serenamente, invita a vedere i loro conti, si sente a posto, non ha
alcun timore e si vuol tenere a tutti i costi la propria
specificità; addirittura senza esitazione dice:
"Questo signor
Brunetta vada a leggersi la Costituzione perché non la conosce"
e nessuno lo smentisce; quindi vuol dire che sa di quello che
parla.
Mi aspetto, lo ribadisco, una posizione ferma; mi pare che il
Presidente abbia annunciato: "andiamo a vedere le carte del
federalismo fiscale", e immagino che almeno lì saremo fermi, ma
l'attacco è al principio, non è una questione di denari, per la
prima volta non è messa in discussione semplicemente la questione
economica, per la prima volta è messo in questione l'assetto
giuridico della Regione Valle d'Aosta! Qui non si parla più solo di
dire: "vi togliamo un po' di soldi", ma si parla di togliere la
specialità! Ed è una cosa profondamente diversa, perché se in
passato tutti i Governi hanno avuto la tentazione di abbattere la
scure sui soldi della Valle d'Aosta, nessuno, mai, nella storia di
questo Paese si era spinto così avanti rispetto all'idea di
toglierci la specialità. Allora ecco perché più volte come Partito
Democratico abbiamo detto che su questi temi occorre che ci sia un
atteggiamento forte e unitario. Noi, su questi temi, siamo pronti a
batterci perché per la prima volta nella storia del nostro Paese è
messa in discussione la specialità della Valle d'Aosta. Non si può
tollerare che un Ministro, due Ministri di una coalizione di
Governo escano in questo modo; non è una proposta di legge che gira
in Parlamento e che può essere bocciata e ritirata in qualsiasi
momento, la gravità è forte. Tanto più che, come riportato nella
mozione, ci sono degli adempimenti importanti che dicono della
volontà di costruire un rapporto pattizio con la Regione proprio
della Commissione paritetica; il fatto di non considerare la
Commissione paritetica, vuol dire che il Governo, dall'alto, snobba
l'idea di poter trattari alla pari con la nostra Regione e questo è
un fatto gravissimo che bisogna sia segnalato e bisogna che venga
assolutamente fatto qualcosa per rimediare in quella direzione.
Ci aspettiamo che non sia più soltanto l'Assessore Viérin o
l'Assessore Lavoyer a difendere la specialità della Valle d'Aosta,
ma che sia l'intero Consiglio regionale, con un voto chiaro.
Président
- La parole au Conseiller Lattanzi.
Lattanzi (PdL)
- Grazie, Presidente. Così sfogo il
silenzio di 8 ore di ascolto senza aver mai pronunciato una mezza
parola! L'unica che ho pronunciato fuori microfono mi ha subito
ripreso, quindi adesso, a fine di questa giornata, mi tolgo la
soddisfazione di esistere almeno sotto l'aspetto politico.
Voglio, con grande serenità, commentare la forma di questa
mozione. Sarete d'accordo con me, colleghi, che ad una prima
lettura la mozione sembra costruita con un "copia-incolla" mal
riuscito, perché pone due temi di un'importanza straordinaria in un
unico documento della serie: "non si potevano sprecare due fogli,
facciamone uno solo con due argomenti molto importanti"! Si parla
di due argomenti completamente diversi in un'unica mozione, con
doppia impegnativa: faccia questo e anche quello, Presidente,
quindi si tenga pronto a questo doppio ruolo politico-istituzionale
e rappresentativo.
Mi chiedo se sulla forma non potevamo parlarne... perché vi dico
questo? Perché mentre vi esprimerò alcune perplessità sui giudizi
su Brunetta e sul giudizio che lui rappresenti l'intero Governo, il
Parlamento, la riforma costituzionale, su cui adesso dirò due
parole, sulla seconda impegnativa potevamo anche essere d'accordo:
dobbiamo registrare, anche se conosciamo i motivi che la riforma
del federalismo fiscale impone al Governo di costituire la
paritetica, immediatamente dopo vengono attuati certi processi, c'è
tutto un dibattito che conosciamo, ma che non sono giustificativi
del ritardo con il quale il Ministro Fitto avrebbe già dovuto
nominare i tre rappresentanti dello Stato in seno alla paritetica.
Noi la consideriamo una sottolineatura condivisibile, quindi se voi
ci aveste proposto: "siete disposti voi, del PdL, a sottoscrivere
una mozione che impegna il Presidente della Giunta a fare
rimostranza al Ministro Fitto o agli ordini che si ritiene più
opportuni affinché venga nominata fin da subito la paritetica, per
affrontare i grandi temi del rapporto fra Stato e Regioni?"... noi
vi avremmo detto sì.
Vedete, aver utilizzato questa forma purtroppo ci impone di non
poter aderire al voto favorevole di questa parte della mozione, che
avrebbe impegnato il Governo e, a nostro avviso, in maniera
corretta su questa sollecitazione, che peraltro facciamo da
Valdostani settimanalmente, perché abbiamo anche noi il piacere da
Valdostani di affrontare in paritetica una serie di partite
importanti per il chiarimento dei rapporti Stato-Regioni al
riguardo. Siamo noi i primi beneficiari della costituzione futura -
ci hanno assicurato prestissimo - di questa paritetica, quindi si
tenga pronto Caveri ad andare a Roma.
Per quanto riguarda invece la prima parte dell'impegnativa,
consentitemi di rilevare il tono acido, astioso, polemico,
demagogico con il quale avete affrontato il tema delle
dichiarazioni di Brunetta e che è veramente inaccettabile! Non
potremmo quindi votare questa parte della mozione.
Il collega Donzel, che non conoscevo prima che entrasse in
quest'aula un anno fa, ha la capacità di dire cose pesantissime,
sia che le dica in maniera cattiva, sia che le dica in maniera
buona. Ha letto le dichiarazioni di Brunetta, ma si è dimenticato
di completare il discorso di Brunetta; vorrei rileggere, collega
Donzel, le stesse parole che ha letto lei, aggiungendo il pezzo che
lei ha omesso, perché quelle dichiarazioni sono per noi
condivisibili.
"Le Regioni a Statuto speciale..."
- ha
affermato Brunetta, le ho copiate dal suo sito, quello nel quale
lei campeggia come candidato per le europee -
"sono istituzioni
della Repubblica che per 50-60 anni hanno, chi bene e chi meno
bene, goduto di un vantaggio finanziario"
... c'è qualcuno che
ha qualcosa da obiettare? Io mi sentirei fra quelli "che bene"; se
qualcuno ha pensato di essere "non bene" ha cominciato a
preoccuparsi;
"molti l'hanno usata bene, altri meno bene"
...
voi da che parte pensate di stare, noi Valdostani da che parte
pensiamo di stare rispetto a questa dichiarazione? Noi sempre dalla
parte di quelli che hanno gestito bene un'autonomia finanziaria che
ci è stata concessa 40 anni fa e che crediamo di meritare per tutte
le specificità che ci sentiamo di rappresentare. Non so chi è che
si è scandalizzato, ma chi si è sentito colpito è perché
probabilmente aveva le mani nella marmellata, non lo so!
"Con il
federalismo e il federalismo fiscale che stiamo realizzando, avremo
tutte Regioni a Statuto speciale"
: non ha detto togliamo la
specialità a quelle che sono speciali, ha detto aggiungiamo la
specialità a tutte quelle che non ce l'hanno! Perché sapete che il
federalismo fiscale parla di concedere alle Regioni la possibilità
di prelevare fiscalmente le loro risorse, o parte di queste, e
l'altra parte devolverla allo Stato per le competenze di
indicazione statale, quindi è una rivisitazione dell'architettura
stessa dello Stato. Non so perché noi Valdostani, autonomia
speciale, ci dovremmo sentire toccati se anche il Piemonte avrà il
suo riparto fiscale e un rapporto con lo Stato diverso da quanto
non lo abbia adesso.
"Si giocherà non più sui trasferimenti
maggiori, ma sull'efficienza, la qualità, la trasparenza, la
produttività"
... siete d'accordo? Noi sì!
"E saremo tutti un
po' più equi"
... siete d'accordo voi, della Sinistra, che avete
appena finito di dire di essere equi?
"Che nessuno strilli la
lesa autonomia, non si tratta di questo; si tratta solo di
ridistribuire meglio le risorse della collettività"
; allora mi
chiedo noi, Valdostani, cosa c'entriamo con queste dichiarazioni.
Io farei una mozione a favore: è giusto che le altre Regioni
abbiano un rapporto diverso con lo Stato, perché noi Valdostani non
siamo fra quelli che dicono: "agli altri no"; diciamo
semplicemente: "quello che abbiamo noi ce lo teniamo"!
Non so dove queste dichiarazioni siano scandalose; noi, sotto
l'aspetto del programma, non le contestiamo. Evidentemente chi è
partito all'attacco è chi... e qui qualcuno mi dovrebbe spiegare,
ma non è in quest'aula il sindacato che ha provocato la polemica,
con quale lungimiranza e intelligenza ha dovuto andare a raccontare
al mondo intero che noi ce ne freghiamo delle riduzioni dei costi,
delle assunzioni, perché noi siccome abbiamo l'autonomia, assumiamo
quando e come vogliamo... Questo è stato l'errore che noi
Valdostani abbiamo fatto, e dico "noi" mettendoci pure me! Noi
Valdostani dobbiamo farci gli affari nostri, non andare a
raccontare ad Alba che assumiamo quanti ne vogliamo nel settore
scolastico perché abbiamo le nostre esigenze, le nostre specificità
e gli altri non devono venire a farci "i peli", perché "i peli" non
li fanno a noi, li fanno a qualche altra autonomia che
probabilmente non parla di diritti, ma di veri e propri spudorati
privilegi, e sono Regioni governate anche dal Popolo della Libertà!
Guarda caso, sono venute fuori dichiarazioni di tutte le Regioni,
ad esclusione di una, la Sardegna, che è stata zitta: ha parlato
Bolzano che ha risposto "non è una cosa che ci compete, Brunetta si
studi la Costituzione, sono affari suoi", ed è stata la risposta
più lapidaria e forse anche la più intelligente sotto l'aspetto
politico; la Sicilia che giustamente si è subito sentita toccata,
si è dichiarata d'accordo a discutere (i Siciliani sono sempre
d'accordo, quando sono d'accordo sei già fregato!): ci date la
nostra energia, tutto il riparto fiscale sull'energia del gas della
Sicilia e abbiamo fatto pari e patta, visto che devono incassare 17
miliardi di euro all'anno in più! Figuratevi se i Siciliani si
fanno fregare da noi, ma noi siamo con l'anello al naso rispetto a
questi! Il Friuli dice: "noi siamo quelli che prendiamo meno"...
figuriamoci!
La Valle d'Aosta è uscita per voce di alcuni rappresentanti
istituzionali, che avrebbero dovuto starsene zitti e farsi gli
affari loro e gestire la nostra autonomia, che non era minacciata
certamente da queste dichiarazioni; quindi i sindacati non
dovrebbero andare a sbeffeggiare gli altri Italiani che non si
possono permettere di avere gli insegnanti di sostegno, ma se
riteniamo opportuno assumere gli insegnanti di sostegno lo
facciamo, abbiamo autonomia per quanto riguarda l'organizzazione
scolastica, senza andare a dileggiare quelli che ci guardano e
dicono: "beati voi, voi potete assumere trenta insegnanti in più,
noi ne abbiamo dovuti licenziare cinquemila"! Questo è il nostro
problema e dovremo smetterla di uscire con queste dichiarazioni,
perché non toccano noi, toccano i privilegi delle autonomie
speciali. Noi non abbiamo privilegi in autonomia speciale, non
riguarda noi e Brunetta intanto non rappresenta un Governo e
neanche un Parlamento che dovrebbe riformare la Costituzione per
modificare quello di cui stiamo discutendo.
Capisco la demagogia della polemica politica, ho visto sul tuo
blog
, Donzel, il tuo bel faccione candidato alle europee con
tutta questa menata qua su Brunetta contro l'autonomia: non c'è
nessuno contro l'autonomia! Contro l'autonomia ci siete voi, che
ogni tre giorni uscite con un comunicato per far passare la nostra
autonomia come un privilegio. Noi lo riteniamo un sacrosanto
diritto i 9/10 di quello che ci produciamo! Semmai, e lo abbiamo
espresso al Presidente della Giunta, siamo preoccupati perché i
9/10 del riparto fiscale sono una percentuale di un PIL che noi
facciamo fatica a produrre, questa è la nostra preoccupazione,
perché i 9/10 di nulla è nulla! I 9/10 dell'IVA se non ci sono
consumi è zero, questa è la nostra preoccupazione, non quella di
andare a rideterminare i 9/10, nessuno del Governo ha mai parlato
neanche nei tavoli tecnici che si tengono per la riforma federale
fiscale di andare a toccare i decimi della Valle d'Aosta. Se
riuscissimo a fare gli affari nostri, Brunetta si occuperebbe di
qualcun altro; ma noi vogliamo fare i protagonisti, facciamo le
ANSA, andiamo sulla previsione nazionale e andiamo a raccontare che
abbiamo i buoni di benzina e che assumiamo il personale della
scuola quando e come vogliamo!
Suggerisco meno demagogia...
Président
- ...collègue Donzel, pas de discussion hors
micro...
Lattanzi (PdL)
- ... Presidente, lasci, non fa
male...
Président
- ...mais ça dérange l'enregistrement du
débat...
Lattanzi (PdL)
- ...quello che sostengo da Valdostano e
che auspico è che i Valdostani prendano coscienza che noi siamo
dalla parte dei buoni, non ci facciamo mettere dalla parte dei
cattivi da nessuno, vorrei che non ci mettessimo noi dalla parte
dei cattivi, perché se qualcuno si vergogna di quanto guadagna o di
essere autonomista o dei 9/10, dice che sono immorali, pensa che ci
sia qualcuno che li tocchi... noi non abbiamo questa
preoccupazione, questo prurito! Voi fate la vostra battaglia
politica, lo capisco, ma noi facciamo la nostra: non ci risulta che
il Governo abbia mai, anzi, esattamente il contrario... il Governo
ha aperto una serie di tavoli di confronto su tutti i settori con
tutti noi, a me non risulta...adesso l'Assessore Laurent era ad
Alba...
(interruzione del Consigliere Donzel, fuori
microfono)
...lo so, ti ho visto, eri lì. Dico solo che per me quelle
uscite sono state politicamente inopportune, perché si stava
parlando di riforma federale fiscale, si parlava di un sistema di
architettura dello Stato, si parlava di privilegi di alcune
autonomie speciali, la gallina che canta ha fatto l'uovo,
scusatemi, la vedo in maniera molto semplice, sono un ragazzo di
strada! Detto questo, non ritengo che si possa chiedere al
Presidente della Giunta di esprimere sdegno per una cosa che non
esiste! Credo che su questa cosa dobbiamo esprimere la nostra
posizione, che è quella che è stata espressa al Governo e a tutti i
Ministri. Brunetta fa una battaglia di rivoluzione copernicana, fra
l'altro venerdì andrà in Parlamento la nuova riforma sulla
riorganizzazione dell'ente pubblico, che sarà una rivoluzione
copernicana che permetterà al Paese di darsi una struttura che sia
almeno degna delle tasse che i cittadini pagano.
Riteniamo che la polemica sia dannosa per noi stessi, riteniamo
che la mozione sia inaccettabile, sul secondo argomento - la
paritetica - ripeto la nostra disponibilità ad esprimere un
consenso ad una sollecitazione, anche se abbiamo già fatto una
mozione, ne faremo ancora, siamo disponibili. Chiediamo quindi ai
proponenti di ritirare questa mozione e di presentarne due
distinte, perché sulla seconda mozione saremmo anche disponibili,
mentre sulla prima esprimiamo la nostra contrarietà, in quanto,
secondo noi, non ci sono i presupposti per esprimere uno sdegno per
una cosa che contro di noi non è mai stata espressa.
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci, M. le Président. Je ne voulais
pas intervenir sur cette discussion, je crois même que la
discussion a été hors de l'objet en question, car aujourd'hui nous
sommes ici à discuter sur la recomposition de cette Commission
paritaire que nous tous...
(interruzione del Consigliere Lattanzi, fuori
microfono)
...cela pour dire que si on doit discuter sur les déclarations
du Ministre Brunetta, je pense et je veux intervenir car j'ai été
tiré en cause par le Conseiller Lattanzi, je réaffirme que les
déclarations du Ministre Brunetta ont été des déclarations très
graves. Le soussigné et d'autres personnes du Gouvernement ont
été... comment dire?... parler des
organici
et de toutes les
nouveautés du monde de l'école, d'autres l'ont fait, mais nous nous
sommes limités face à une agression du point de vue verbal d'un
Ministre du Gouvernement de réaffirmer la validité du système
scolaire de la Vallée d'Aoste, de réaffirmer notre modèle et notre
autonomie. Je crois que ce n'est pas le soussigné et le
Gouvernement qui ont pris des positions, mais ça a été en réplique
à des affirmations que personnellement je juge graves face à
l'attaque à l'autonomie... un point, c'est tout.
Après à chacun bon de juger l'opportunité ou moins car après nos
déclarations d'autres déclarations que personnellement je juge
inopportunes ont été déclenchées, donc je crois que sur cela chacun
a son avis. Cela pour dire que personnellement je réaffirme que le
modèle scolaire, le modèle d'autonomie valdôtaine est un modèle qui
fonctionne et personne n'a été hors de la Vallée d'Aoste pour être
fier et orgueilleux ou pour faire devenir jaloux les autres de
notre modèle scolaire, nous avons simplement fait notre travail et
surtout d'un point de vue de contenus, nous avons une augmentation
des enseignants là où il y a une augmentation des élèves; là où il
y a une diminution des élèves, nous avons une diminution des
enseignants. Cela pour dire que nous essayons de gérer le budget de
l'Administration avec critère et nous ne sommes pas là pour faire
de l'instrumentalisation sur les déclarations du Ministre.
Je répète, personnellement j'ai jugé ces déclarations graves
comme attaque à l'autonomie et j'ai cru bon de répondre d'un point
de vue institutionnel car je crois que des affirmations qui même
dans le passé ont existé, ce n'est pas la première fois, ont
toujours vu des répliques et je crois qu'il est nécessaire de
réaffirmer chaque jour notre autonomie et à chaque moment. Cela je
crois qu'il est important de le réaffirmer, sans aucune polémique
et je répète même en marge d'une discussion qui dans le mérite
regarde partiellement l'objet.
Président
- Il n'y a plus d'autres qui souhaitent
intervenir? Je ferme la discussion générale.
La parole au Président de la Région, Rollandin.
Rollandin (UV)
- La lettera che ho ricevuto in data 5
maggio 2009 da parte del Ministro Fitto è di questo tenore:
"Con
riferimento alle sue note del 10 dicembre 2008 e del 10 febbraio
2009, finalizzate alla ricostituzione della Commissione paritetica,
di cui all'articolo 48bis dello Statuto, le comunico che è prossima
l'emanazione del decreto che nomina i componenti da parte statale
della Commissione, e prende atto delle nomine effettuate dal
Consiglio regionale".
Credo di aver già dato contezza al
Consiglio, in quanto su questo tema ci siamo già soffermati, delle
reiterate sollecitazioni fatte a questo proposito; ora, a fronte di
questa lettera che divulgo ufficialmente al Consiglio, possiamo
fare due cose: in primo luogo, dare la possibilità che in tempi
brevi questo avvenga, tenuto conto che la lettera è recente, quindi
per quanto ci riguarda il discorso rimane in sospeso, nel senso che
i giudizi che sono stati dati sul ritardo non sto a ripeterli
perché sono più che condivisibili; in effetti è logico
sottolinearlo con forza come è stato fatto, quindi non posso che
aderire a quello che è stato detto. A fronte di questa lettera
credo sia perlomeno prudente immaginare che ci sia conseguentemente
una nomina in tempi brevi, per cui personalmente sono per proporre
che su questo tema si dia la possibilità di intervenire.
Per la parte relativa a un vezzo che è soprattutto legato al
modo di esternare di alcuni Ministri, perché non è solo Brunetta,
abbiamo ripreso in quest'aula, non poco tempo fa, un'altra
esternazione di un altro Ministro e di altri che sono stati citati
qui, in pubbliche trasmissioni là dove devo sottolineare che
purtroppo coralmente tutte le forze politiche si erano espresse
contro la situazione delle Regioni a Statuto speciale, proponendo
di rivedere al limite anche la Costituzione di fronte a qualcuno
che aveva fatto riferimento ad una garanzia costituzionale. Poi c'è
stato un ravvedimento, non so quanto operoso, si è detto: "ma no,
non volevamo dire quello"... Ho fatto riferimento alle esternazioni
per dire che sicuramente non solo non sono gradite, ma vanno oltre
le linee, parlo in particolare delle espressioni che si riferivano
alla trasmissione di
Ballarò
.
Per quanto riguarda le ultime esternazioni del Ministro
Brunetta, che riferite e lette così dicono una certa cosa, come si
era espresso e come è stato riportato, sicuramente non potevano che
avere una reazione, quella dell'Assessore Viérin che correttamente
ha detto: "noi utilizziamo i fondi per sostenere una scuola che è
un modello che a nostro avviso funziona, ci sono degli interventi
mirati a sostegno, ci sono degli interventi che riequilibrano una
situazione che è legata al programma per le scuole di montagna", e
quindi stupisce che ci siano affermazioni che vanno oltre quello
che è un intento, perché devo dire che quando si dice: "vorremmo
che tutte fossero speciali", non con questo tipo di logica...
vorrei ricordare che la legge n. 1/2003 prevedeva una forma mista
di specialità progressiva per le Regioni a Statuto ordinario
inserita nella Costituzione. Non è stata mai attuata, ma questo
c'è, quindi sotto questo profilo abbiamo sempre detto che non siamo
invidiosi degli altri, vorremmo che gli altri non fossero invidiosi
della realtà regionale, misconosciuta. Perché il vero problema
della realtà della nostra Regione è che tutte le volte che parlano
di privilegi, si riferiscono ad una serie di valori che in base
alle medie portano ad avere procapite... ecco, vedete la Valle
d'Aosta, dimenticando cose che qui ci ripetiamo a iosa sulle
competenze, su cui non spendo neanche una parola, perché qui è
assolutamente inutile se non noioso.
A fronte di questa situazione, credo che il Consiglio regionale
debba correttamente difendere sempre l'autonomia nei fatti e tutte
le volte che ci sono degli atti che vanno contro la stessa; questo
Consiglio ha preso posizione ufficiale ad esempio sul federalismo
fiscale, dicendo chiaro che una norma che prevedeva la convergenza
- nemmeno voluta dal Governo, lo abbiamo detto anche qui - a noi
andava stretta, tanto che poi il Governo ha deciso di proporre un
emendamento per toglierla. La legge del federalismo fiscale,
quindi, come è stata approvata è una legge che a livello di Regioni
a Statuto speciale è stata condivisa da tutti. Allora credo che sia
meglio stare ai fatti che alle dichiarazioni. Nel momento in cui
crediamo che alcune cose siano lesive... abbiamo sempre detto qui
qual è la nostra posizione, anche in contrasto. Sul discorso
dell'applicazione della "Brunetta" abbiamo detto che su alcune cose
non eravamo d'accordo e abbiamo fatto le nostre rimostranze, non è
che ci siamo acquattati per dire: "va bene"... assolutamente
no!
Andare ad impegnarci su un discorso con una dichiarazione che
vada oltre quella che è una regola di buon senso... altrimenti
dovremmo farlo sempre, su una minima dichiarazione! Questo non
toglie che l'interpretazione o gli echi di stampa dati a questa
dichiarazione di Brunetta hanno avuto un esito negativo nei
confronti della Valle, perché è stata interpretata come un attacco
generalizzato a tutte... letto come è stato letto, diceva alcune
cose che sono sicuramente da interpretare in modo diverso. Questo
per dire cosa? Che non è negativo mettere l'attenzione sul nostro
obbligo di essere attenti a quello che succede e che viene fatto
nei confronti dello Statuto speciale, non nei confronti di Tizio o
Caio come amministratore - e questo mi sembra che sia un atto di
buoni propositi - ma, da qui ad andare a impegnarci con una mozione
su una dichiarazione del Ministro tale piuttosto che talaltro,
credo che il passo sia anche sotto questo profilo controproducente,
anche per il modo con cui andiamo ad interferire. È stata giusta la
reazione che si è avuta rispetto alle notizie di stampa che
arrivavano, nel senso di dire: "guardate che la nostra scuola
funziona così": questo è stato detto, non è che abbiamo fatto degli
attacchi contro il Ministro, abbiamo solo detto che non riteniamo
che ci siano le condizioni per fare dei rilievi rispetto alla
situazione della nostra scuola; quindi sotto questo profilo siamo
convinti che dobbiamo respingere qualsiasi attacco nei fatti. Le
dichiarazioni... se dobbiamo tutte le volte andare dietro alle
dichiarazioni che, interpretate come sono apparse sui giornali,
sicuramente non solo non sono condivisibili, ma sono contrarie alla
realtà... se leggiamo testualmente le dichiarazioni, queste sono
interpretabili in modo diverso da quello che è il senso che a
livello di rilievo giornalistico è stato dato.
Con questo, e tenuto conto che la mozione impegna una cosa e
impegna anche l'altra, su cui c'è questo impegno formale - l'ho
letto pubblicamente - del Ministro nei confronti della prossima
nomina dei membri statali della Commissione paritetica, chiedo al
collega Louvin se ritiene - tenuto conto che i due "impegna" sono
legati e a fronte di questo - di ritirarla; se ritiene di
mantenerla, tenuto conto che sono legati, noi non possiamo andare
oltre le affermazioni che ho appena detto. Ribadisco che nei fatti
siamo perfettamente d'accordo nella difesa dell'autonomia, nei
fatti però, perché se andiamo dietro alle dichiarazioni dovremmo
tutti i giorni fare una mozione contro qualcuno, in quanto ce ne
sono state da tutte le parti. Dovremmo prendere atto anche dei
progetti di legge che arrivano da Destra come da Sinistra contro le
Regioni a Statuto speciale: ci sono progetti di legge firmati
contro le Regioni a Statuto speciale, per la loro abolizione.
Ripeto, ho detto: "di tutti"; quindi credo che nei fatti siamo
sempre d'accordo di resistere, non solo, ma di attaccare le
operazioni lesive. Chiedo pertanto al collega Louvin, a fronte di
questo, se ritiene di ritirarla, altrimenti dovremo comportarci in
conseguenza di quello che ho detto.
Président
- La parole au Conseiller Louvin.
Louvin (VdAV-R)
- Devo deluderla, Presidente, non per
partito preso, ma perché abbiamo su questo delle sensibilità
diverse. Non voglio mettere in discussione la buona fede di
nessuno, né di chi sente come offensive, ostili e polemiche delle
dichiarazioni che peraltro rileggo, non mi pare abbiano questo
tono: viste le recenti dichiarazioni del Ministro della funzione
pubblica Brunetta, che hanno reso evidente la continuità di un
disegno teso a screditare la serietà, la correttezza e la
legittimità delle autonomie speciali...
(interruzione del Consigliere Lattanzi, fuori
microfono)
...questo è il nostro punto di vista, il nostro punto di
partenza, e sono molto contento che esponenti del Governo,
l'Assessore Viérin fra gli altri, abbiano voluto sottolineare
quanto fosse ingiustificata e inopportuna quella presa di
posizione.
Una tantum
non bisogna correre dietro ad una
dichiarazione, siamo d'accordo, d'altra parte viviamo in tempi nei
quali chi non dichiara non esiste, quindi alcune carriere
addirittura si costruiscono, alcuni personaggi si rafforzano
mediaticamente, però quando si è Ministri della Repubblica - è il
caso di Calderoli come di Brunetta -, qualche volta una parola di
troppo può avere un peso particolare.
Noi abbiamo l'impressione, non siamo gli unici a pensarlo, né in
quest'aula, né fuori da quest'aula, che l'operazione si chiami
"linciaggio" in termini mediatici delle autonomie speciali. Allora
qualcuno risponde netto come ha fatto il Presidente Durnwalder, che
ha fatto scelte politiche conseguenti anche in questa tornata
elettorale rispetto al Governo centrale, ed altri assumono un
atteggiamento più prudente, direi di fastidio rispetto alla
necessità di mettere quello che riteniamo doveroso, cioè mettere in
chiaro che noi, con queste posizioni del Governo centrale, siamo in
aperto disaccordo e le riteniamo offensive.
Non è stato fatto un "copia-incolla", sono stati semplicemente
messi in fila dei passaggi che segnano una continuità di rapporto.
Guardi, collega Lattanzi, che abbiamo anche buona memoria rispetto
ai rapporti con il Ministero degli affari regionali, perché ci
ricordiamo un braccio di ferro durato molto a lungo sulla vicenda
della Presidenza della Commissione paritetica, che paralizzò a
lungo quell'organismo quando era Presidente il Ministro La Loggia,
e guarda caso, oggi, nei confronti della nostra Regione si ripete
la questione, ma in termini ancora più gravi, perché qui siamo alla
non composizione dell'organo. Riteniamo che nonostante queste
dichiarazioni, e voglio prendere atto di questa precisazione,
immagino anche sollecitata per i canali diplomatici dei rapporti
fra...
(interruzione del Presidente della Regione, fuori
microfono)
...sollecitato quanto meno a dare un segnale, a manifestare una
disponibilità perché si esca da questa
impasse
.
Presidente, questa lettera può anche essere motivata, possiamo
anche capire che ci sia un problema in queste ore, che l'urgenza di
altre vicende possa impedire in questo Consiglio dei ministri di
portare tre nomi, perché non stiamo parlando di un atto complicato,
stiamo parlando di mettere tre nomi in fila. Noi vorremmo che
questo venisse fatto subito, è un anno che sono in ritardo, se noi
la impegniamo, Presidente, in un modo molto semplice a promuovere
nelle competenti sedi un giudizio, vuole avere quindici giorni di
tempo? Ci mancherebbe: diamo due settimane al Governo, ma le diamo!
Per noi il tempo è scaduto: che questo Governo faccia le sue nomine
e faccia funzionare degli organi costituzionali. Per noi non è più
il tempo di dilazioni, lo abbiamo messo nero su bianco, abbiamo
tenuto fermo la questione della paritetica per mesi sapendo che
c'erano delle iniziative della Giunta regionale a sollecito. C'è un
atteggiamento dilatorio volontario - assolutamente doloso, in
questo caso - da parte del Governo centrale, e per noi il tempo è
scaduto. Se le delicatezze del momento fanno sì che non si vorrà
dare sostegno a questa posizione, ne prendiamo atto, siamo una
minoranza e le minoranze sono qui per dire la loro opinione, hanno
il ministero della parola, lo esercitano, punto e basta; però ci
sembra che questa sottolineatura oggi sia necessaria.
Oggi questo impegno è da prendere da parte della Regione fuori
dalla campagna elettorale, fuori da tutto il resto, ma è da
prendere, e tergiversare su questo dà un segno di estrema
debolezza, non prendere posizione sulle dichiarazioni del Ministro
Brunetta dà il senso del malessere e del disagio su queste
problematiche. Noi crediamo che, invece, avendo anche noi lo stesso
atteggiamento del Presidente Durnwalder di dire: "venite a vedere
cosa facciamo e come siamo organizzati", ci sono anche delle cose
da correggere e lo diciamo tutti i giorni, ma non crediamo che sia
questa l'autonomia sprecona che ci dipingono a Roma, manteniamo
fermamente la richiesta che il Consiglio si pronunci e che dica al
Ministro Brunetta, ai "Ministri Calderoli" e compagnia: "Basta con
questo atteggiamento nei confronti della Regione! Governo, procedi
immediatamente a fare questa nomina della Commissione
paritetica!".
Président
- La parole au Conseiller Donzel.
Donzel (PD)
- Una breve dichiarazione di voto. Voteremo a
favore di questa mozione, perché riteniamo che il Presidente della
Giunta abbia fatto il suo dovere, ha scritto due lettere; riteniamo
che il Governo che si dipinge come il più efficiente della storia
della Repubblica, quello che in due giorni risolve i problemi di
Napoli, che risolve questo, sposta le cose in quattro e
quattr'otto, se non riesce a fare tre nomi, allora lo fa apposta,
allora è una scelta politica non farlo, allora è una provocazione!
Voteremo quindi questa mozione, perché anche il Consiglio regionale
ha il diritto, il Presidente della Regione ha fatto il suo dovere,
ma anche noi abbiamo il diritto di dire qualcosa a questo Governo e
di dire: "è scaduto il tempo, vogliamo che si facciano le nomine, è
nostro diritto"... lo facciamo con un voto.
Président
- La parole au Président de la Région,
Rollandin.
Rollandin (UV)
- La posizione da noi tenuta non ha alcun
imbarazzo e non è legata a motivi contingenti come la presentazione
di alcuni argomenti in questa sala. Noi, su questo, non abbiamo
fatto cenno, come nella precedente, a situazioni particolari, non
crediamo che sia questo il metodo per dare delle valutazioni.
Entriamo nel merito: non c'è stata alcuna Regione, né il Sudtirolo
o altre, che abbia preso posizione in Consiglio contro delle
dichiarazioni, non è mai successo! Noi la riteniamo una caduta di
stile e abbiamo detto - lo ribadiamo qui - che sicuramente tutte le
volte che ci sono state dichiarazioni ufficiali, abbiamo preso
posizione e continueremo a farlo anche nelle sedi opportune.
Diverso è fare una mozione; quindi, tenuto conto che sul secondo
punto non diamo credito infinito, siamo coscienti e convinti che ci
sia l'urgenza di avere questa nomina, noi riteniamo di credere alla
buona fede di chi ha scritto questa lettera e, se per il prossimo
Consiglio non c'è la nomina, ci impegniamo a presentare una
mozione, in questo Consiglio, che porti questo argomento. La
portiamo al prossimo Consiglio, questo è l'impegno.
Non potendo disgiungere la votazione delle due parti, ci
asteniamo sulla mozione.
Président
- Je soumets au vote la motion:
Conseillers présents: 34
Votants: 8
Pour: 8
Abstentions: 26 (Agostino, Benin, Bieler, Caveri, Alberto
Cerise, Comé, Crétaz, Empereur, Hélène Impérial, Isabellon, André
Lanièce, La Torre, Lattanzi, Lavoyer, Maquignaz, Marguerettaz,
Pastoret, Prola, Emily Rini, Rollandin, Salzone, Tibaldi, Laurent
Viérin, Marco Viérin, Manuela Zublena, Zucchi)
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK