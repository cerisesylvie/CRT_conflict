Consiglio Regionale della Valle d'Aosta - Oggetto del Consiglio n. 2457 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2457 del 11 maggio 2023 - Resoconto
OGGETTO N. 2457/XVI - Interpellanza: "Predisposizione di una
deliberazione della Giunta regionale sulle modalità di
pubblicazione di atti contenenti dati sensibili".
Bertin (Presidente) -
Alla presenza di 32 Consiglieri
possiamo riprendere l'analisi dell'ordine del giorno. Siamo al
punto n. 38. Si è prenotato il consigliere Marquis, ne ha
facoltà.
Marquis (FI) -
Con quest'iniziativa poniamo
all'attenzione dell'Aula il tema della trasparenza amministrativa e
ci si riferisce in particolare al decreto legislativo 33/2013, che
ha introdotto sostanzialmente la pubblicazione degli atti
amministrativi della Regione e degli Enti pubblici.
Successivamente, con delle linee guida nel 2014 il Garante per
la protezione dei dati personali ha fornito le indicazioni agli
Enti pubblici alle quali devono attenersi nella pubblicazione dei
dati per dare garanzia di trasparenza nei confronti dei cittadini e
nel contempo per garantire la
privacy
degli stessi. Perché è
stata presentata quest'iniziativa? Perché in Valle d'Aosta avevo
già avuto modo di sottoporlo alla Conferenza dei Capigruppo e
pensavo che fosse stato preso in carico il problema, questo un paio
di mesi fa, avevo evidenziato che i provvedimenti dirigenziali
spesso e volentieri non sono pubblicati nel rispetto di queste
norme, ovvero viene indicato il numero di un provvedimento e non
viene neanche messo il titolo del provvedimento, pertanto non si
riesce neanche a risalire all'atto amministrativo oggetto di
pubblicazione. La norma invece e le linee guida dicono
sostanzialmente che bisogna fare una distinzione tra i dati di
interesse personale, i dati di interesse pubblico e i dati
sensibili che devono essere protetti e devono essere oscurati per
non essere messi a disposizione sia dei Consiglieri, sia dei
cittadini.
Per questa ragione è stata presentata quest'interpellanza e si
chiede al Presidente della Regione se si ritiene che questa
modalità sia una modalità corretta e soprattutto anche se si
intendono dare delle linee guida perché andando a vedere come
vengono pubblicati i pd, ci si rende persino conto che ci sono dei
comportamenti che sono molto differenti tra un Assessorato e
l'altro, anche ai fini dell'interpretazione della privacy.
Presidente
- Risponde il Presidente della Regione.
Testolin (UV) -
L'interpellanza interessa un tema
sicuramente importante, più volte trattato anche in questo
Consiglio regionale, che non è facile affrontare a causa della
necessità di contemperare i principi diversi, a volte anche
configgenti. Soprattutto occorre tenere presente che il concetto
stesso di trasparenza amministrativa è in continua evoluzione, è
passato dalla semplice accessibilità dei documenti della Pubblica
Amministrazione alla completa disponibilità degli stessi, grazie
all'evoluzione degli strumenti tecnologici e di
Internet
,
arrivando poi, con la legge 190/2012, alla trasparenza
amministrativa come strumento di contrasto alla corruzione.
Quest'evoluzione, peraltro, ha cominciato piano piano a confliggere
con il principio della tutela e della riservatezza delle persone,
il che ha portato alla necessità di riordinare gli obblighi di
pubblicità avvenuta con il decreto legislativo 33/2013, che
stabilisce quali sono i dati e i documenti che la Pubblica
Amministrazione deve obbligatoriamente pubblicare. Il conflitto non
è però stato risolto anche perché è intervenuto poi il regolamento
europeo 679/2016, noto come GDPR, e la Corte costituzionale ha
deliberato più volte in materia per chiarire i limiti del principio
di trasparenza.
Questa veloce ricostruzione è importante perché la Corte
costituzionale nel 2019 ha evidenziato la necessità di operare un
bilanciamento tra il principio della trasparenza e il diritto della
riservatezza dei dati personali, non esistendo una prevalenza
automatica della trasparenza sulla riservatezza e ha sottolineato
come particolare attenzione al bilanciamento dei diritti deve
sempre essere prestata soprattutto nel nuovo scenario digitale. La
Corte ha evidenziato che le Pubbliche Amministrazioni devono
evitare di pubblicare informazioni che contrastino con il diritto
alla tutela dei dati personali, in quanto non hanno alcun effetto
positivo sul diritto dei cittadini a essere informati e che, senza
selezione delle informazioni, il rischio è quello di generare
opacità e confusione. In modo molto significativo poi la Corte ha
sostenuto che la libera rintracciabilità su Internet dei dati
personali pubblicati non favorisce la corretta conoscenza della
condotta della Pubblica Amministrazione e dell'utilizzo delle
risorse pubbliche, ma rischia invece di consentire il reperimento
casuale di dati personali stimolando forme di ricerca ispirate
unicamente alle esigenze di soddisfare mere curiosità.
Venendo quindi all'interpellanza, se si è a conoscenza di
comportamenti non uniformi all'interno dell'Amministrazione
regionale, sarebbe sempre opportuno segnalarlo anche solo per le
conseguenze di cui accennerò tra poco. In generale però, da un
rapido confronto con gli uffici, quello che emerge è che queste
tematiche strettamente interconnesse sono costantemente seguite nel
rispetto delle indicazioni della Corte costituzionale, ovvero il
ribilanciamento tra il principio di trasparenza e il diritto di
riservatezza, che si è reso ancor più necessario a seguito del già
citato regolamento n. 679/2016 e che è stato recepito con la
modifica della l.r. 25/2010, operata con la legge finanziaria
regionale 12/2018 relativamente alla modalità di pubblicazione
degli atti della Regione.
Da un lato, quindi non può essere una delibera di Giunta a
disciplinare la materia, non essendo considerabile come una norma
di legge o di regolamento, ma, d'altro lato, è importante segnalare
che l'Amministrazione regionale assicura sempre l'assolvimento
degli obblighi di pubblicazione stabiliti dal decreto legislativo
33/2013, nonché la pubblicazione di ulteriori dati e documenti
anche quando non esiste uno specifico obbligo di trasparenza. Non
vengono invece pubblicati ovviamente gli atti che contengono
categorie particolari di dati personali, che non sono solo quelli
sensibili o giudiziari, ma includono anche quelli relativi al
disagio socio-economico. Gli atti che contengono dati personali
comuni ma che non devono essere eccedenti alle finalità, come ad
esempio il codice fiscale, sono invece pubblicati all'albo
notiziario per quindici giorni, decorsi i quali sono pubblicati in
apposita sezione del sito Internet della Regione con indicazione
del numero, della data e dell'oggetto.
L'Amministrazione regionale, data anche l'impossibilità tecnica
di intervenire a posteriori per armonizzare parzialmente delibere e
provvedimenti già approvati, ha adottato un criterio cautelativo,
tenuto conto anche che è già stata sanzionata in passato dal
Garante per la protezione dei dati personali, per aver diffuso in
modo ritenuto illegittimo dati eccedenti le finalità e che le nuove
e più stringenti norme europee in materia comportano sanzioni
milionarie. Ciò non significa peraltro che non si sia garantito il
principio della trasparenza, a parte le ampie prerogative dei
Consiglieri regionali per cui tutti gli atti richiesti vengono
forniti con i termini previsti dal Regolamento del Consiglio;
chiunque ha comunque diritto di accedere ai dati e ai documenti
detenuti dalle Pubbliche Amministrazioni ulteriori rispetto a
quelli oggetto di pubblicazione obbligatoria, nel rispetto dei
limiti relativi alla tutela di interessi giuridicamente rilevanti,
avvalendosi del diritto di accesso civico. È chiaro che, detto
tutto questo, rimangono delle situazioni puntuali che non è
semplice catalogare o alle quali è semplice dare delle risposte
positive e precise sulle necessità esplicitate anche dal
richiedente, però, sottolineo, l'attenzione sull'argomento è
sicuramente alta per quanto riguarda l'attività
dell'Amministrazione.
Presidente -
Per la replica, ha chiesto la parola il
consigliere Marquis.
Marquis (FI) -
Grazie Presidente per la risposta che ci
ha letto, sostanzialmente sono tutta una serie di informazioni
tecniche che si rinvengono nella sostanza dalla lettura della
normativa. In realtà, il problema è molto più semplice, non si
tratta di oscurare dei dati, si tratta di garantire innanzitutto ai
Consiglieri di poter esercitare il proprio lavoro e il proprio
ruolo. Noi abbiamo diritto, come ha detto lei, attraverso gli atti
ispettivi, l'articolo 116, di fare accesso documentale, però lei mi
deve spiegare come possiamo fare accesso documentale su un
provvedimento dirigenziale di cui lei non mi scrive il titolo. Cosa
lo facciamo? Al buio? Non prendiamoci in giro! È questo il
problema, no di nascondere il dato, il problema vero è che non si
mette neanche il titolo del provvedimento, perché se ci fosse il
titolo del provvedimento, i Consiglieri possono fare la richiesta
dell'atto. Se non c'è il titolo del provvedimento, mi dica lei,
cosa scriviamo? "Mi dia copia dei provvedimenti dal numero mille al
numero duemila?". Procediamo così adesso? Le chiediamo mille copie
di provvedimenti dirigenziali come 116 così poi li abbiamo
tutti?
Diteci voi come dobbiamo fare a lavorare se non mettete neanche
il titolo del provvedimento. Non stiamo parlando del contenuto che
contiene dei dati sensibili, pertanto tutto il resto sono
chiacchiere. Il problema reale è questo. O vi prendete l'impegno di
sistemare questa questione, siccome era già stata fatta esplicita
richiesta in Capigruppo, oggi viene avanzata un'iniziativa
ispettiva, la prossima volta facciamo una segnalazione a chi di
dovere se pensate di agire in questa maniera qui, perché questo è
tutto meno che trasparente come comportamento, perché, come ho ben
specificato prima, il problema non è per noi il problema del dato
sensibile: è il titolo del provvedimento. Il titolo del
provvedimento non ha alcun dato sensibile quando il provvedimento è
cumulativo. Questa è la situazione in cui siamo costretti a
operare. Pertanto mi avete dato un'idea, domani farò un 116 in cui
vi chiederò mille provvedimenti dirigenziali in copia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK