Consiglio Regionale della Valle d'Aosta - Oggetto del Consiglio n. 3253 del 23 gennaio 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3253 del 23 gennaio 2008 - Resoconto
OGGETTO N. 3253/XII - Interpellanza: "Interventi per la
razionalizzazione del sistema di erogazione e gestione dei mutui
per la prima casa".
Interpellanza
Preso atto che la media degli importi dei mutui ipotecari
concessi a persone fisiche per l'acquisti di immobili residenziali
è passato dagli oltre 117.000,00 euro del 2005 ai quasi 127.000,00
euro del 2006, in base ai dati dell'Agenzia del territorio, e che
nel capoluogo regionale tale ammontare ha superato i 134.000,00
euro;
Tenuto conto che nella nostra Regione la percentuale dei
mutui ipotecari ottenuti in base alle leggi regionali per favorire
l'acquisizione, il restauro o la costruzione della prima casa sono
numerosi e quindi il dato soprariportato è indicativo anche per
questo tipo di mutui;
Considerato che i mutui regionali hanno un importo medio di
70.000,00 euro e che quindi molti di coloro che li ottengono sono
poi obbligati a stipulare mutui ipotecari ordinari bancari che, se
a tasso variabile, negli ultimi anni hanno visto aumentare
considerevolmente l'ammontare delle rate, pesando così sempre più
sui bilanci famigliari;
i sottoscritti Consiglieri regionali
Interpellano
l'Assessore competente per conoscere se intenda:
1) attuare nei prossimi mesi gli impegni presi in Consiglio
regionale per aumentare significativamente l'ammontare massimo dei
mutui regionali per la prima casa;
2) analizzare l'eccessivo indebitamento delle famiglie
valdostane beneficiarie di mutuo regionale a causa dell'aumento
delle rate dei mutui ordinari bancari;
3) eventualmente prevedere, se i dati ne confermassero la
rilevanza, modifiche normative che consentano di abbattere le rate
dei mutui ordinari dei valdostani che hanno già acceso dei mutui
regionali, attraverso l'assunzione da parte dell'Amministrazione
regionale almeno della quota dell'aumento delle rate degli ultimi
anni.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- È un tema che abbiamo affrontato varie
volte con l'Assessore alle opere pubbliche, all'ambiente e
quant'altro, perché è un problema su cui io e la collega Fontana
siamo molto sensibili, ma soprattutto è un tema su cui è sensibile
larga parte della popolazione valdostana, la quale si trova a dover
fare i conti con i mutui, cosa che si ritrova costantemente sulla
stampa di tutti i giorni.
Noi ricordiamo come nella discussione sulla finanziaria e sul
bilancio l'Assessore si era preso l'impegno, avviata la
sperimentazione a sportello, di affrontare più in grande il
problema dell'ammontare dei mutui e di prevedere per i prossimi
mesi, a partire dall'estate 2008, un aumento dei "plafonds" dei
mutui. Volevamo richiamare l'attenzione su quegli impegni,
soprattutto alla luce dei dati che sono emersi dall'Agenzia delle
entrate, per cui la media dell'importo dei mutui ipotecari per le
persone fisiche, per ovviamente l'acquisto della prima casa, è
passato dagli oltre 117mila euro del 2005 ai 127mila euro del 2006,
e nella città di Aosta questa media è 134mila, a fronte sempre dei
circa 70mila che sono quelli del mutuo regionale. Il mutuo
regionale, che 25 anni fa aveva un significato, oggi ha veramente
molto meno significato; non solo, ma dato che questo si è associato
a una crisi finanziaria internazionale, partita dai cosiddetti
"mutui su prime" americani, abbiamo trovato che l'aumento degli
Euribor, cioè dei riferimenti finanziari dei mutui ordinari con cui
la gente ha dovuto integrare il mutuo regionale, che da solo non
bastava insieme ai propri risparmi ad acquistare la casa, andava ad
aumentare notevolmente l'importo delle rate, tanto che oggi ci sono
tanti Valdostani che hanno molta difficoltà ad arrivare alla fine
del mese perché i loro stipendi sono pesantemente decurtati
dall'aumento delle rate dei tassi variabili dei mutui ordinari.
La nostra richiesta allora era: si ricorda l'Assessore di
mantenere quegli impegni? Dato che questo dell'indebitamento
bancario delle famiglie valdostane è un aspetto diffuso e
rilevante, parliamo di centinaia - se non migliaia - di persone,
chiediamo se ha intenzione, insieme con l'Assessore alle finanze o
con la Presidenza della Regione, di fare un'analisi strutturale di
questo debito, quanto è da rilevare rispetto a questo tema di
competenza del debito verso "Finaosta", verso i mutui regionali,
quanto verso gli altri tipi di banche, quanti sono i mutui ordinari
a tasso fisso e quanti quelli a tasso variabile, quanto tutto ciò
incide sui redditi familiari, che non è che siano aumentati in
maniera straordinaria, perché oggi molta gente sta cercando
disperatamente di pagarsi la casa, obiettivo importante della vita
di ciascuno di noi, ma fa veramente tanta fatica.
Non solo, vorremmo chiedere all'Assessore se c'è una
condivisione di un'ipotesi che vorremmo fare, cioè che la Regione,
nell'aumentare per il futuro il livello di contribuzione, che si
può ottenere per un mutuo prima casa o un mutuo ristrutturazione o
comunque acquisizione prima casa... cioè da 70 chiederemmo 100 o
meglio 120mila euro, se non c'è l'idea di riconoscere alle persone
che dimostrino di aver contratto dei mutui ordinari, grazie alla
legge "Bersani" ci sarebbe la possibilità di trasferire il mutuo
con facilità, di poter riconoscere questo aumento del livello
concedibile anche a coloro che hanno già in essere mutui regionali
per la differenza, per far fronte e chiudere le partite aperte con
le banche con mutui ordinari, e invece poter trasferire tutto il
mutuo alla Regione. In questa maniera, al posto di pagare il 5,5 o
il 6 o il 6,5%, pagherebbe l'1,5 -2 % e questo sarebbe un
aiuto.
Tenuto conto che perfino il Presidente Bush sta predisponendo
ulteriori provvedimenti per pagare a spese dell'Amministrazione
federale centrale le rate dei mutui scadute delle persone in
difficoltà a causa di questa crisi finanziaria, ricordato che anche
la Regione Liguria ha inserito in una norma collegata alla
finanziaria 2008 l'istituzione di un fondo, in questo caso
collegato con l'equivalente dell'ARER della Liguria, per
intervenire a favore di queste persone, in quel caso l'ARER compra
l'appartamento e lo ricede agli...
Ringrazio la "Stella Alpina" per i suoi commenti e anche il
collega Fey, siete simpatici, interessante è la vostra discussione,
però fuori dall'aula, grazie...
Presidente
- ... grazie, collega Sandri, per aver
surrogato le funzioni di Presidente...
Sandri (PD)
- ... anche lei, forse, stava parlando...
ovviamente si riferisce ai casi più gravi, che non hanno più la
possibilità di pagare le rate del mutuo, però è la testimonianza di
una grande attenzione che c'è in Italia e all'estero su questo
tema, quindi la sfida che poniamo alla Giunta è quella di capire se
su questi temi c'è la voglia di intervenire a favore delle famiglie
valdostane che si sono fidate; c'è stata sicuramente una parte di
errore loro, dei mutui a tasso variabile per integrare quella quota
che non ottenevano dalla Regione e che oggi si trovano a pagare il
mutuo alla Regione, che già ha una sua rilevanza, il mutuo bancario
che è aumentato di un 20-30% nella rata rispetto a qualche mese fa,
e che al 18 del mese cominciano ad andare in carenza di ossigeno
anche su cose essenziali, quali le spese di base... Credo che
questo sia il quadro che c'è e credo che il Consiglio regionale e
la sua maggioranza debbano dare una risposta.
Si dà atto che, dalle ore 18,21, assume la presidenza il
Vicepresidente Tibaldi.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Mi permetto di fare una correzione
all'illustrazione fatta dal collega Sandri, là dove lui dice che,
finita la fase sperimentale della presentazione a sportello delle
domande, possiamo iniziare a fare qualcos'altro... non è così! Non
ripeterò, lo sappiamo tutti, che i mutui vanno da un minimo di
60mila a un massimo di 75mila euro, questa è la banda di
oscillazione, ma abbiamo aperto lo sportello al mese di ottobre con
la possibilità di presentare la domanda. A poco più di 2 mesi da
questa iniziativa siamo a 354 domande, allora la prima notazione
che c'è da fare è che questo mutuo è un mutuo molto appetito; 354
domande in 2 mesi capite che sono molte, se si considera che in
tutto il 2006 le domande sono state 397 nell'anno e che
rappresentavano quasi un centinaio di più rispetto alla media degli
altri anni... quindi questo ha determinato una forte
lievitazione.
Posso immaginare che da qui in avanti forse ci sarà un
rallentamento, ma di questo dobbiamo tenere conto, perché di queste
354 domande, 200 sono già state istruite e sono state ammesse a
finanziamento le prime 72 per un ammontare di 4,8 milioni di euro.
Sulla base delle risorse disponibili assegnate a bilancio
liquideremo altre 92 domande, il che porta alla metà delle
richieste nell'arco di 3 mesi e qualcosa. Poi ci dobbiamo chiedere
fin dove vogliamo arrivare, perché se continuiamo, arriva un
momento che un tetto lo dobbiamo mettere, altrimenti continuano ad
arrivare le domande, ma il fondo non è più alimentato dai rientri,
tenuto conto che abbiamo una lievitazione delle domande in rapporto
ai rientri. A questo riguardo vi ricordo che lo scorso anno abbiamo
incrementato il fondo di 10 milioni di euro - non è una cosa da
poco - per venire incontro a quell'incremento di domande che c'era
stato precedentemente.
Allora, primo ragionamento... vedere come ci regoliamo rispetto
alle domande... Il rientro oggi è di circa 13 milioni di euro, pari
alla metà dei 26 milioni di euro che andiamo a spendere e che
coprono 397 domande, cioè in quella banda che vi ho detto prima,
andiamo da 60mila a 75mila euro, abbiamo coperto 397 domande. I
rientri adesso sono di 13 milioni di euro: questo significa che 13
milioni di euro sono la metà di quello che si va a spendere se
manteniamo nell'anno le 400 domande; certo, se ne mettiamo di più,
dobbiamo immaginare di aumentare il fondo. Allora, primo problema:
stoppiamo le domande? Io lo pongo come problema, perché è uno dei
problemi su cui stiamo cercando di fare una riflessione, perché è
serio. In ogni caso ci siamo visti con "Finaosta" per fare una
serie di simulazioni dei possibili scenari in questa materia,
tenuto conto della possibilità di aumentare, ma se si aumenta
bisogna ridurre il numero dei mutui, altrimenti non poniamo limiti
al bilancio, mettiamo tutti i soldi lì e abbiamo risolto il
problema...
(interruzione del Consigliere Sandri, fuori
microfono)
... sì, poi dopo mi fa l'interpellanza come hanno fatto la
rotonda, come ha già fatto, torniamo sempre lì... non avete finito
la strada regionale di Bonne... voglio dire, è importante la strada
regionale di Bonne, cioè è sempre così, voglio dire che le
importanze cambiano a seconda del momento. Allora quando non
interessa o si parla di case, le strade diventano poco importanti,
poi quando arriva il tipo a lamentarsi quando non è finita la
strada, si chiede come mai non abbiamo finito la strada, ma...
questo fa parte della politica!
A me pare che 26 milioni di euro non siano pochi, anche in
confronto con le altre Regioni vediamo che non siamo avari negli
investimenti per quanto riguarda le politiche abitative. Abbiamo
già fatto un'analisi dell'indebitamento delle famiglie valdostane
beneficiarie di mutuo, abbiamo rilevato come il 45% dell'utenza
abbia un mutuo aggiuntivo per circa il 42% fino a un importo pari a
50mila euro, se consideriamo però fino a 70mila euro, vediamo che
la percentuale aumenta al 70%; quindi il 70% di quel 45% che
contrae dei mutui, contrae un mutuo di circa il 70%. Anche qui, con
"Finaosta" vogliamo capire come potremmo mettere in piedi un
meccanismo che vada nella direzione da lei sollecitata. Bisogna
però fare delle scelte, dobbiamo prima avere le idee chiare su
quanti sono... perché prima come funzionava? Prima a bilancio si
metteva un ammontare, dopodiché nell'anno si facevano le
graduatorie e quando non c'erano più i soldi non si erogavano più
mutui; in questo modo si contenevano attorno ai 290 circa. Adesso
siamo a 390, in 3 mesi ci siamo trovati qualcosa come 354 domande,
capite che un "plafond" lo dobbiamo mettere! Non possiamo andare
avanti a piè di lista!
È molto complessa questa cosa, non è vero che la fase
sperimentale è finita; quello che è sicuramente positivo è il fatto
che nell'ambito di una cifra certa nell'arco di pochissimo tempo
queste persone accedono all'attivazione del mutuo in tempi
brevissimi, 1/4 di quelli di prima: questo è il dato positivo
dell'operazione. Adesso si tratta di approfondire la fase
successiva per vedere di dare quelle risposte che sono quelle da
voi sollecitate.
Presidente
- La parola al Consigliere Sandri.
Sandri (PD)
- In Consiglio regionale, andremo a prendere
lo stenografico della discussione sul bilancio, lei aveva detto:
"fino all'estate saremo presi dall'attivazione del sistema
sportello, dopodiché penseremo ad aumentare i "plafonds" del
mutuo". Ora, quello della diminuzione delle domande è adesso,
perché è diventato braccino corto, ma fossi in lei, in campagna
elettorale, queste cose ci penserei 2 volte a dirle... perché
questo del problema dei mutui non è una roba sulla quale ci si può
permettere battutine sulla strada di Bonne! Quando si parla di
economia o di politica, ovviamente si parla sempre di capacità di
far delle scelte; certo che se lei, a ogni piè sospinto, di un
Sindaco - con cui magari è interessato politicamente ad avere dei
buoni rapporti - al quale viene in mente di fare un parcheggio in
Valle, caccia attraverso il FOSPI o altre iniziative montagne di
soldi oppure se nella sua idea un po' fantasmagorica pensa che
bisogna nei prossimi anni buttare via 200 milioni nel progetto già
fallito dell'Ospedale ad est piuttosto che di quello, che sarà
fallito anche quello, dell'inceneritore... è chiaro che poi non ha
soldi per fare delle cose serie! Però, se al posto di fare rotonde
megagalattiche con vasi di frutta e grolle, se al posto di fare
parcheggi dappertutto si dedicasse a mettere in sicurezza la strada
di Bonne, perché lì è sotto frana, quindi lì c'è un problema di
sicurezza e di emergenza - come lei ben sa - e desse emergenza alla
gente che ha problemi di emergenza abitativa... perché qui una
serie di persone rischiano di doversi vedere sequestrato
l'appartamento non potendo pagare le rate, e di finire con
l'appartamento in Tribunale e quindi fuori dalla propria casa!
Lei dà dei dati che non sono corretti perché sono in
contraddizione quelli che ha dato lei, perché se è vero che 72
pratiche già evase in questi due mesi hanno portato a casa 4,2
milioni di euro, significa che la media è di 58mila euro; se
moltiplichiamo questa cifra per 354 domande, facciamo non 26
milioni ma 20 milioni, che è diversa dalla cifra che ha detto lei.
Sulla cifra bisognerà fare attenzione, perché può essere che basta
aggiungere 2-3-4 milioni e riusciamo non solo a dare a tutti una
risposta, ma cominciamo a pensare anche a quelli che hanno, e sono
il 30%, perché lei ha fatto questo giochino, per cui dice: "noi
abbiamo fatto l'analisi" - e qui avete fatto un ottimo lavoro - "il
45% ha un mutuo aggiuntivo, di questi il 70 ha un mutuo aggiuntivo
fino a 70mila euro, il che vuol dire che c'è un 30% che ha un mutuo
di oltre 70mila euro"... beati loro, probabilmente lì c'è anche
gente che ha fatto il passo più lungo della gamba, ma vogliamo per
questo condannarli, lasciarli andare a ramengo e poi partecipare
alle aste in Tribunale? Non credo che sia un comportamento corretto
politicamente e umanamente, ma credo che su questo si debba fare
una riflessione seria e, tra i tanti soldi del bilancio sprecati in
varie maniere, credo che se si possa trovare il modo di
economizzare da qualche altra parte e di dedicarli a questa cosa...
magari non riuscirete a fare il regalino pre-elettorale dei 700
euro per il computer, ci sono tante cose che si possono vedere, ma
di certo nel suo settore ce ne sono molte di più che in altri!
Quindi grandi opere: vedremo, iniziando da quelle che sono
indispensabili al minor costo possibile, ma di certo su questo tema
cominciamo a mettere dei soldi, perché alla fine, se si vanno a
vedere i finanziamenti FOSPI che lei ha approvato pochi giorni fa
in Giunta, con un paio di parcheggi e un paio di sistemazioni
ambientali, lei avrebbe messo a posto centinaia di famiglie
valdostane dal punto di vista del mutuo! Non vuole fare questo? Non
c'è problema... decideranno gli elettori quale politica
preferiranno!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK