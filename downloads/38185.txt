Consiglio Regionale della Valle d'Aosta - Oggetto del Consiglio n. 1775 del 2 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
TURISMO E INDUSTRIA ALBERGHIERA
Professioni turistiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1775 del 2 febbraio 2016 - Resoconto
OGGETTO N. 1775/XIV - Interpellanza: "Introduzione nella
normativa regionale in materia di professioni turistiche della
figura professionale dell'accompagnatore di media
montagna".
Rosset (Presidente) -
Punto n. 25 dell'ordine del giorno.
Per l'illustrazione, chiede la parola il Consigliere Roscio, ne ha
facoltà.
Roscio (ALPE) -
Grazie Presidente.
Il tema che affrontiamo con quest'interpellanza è piuttosto
complesso, ma, per cercare di far capire anche a chi ci ascolta,
sostanzialmente stiamo parlando di un tema legato alle professioni
che svolgono la loro attività in montagna, in particolare le guide
alpine, ma anche le guide escursionistiche ambientalistiche.
Abbiamo studiato un po' l'evoluzione normativa degli ultimi anni,
in particolar modo dalla seconda metà degli anni Ottanta e vi è un
proliferare di leggi a qualunque livello, a partire dalle norme
nazionali che prevedono l'istituzione della professione della guida
alpina, dove, tra l'altro, è precisato che viene istituita anche la
figura dell'accompagnatore di media montagna fino ad arrivare
addirittura alle modifiche del Titolo V della Costituzione del
2001, all'articolo 217, ma vi sono anche diversi interventi della
Corte costituzionale su questo tema, che di volta in volta si è
espressa su questo tema. A seguito della riforma costituzionale,
anche la Valle d'Aosta ha legiferato in materia, credo abbia
legiferato con la
ratio
di garantire e richiedere sempre
maggiori professionalità a chi lavora in montagna e di dare sempre
servizi migliori ai turisti, a coloro che vogliono conoscere il
nostro territorio.
In questo quadro normativo - che comunque rimane complesso,
perché nel corso del tempo le leggi si sono susseguite, quasi
stratificate creando alla fine tutto meno che chiarezza -, in
questo contesto oggi siamo in una situazione in cui la
professionalità non è così tutelata, perché vi sono diverse figure
che operano in montagna che fanno riferimento a diverse normative:
alcune regionali, altre nazionali, altre ancora che sono arrivate
anche successivamente, altre si riferiscono addirittura alle norme
europee, e questo non aiuta certamente. Il risultato è che gli
stessi operatori della montagna chiedono che si legiferi per fare
chiarezza su questo tema, proprio con la
ratio
di dare
sempre maggiore professionalità e dare sempre maggiori migliori
servizi agli utenti.
Su questo, sentita prima la risposta dell'Assessore, non sarebbe
male intraprendere un percorso per andare a valutare se sia
opportuno intervenire sulle leggi regionali o addirittura
istituirne di nuove e noi riteniamo che sarebbe quanto mai
opportuno sentire proprio chi opera in questo settore, quindi
sentire i rappresentanti delle associazioni maggiormente
rappresentative sul nostro territorio per vedere come su questo
punto si può provare a ragionare per cercare di migliorare proprio
nell'ottica veramente di dare sempre un migliore servizio. Su
questo la Regione, tra l'altro, non sarebbe neanche da sola, perché
nel corso degli anni altre Regioni d'Italia, quelle che hanno un
territorio montuoso, sono intervenute su quanto previsto nella
legge nazionale, istituendo proprio la figura dell'accompagnatore
di media montagna. Su questo noi gradiremmo sentire qual è
l'opinione del Governo e ci riserviamo la risposta. Grazie.
Presidente -
Per la risposta, la parola all'Assessore
Marguerettaz.
Marguerettaz (UV) -
Grazie Presidente.
Sicuramente nella presentazione il collega Roscio ha avuto modo
di mettere in evidenza la produzione legislativa in materia. Solo
per dare un ordine cronologico, la figura dell'accompagnatore di
media montagna è stata introdotta con una legge dello Stato nel
1989; la figura della guida escursionistica è stata introdotta da
una legge regionale decisamente successiva (nel 2003). Se il
legislatore l'ha introdotta, ovviamente lo ha fatto cercando di
andare a colmare una carenza, ovvero andare ad individuare delle
attività che fossero riconducibili a questa figura. Dico questo
perché se voi andate a vedere il profilo della guida
escursionistica e dell'accompagnatore di media montagna, sulla
carta troverete molte similitudini. Si pensava in allora
probabilmente con l'introduzione delle norme della legge regionale
n. 1/2003, proprio per quello che è stato detto dal collega Roscio,
di meglio definire un percorso professionale che garantisse e che
desse in qualche modo delle risposte. Solo ai fini di quantificare
il risultato di questa legge, oggi risultano iscritte nell'elenco
circa 160 guide e sembrerebbe che quelle che svolgono un'attività a
tempo pieno dotate di partita IVA siano 6. Per altri versi, abbiamo
a volte dei soggetti, degli operatori turistici che richiedono
questa figura professionale, quindi dobbiamo constatare che, da un
certo punto di vista, sono tanti che hanno aderito a questo
percorso, sono pochi che lo svolgono come attività prevalente o
principale.
Al di là di quest'aspetto, però è chiaro che, per raccogliere
l'invito che ha fatto il collega Roscio, dobbiamo prendere atto
dell'evoluzione normativa dello Stato e dell'Unione europea: dello
Stato perché nel 2013 lo Stato è intervenuto con la legge n. 4/2013
in materia di libera concorrenza, dove probabilmente tra due
valori, quello della professionalità e quello della libera
concorrenza, forse ha privilegiato la libera concorrenza rischiando
di vanificare certi percorsi. Da questo punto di vista, proprio per
raccogliere l'invito, quindi ritengo sia bene andare a fare una
riflessione. Generalmente non è esattamente corrispondente al vero
che tutte le Regioni hanno legiferato in materia di guide
escursionistiche, ce ne sono alcune: per esempio, abbiamo solo la
Regione Veneto dove coesiste la figura dell'accompagnatore di media
montagna con una figura regionale di guida escursionista, laddove
c'è una figura, non c'è l'altra. Da questo punto di vista, direi
che possiamo tranquillamente affrontare questo tavolo di lavoro,
chiederei solo l'accortezza di verificare l'esito di un ricorso al
TAR che è stato fatto in merito ad una nostra delibera, dove,
proprio per salvaguardare la professionalità e certe peculiarità
dei nostri professionisti, la Giunta regionale ha introdotto una
valutazione dei titoli di soggetti che hanno acquisito delle
abilitazioni fuori dalla Regione Valle d'Aosta. C'è un'associazione
che ha impugnato questo provvedimento dicendo che automaticamente
noi dovremmo accogliere tutti coloro che hanno dato l'esame fuori
Valle. Noi quindi riteniamo che vi sia il ben fondato di questa
nostra riserva per valutare i titoli professionali e per valutare
proprio un aspetto che va a tutela del mercato. Tuttavia, al
termine di questo procedimento potremo avere delle valutazioni e
affrontare eventualmente una modifica, che potrebbe essere anche
una buona idea per meglio valorizzare le nostre
professionalità.
Presidente -
La parola al Consigliere Roscio.
Roscio (ALPE) -
Grazie Assessore per la risposta. Giusto
alcune considerazioni. Ben venga l'idea del riconoscere
l'opportunità di istituire un tavolo di lavoro per andare a
valutare dove intervenire dal punto di vista legislativo, che è
sostanzialmente l'obiettivo che noi chiedevamo con
quest'interpellanza. Non so se è opportuno invece aspettare l'esito
del ricorso al TAR, perché già nelle premesse dell'interpellanza
era citato il fatto che sono pendenti due ricorsi al TAR, che
rischierebbero addirittura di far decadere proprio l'intera legge
regionale. Ragionando con quello che già c'è e non con quello che
avverrà in futuro, la legge che lei ha citato (la n. 6/1989) è una
legge nazionale, per cui è legittimata a tutti i livelli, anche da
sentenze della Corte costituzionale, e prevede che le figure che
rispondono ad una maggiore professionalità sono proprio quella
della guida alpina e quella della guida di media montagna, perché
devono sostenere esami, devono fare degli accertamenti, tutta una
serie di aggiornamenti e soprattutto perché sono tutelate dalle
iscrizioni in un albo professionale, che è un qualcosa che si
potrebbe andare a studiare e vedere com'è meglio adattare alla
nostra realtà, senza bisogno di aspettare quello che verrà poi
espresso dal TAR. Di fatto si può dire che se le intenzioni nel
2003 del legislatore regionale erano condivisibili e anche
opportune perché si voleva andare ad istituire una figura che
operasse bene in Valle d'Aosta, alla prova dei fatti quella legge
ha dimostrato delle carenze, oggi a più di 10 anni dalla sua
applicazione i limiti sono evidenti e sono constatabili sul
campo.
Sui numeri che lei ha citato e sul fatto che alcune guide
esercitano solo in maniera saltuaria e non a tempo pieno, su questo
forse il ragionamento è un po' più ampio. Il fatto che vi siano
diverse possibilità di esercitare anche non a tempo pieno comunque
costituisce un'interessante integrazione al reddito per gente che
fa altro e quindi può essere sia in inverno che in estate qualcosa
che, pur non essendo attività prevalente, può dare comunque
opportunità di lavoro e prospettive ad una parte di popolazione che
può essere interessata a fare questo. Noi, come gruppo ALPE,
crediamo che chi esercita quella professione deve essere messo in
condizioni di operare al meglio, ben venga quindi l'apertura. Noi
chiederemmo solo di cominciare - e magari su questo facciamo una
riflessione se sia opportuno impegnare di più il Governo con una
risoluzione - per cercare di anticipare un po' i tempi iniziando a
studiare, non andando a definire in tutto e per tutto quale può
essere la legge, ma cominciando a portare in commissione e ad
audire chi opera in montagna e sentire il parere dell'Assessore.
Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK