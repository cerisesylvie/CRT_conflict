Consiglio Regionale della Valle d'Aosta - Oggetto del Consiglio n. 2484 del 7 febbraio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INFORMAZIONE
Sistema informativo
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2484 del 7 febbraio 2007 - Resoconto
OGGETTO N. 2484/XII - Ritiro della mozione: "Impegno alla
Giunta regionale a relazionare nelle competenti Commissioni
sull'attività di comunicazione".
Mozione
Preso atto che per l'organizzazione della conferenza stampa,
da parte della Giunta regionale, sono stati spesi 34.040,00 Euro,
cifra in particolare dovuta all'ampia documentazione multimediale,
con produzione di filmati in formato digitale, distribuiti su
chiavetta USB;
Considerato che questi oltre 50.000,00 Euro potevano più
utilmente essere utilizzati per fini sociali, in armonia con la
tradizionale tipologia delle feste di fine anno;
Considerato inoltre che la moderna tecnologia ADSL consente,
a minor costi, di poter scaricare dalla Rete i filmati in formato
digitale senza utilizzo delle chiavette;
Constatato che la splendida ristrutturazione dell'ex
Cotonificio Brambilla non ha ancora una chiara destinazione, in
quanto il preventivato polo degli istituti professionali si è
disgregato in tre sedi differenziate e le prospettive universitarie
sono ancora poco definite;
Il Consiglio regionale
Impegna
La Giunta regionale a:
1) tenere un comportamento più sobrio per ciò che riguarda le
tradizionali manifestazioni di fine d'anno e i rapporti con i mezzi
di comunicazione;
2) a relazionare alle Commissioni competenti su:
a) tutte le spese sostenute nel 2006 da parte
dell'Amministrazione regionale ai fini della comunicazione, ed in
particolare sui servizi e gli omaggi riservati ai giornalisti e
agli operatori dei mass media, ivi comprese tutte le conferenze
stampa, manifestazioni ed eventi svolti fuori Valle a qualunque
titolo;
b) tutte le spese sostenute per la ristrutturazione dell'ex
cotonificio Brambilla, i costi di gestione in atto e presumibili
per il futuro, nonché i tempi di realizzazione del suo completo
utilizzo e la destinazione d'uso di tutto il complesso realizzato e
delle altre parti che verranno completate in futuro.
F.to: Sandri
Presidente
- La parola al Consigliere Sandri.
Sandri (GV-DS-PSE)
- Ormai è un po' targata perché era
una riflessione sulla scarsa sobrietà delle manifestazioni di fine
anno dell'attuale Giunta regionale, in particolare una spesa che ha
sfiorato i 50mila euro per la presentazione dei dati dell'attività
della Giunta del 2006. Se si tiene conto che questo è paragonabile
alla cifra di tutta l'attività della Consulta femminile, questo per
richiamare anche gli amici della "CdL", è una spesa veramente alta,
in parte spiegata dal fatto che per promuovere l'attività della
Giunta regionale - cosa che non sia abbastanza promossa tutti i
santi giorni, in tutte le forme e le maniere, attraverso tutti i
mezzi di comunicazione - abbiamo regalato, con i soldi dei
Valdostani, una serie di chiavette elettroniche contenenti tutti i
dati che potevano interessare... questo è stato forse un tocco che
si poteva ampiamente evitare.
La seconda parte della mozione era una riflessione sulla
ristrutturazione dell'ex cotonificio "Brambilla". Abbiamo
partecipato a questa cerimonia di saluti, abbiamo scoperto questa
splendida ristrutturazione, è chiaro però che malgrado tutta la
buona volontà l'aver scoperto che si sono succedute varie
destinazioni, prima l'Istituto professionale, adesso come Polo
universitario, ma senza una chiara indicazione, ci ha portato su
questi 2 temi a chiedere un "impegna la Giunta regionale", da una
parte, ad avere un comportamento più sobrio; dall'altra, a fare una
serie di ragionamenti sulle spese in generale di comunicazione e su
quelle per la ristrutturazione dell'ex cotonificio "Brambilla",
tuttavia, data la complessità e la delicatezza della questione, a
relazionarne in commissione.
Presidente
- La parola al Presidente della Regione,
Caveri.
Caveri (UV)
- Devo dire che se dovessimo accettare tutte
le mozioni, passeremmo una parte prevalente del nostro tempo in
commissione, e se uno dovesse seguire personalmente gli sforzi
titanici del collega Sandri, che manda decine di richieste ai sensi
del "116", se non avessimo la struttura efficiente ed efficace che
abbiamo, lavoreremmo esclusivamente per lui, per cui faremmo più in
fretta alle 8 del mattino a darci un appuntamento e tenere il
collega Sandri in ufficio fino alle 20 di sera.
Nel respingere la mozione presentata dal collega Sandri, ritengo
opportuno fornire alcune precisazioni, anche se devo dire che va
tenuta divisa la mozione, perché è una mozione che "mette assieme
le pere con le mele", cioè gli aspetti più propriamente di
diffusione dell'attività della Giunta con quell'aspetto
architettonico della "Brambilla".
In primo luogo, quella scelta per la conferenza stampa di fine
anno è in effetti una formula nuova, che si poneva come obiettivo
quello di garantire una maggiore trasparenza, una maggiore
chiarezza e una maggiore capillarità dell'informazione. Si tratta
di una formula che è stata gradita dagli organi di informazione e
devo dire che è anche servita per avere, con l'ausilio
multimediale, alcuni aspetti di una presentazione più elegante,
credo anche più efficace dell'attività della Giunta. È molto
difficile bilanciare queste cose: da un lato, chiarezza e
trasparenza nella comunicazione, che sono oggi uno dei capisaldi
della democrazia moderna; dall'altro, la logica di dire che per
fare queste cose bisogna rispondere facendo attenzione. Noto una
certa dissonanza, perché credo che i soldi spesi in comunicazione
siano sempre ben spesi, perché questo è uno dei capisaldi delle
moderne democrazie.
I costi per la realizzazione della conferenza stampa risultano
essere di 34.040 euro, destinati oltre che al nolo delle sale
congressuali e all'allestimento del buffet, alla realizzazione,
duplicazione, diffusione, progetto grafico e "streaming" di 18
filmati-documentario sull'attività dell'Amministrazione regionale.
Va precisato che questi stessi filmati sono stati concepiti quale
strumento divulgativo dell'attività regionale, spendibile in
diverse altre occasioni, come è avvenuto per la 83
a
edizione de "L'Arbre de Noël" a Parigi, con proiezione e
distribuzione dei DVD ai presenti, o per gli incontri pubblici di
Aosta, Pont-Saint-Martin e La Salle, così come la fornitura dei
"files" grafici è stata utilizzata anche per il rapporto annuale
2006, strumento di rappresentanza della Regione inviato oltre che
agli organi di informazione a tutti i "partners" istituzionali. Per
quanto riguarda infine lo "streaming" dei filmati, il cui costo
peraltro avrebbe inciso per un totale di 250 euro, questo è stato
utilizzato per rendere possibile il caricamento in rete dei video,
consultabili sul sito Internet della Regione, e non per essere
inseriti nelle chiavette "USB", che non rientrano nelle spese per
la conferenza stampa di fine anno, ma costituiscono un ulteriore
strumento per la diffusione di informazioni di carattere
istituzionale, a disposizione della Direzione istituzionale e del
cerimoniale, distribuite in occasione di diverse iniziative,
passate e future, organizzate dal Governo regionale. È quindi
importante sottolineare che quanto realizzato in occasione della
conferenza stampa di fine anno della Giunta regionale non è
materiale la cui utilità resta circoscritta all'evento in oggetto,
ma, in un'ottica di ottimizzazione delle spese e dei costi, il
prodotto ha rappresentato e rappresenterà un utile strumento
informativo e di comunicazione istituzionale per molte altre
attività che si svolgeranno nel corso dell'anno.
In relazione al punto b), per quanto mi risulti difficile capire
la connessione, la questione legata alla ristrutturazione dell'ex
cotonificio "Brambilla" di Verrès è riassumibile in questi termini:
le spese sostenute per la ristrutturazione dell'ex cotonificio
"Brambilla" ammontano, allo stato, a 23.530.113 euro complessivi,
non vi sono attualmente costi di gestione in quanto l'opera è
ancora in carico all'impresa appaltatrice dei lavori. È vero che in
questo momento si stanno affrontando quei temi che diventeranno
cruciali nella seconda parte dell'anno, che riguardano i costi di
gestione che oggi non conosciamo ancora con certezza e sui quali
gli uffici si stanno attivando, in vista dell'ingresso delle scuole
medie superiori e del Politecnico di Torino. Il fabbricato
attualmente ristrutturato, denominato "Poly-Institut", è oggetto di
un 1° lotto di lavori, sarà utilizzato nell'anno scolastico
2007-2008 dall'"ISITIP" e dal Politecnico di Torino.
Presidente
- La parola al Consigliere Sandri.
Sandri (GV-DS-PSE)
- Non avevo alcun dubbio che
rifiutasse questa mozione, Presidente... mi permetto però di non
accettare la sua facile ironia sulle mie richieste in base al
"116". È un diritto per cui vengo "profumatamente" pagato e mi
sembra che lei non si dovrebbe permettere di scherzare su questa
cosa: primo, perché non sono decine, ma sono poche; secondo, perché
spesso mi arrivano tardi, al 30° giorno, quindi un maggiore
rispetto reciproco potrebbe essere utile a tutti! Seconda
questione: credo abbia dimostrato con un "autogoal" impressionante
che lei confonde l'attività istituzionale con l'attività di
governo. Lei può spendere questi soldi, ma se rappresenta
l'attività della Regione, di tutta l'Amministrazione regionale, del
Governo, ma anche della minoranza del Consiglio! Invece lei
utilizza questo per una campagna elettorale, questa è campagna
elettorale e lei utilizza i soldi della Regione per la campagna
elettorale! Quando andremo agli elettori, non sarà il problema
delle 2 o 3 preferenze, ma è qualcuno che avrà avuto 3 macchine per
fare la campagna elettorale, e noi dovremo andare avanti con il
carretto! Ma non si preoccupi, perché c'è una parte finale che le
darà una prospettiva migliore!
Credo che utilizzare per propagandare una parte politica sia
vergognoso e non è solo un problema di stile, è anche un problema
di contenuti. Lei l'ha illustrato pienamente: la nostra attività
l'andiamo a presentare in giro nel modo più bello possibile!
Benissimo, credo che gli elettori sapranno tenerne conto, perché -
ed è qui la seconda parte fondamentale, devo solo ammettere che
aveva ragione sulle "pere" e le "mele", ho fatto un po' di
confusione, ma era per sfruttare l'occasione di una stessa mozione
- prendendo atto di quello che ha fatto un grande comunicatore a
livello nazionale, la invito a continuare da questo punto di vista,
poiché, visto quello che è riuscito ad ottenere Berlusconi con le
sue 6 televisioni e con la sua capacità di comunicazione, che ha
vinto il Centro-Sinistra, continui su questa strada, perché
sicuramente i Valdostani sono persone intelligenti e non si faranno
abbindolare dalla comunicazione multimediale, ma si basano sulla
concretezza di conoscere le persone direttamente e sul passaparola
e sul confronto che hanno quotidianamente gli uni con gli altri...
da questo punto di vista non abbiamo alcuna preoccupazione!
Certo però che è difficile digerire questo tipo di
atteggiamento, un atteggiamento che poi si avvale di tutta una
serie di apprezzamenti da parte della stampa, anche perché non è
detto che la stampa in Valle d'Aosta sia così indipendente...
abbiamo più volte ricordato che ci sono "strane vicinanze" fra la
politica e la stampa, e non ultima la riflessione che dovremmo fare
è sulla legge che si vuole andare a riformare sull'editoria, perché
la separazione fra editoria e politica sarebbe uno degli altri
grandi cardini dell'indipendenza della Valle d'Aosta, cosa che non
c'è, anche perché si prendono un sacco di soldi
dall'Amministrazione regionale per i giornali! Qui, credo, che
anche un po' di "mea culpa" per quanto riguarda i giornali di
partito non sarebbe male!
La cosa più interessante - nell'annunciare il ritiro della
mozione, perché a questo punto non avrebbe alcun senso andare oltre
- è la constatazione di 23.530.113 euro per la realizzazione
dell'ex "Brambilla". Vi do un'idea: si potevano comprare 2
"Minuetti" e 1/2, oppure si potevano fare 2 "Lunette" abbondanti di
Chivasso che erano più utili per i cittadini che tutti i giorni
devono utilizzare il treno di quanto non sia l'ex cotonificio
"Brambilla"! Si scopre poi che questo è il 1° lotto, quindi ci
dobbiamo aspettare che questa mitica scelta dell'ex cotonificio
"Brambilla" - in cui non voglio entrare di più per non farvi
perdere tempo, visto che tutti avete l'orologio in mano - è stata
talmente fruttuosa che, dopo un sacco di anni, ci si ritrova a
malapena a mettere quello che c'era già prima - il vecchio Istituto
professionale - e questa Università, il Politecnico di Torino, e
poi vedremo quanti spazi vengono occupati! Dall'altra parte non ci
ha risposto sulle spese di gestione; ho visto questa struttura
bellissima, di cui però dal punto di vista energetico avrei qualche
dubbio che rispetti gli standard normali dei 15 litri di gasolio
per metro quadrato, ma su quello ci divertiremo per andare a vedere
i dati.
In sintesi, penso che sulla comunicazione una maggiore
attenzione non è solo rispetto per lo spreco di denaro pubblico, ma
anche un rispetto al proprio ruolo; lei rappresenta tutta la
Regione e non solo il suo Governo... la campagna elettorale la
faccia con i soldi del "suo" partito e non la faccia con i soldi
della Regione!
La mozione è ritirata.
Il Consiglio prende atto, concordando.
Presidente
- Con questo credo possiamo esaurire i lavori
per oggi. Il Consiglio è riconvocato per domani alle ore 9.
La seduta è tolta.
---
La seduta termina alle ore 19,52.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK