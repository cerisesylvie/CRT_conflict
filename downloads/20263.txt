Consiglio Regionale della Valle d'Aosta - Oggetto del Consiglio n. 250 del 20 novembre 2003 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Associazionismo - volontariato
Precedente
Successivo
Resoconto integrale del dibattito dell'aula
Oggetto del Consiglio n. 250 del 20 novembre 2003 - Resoconto
OGGETTO N. 250/XII - Sostegno alla proposta di legge statale
recante "Disposizioni per l'incentivazione del finanziamento degli
organismi non lucrativi". (Approvazione di mozione)
Mozione
Il Consiglio regionale
Preso atto che è in discussione alle Commissioni Parlamentari
la proposta di legge n. 3459 della Camera dei Deputati
"Disposizioni per l'incentivazione del finanziamento privato degli
organismi non lucrativi" che prevede una deducibilità fiscale, più
consistente rispetto alle forme attualmente in vigore, delle
elargizioni di privati ad organizzazioni di volontariato, ad
organizzazioni non governative, ad associazioni di promozione
sociale, ad organismi del terzo settore;
Ricordato che tale disegno di legge, definito con lo slogan
"PIÙ VERSI MENO PAGHI", è stato appoggiato e sostenuto da un'ampia
campagna di sensibilizzazione e pressione da parte di centinaia di
associazioni, organismi no profit;
Condivide
le finalità della legge che premia dal punto di vista fiscale
le donazioni a favore delle opere di impegno e solidarietà
sociali;
Auspica
che l'iter legislativo si concluda in tempi brevi;
Invita
i Parlamentari della Valle d'Aosta ad appoggiare e sostenere
nelle sedi opportune tale disegno di legge.
F.to: Squarzino Secondina - Curtaz - Riccarand
Président - La parole à la Conseillère Squarzino Secondina.
Squarzino (Arc-VA) - Cambiamo argomento totalmente e andiamo in
un terreno che è già di per sé "bipartisan", parte già con queste
caratteristiche, mi riferisco al livello nazionale.
La proposta di legge a cui si riferisce la mozione risponde ad
esigenze avanzate da anni dalle associazioni del terzo settore,
esigenze che si sono concretizzate e hanno trovato una risposta con
la presentazione di un disegno di legge che hanno firmato due
Deputati: Iannone di "Forza Italia" e Benvenuto dei "Democratici di
Sinistra". Si tratta quindi di un intervento normativo chiesto da
associazioni non lucrative, intervento accolto e condiviso dalle
forze politiche di entrambi gli schieramenti. La finalità della
legge è molto semplice, ma di grande ricaduta sociale: si tratta di
prevedere la possibilità di dedurre dal montante del reddito
imponibile l'importo che un singolo soggetto ha erogato a favore -
come dice la legge - di associazioni ed altre organizzazioni non
lucrative residenti nel territorio nazionale, aventi scopi
solidaristici o sociali. Questo sulla base di un ragionamento molto
semplice: se un importo è stato devoluto e quindi non goduto
effettivamente, perché elargito a fini benefici, non ha senso
calcolarlo all'interno del reddito su cui è calcolato il prelievo
di imposta.
La legge prevede come soggetti beneficiari di tali erogazioni
deducibili le ONLUS, cioè le organizzazioni non lucrative di
utilità sociale, le organizzazioni di volontariato, le
organizzazioni non governative (ONG), le fondazioni o associazioni
che hanno come finalità - nello statuto chiaramente - lo
svolgimento di attività di ricerca scientifica e infine le
associazioni di promozione sociale.
Tale proposta di legge riconosce una deducibilità fiscale più
consistente rispetto alle forme attualmente vigenti nel nostro
ordinamento; la nostra legislazione consente attualmente di
detrarre il 19% della quota fino ad un massimo di 2.000 euro per le
persone fisiche e solo il 2% dell'imponibile se si tratta di
società.
Questa legge quindi valorizza e rafforza la tradizione
filantropica che è presente nella nostra società; basti pensare che
nel 2002 ci sono state donazioni per più di 1 miliardo di euro alle
organizzazioni "no profit": 26 milioni di euro alla "Caritas"; 26,8
milioni di euro a "Medici senza frontiere", 17,8 milioni a
"Emergency" e così via e questo naturalmente in presenza di una
legge limitativa. La proposta di legge intende quindi non
penalizzare tale generosità dal punto di vista fiscale; è come se
la collettività rinunciasse ad incassare delle risorse per poter
potenziare delle strutture benefiche di cui appare immediata e
quasi naturale l'utilità collettiva. Si tratta di uno strumento
fiscale applicato già in altri Paesi europei e finalmente comincia
ad apparire anche nella nostra legislazione. L'attuale proposta è
all'esame delle commissioni della Camera e auspichiamo che possa
concludere in tempi brevi il suo iter legislativo.
Con questa mozione si invita il Consiglio ad esprimere una
valutazione positiva su tale disegno di legge, sulle finalità che
persegue, che ricordo sono il sostegno al settore del "no profit",
del volontariato ed invita i Parlamentari della Valle d'Aosta a
seguire tale iter e ad appoggiarne l'approvazione. Naturalmente la
nostra è una proposta di mozione e, se vi sono eventuali proposte
di emendamento per renderla più condivisibile, siamo aperti ad un
confronto.
Président - Nous ouvrons la discussion générale.
La parole au Conseiller Frassy.
Frassy (CdL) - Noi voteremo questa mozione, perché condividiamo
gli aspetti sostanziali del disegno di legge, però devo dire,
collega Squarzino, che non capiamo il senso della mozione.
La votiamo perché il disegno di legge è condivisibile dal punto
di vista sostanziale. È un disegno di legge che fra l'altro nasce
per iniziativa di un parlamentare di "Forza Italia" e un
parlamentare dei "Democratici di Sinistra" e non capiamo quale sia
il senso finale della mozione: di invitare i Parlamentari della
Valle d'Aosta ad appoggiare e sostenere quello che dovrebbe essere
appoggiato e sostenuto in maniera trasversale dalle altre forze
politiche? Se vi sono delle preoccupazioni sugli atteggiamenti
delle altre forze politiche, probabilmente sarebbe il caso di
invitare tutti i parlamentari, non solo quelli della Valle d'Aosta,
perciò devo dire che, pur votando questa mozione per il riferimento
che contiene al disegno di legge, siamo perplessi sulla parte
finale, che sicuramente è un dispositivo non utile al conseguimento
dell'obiettivo perché, pur con la volontà dei Parlamentari
valdostani, i numeri ci dicono che non ci sarebbero i voti
sufficienti per far passare il disegno di legge. Suggeriremmo ai
proponenti di modificare la parte dell'impegnativa, invitando i
gruppi parlamentari, compresi i Parlamentari valdostani, a
sostenere nelle sedi opportune tale disegno di legge; sarebbe
sicuramente più efficace rispetto alla conclusione contenuta nella
mozione.
Président - La parole au Conseiller Borre.
Borre (UV) - Il nostro gruppo condivide il contenuto di questa
mozione e quindi il contenuto della proposta di legge, vorremmo
però - per essere più tranquilli - proporre un emendamento laddove
si dice:
"condivide le finalità della legge che premia dal punto
di vista fiscale le donazioni a favore delle opere di impegno e
solidarietà sociali"
; vorremmo che fosse messo:
"le finalità
della legge che premia dal punto di vista fiscale le donazioni in
favore delle associazioni e altre organizzazioni non lucrative
residenti nel territorio nazionale aventi scopi solidaristici o
sociali"
. Questo proprio perché non si corra il rischio di
trovare delle associazioni o qualcos'altro che niente hanno a che
fare con scopi di beneficenza, ma che hanno altri scopi; anche se
poi nell'articolato della bozza della legge si precisa bene che non
si corrono dei rischi, perché all'articolo 2 si spiega quali sono
le associazioni oltre le ONLUS che hanno diritto a questa
detrazione.
Président - La parole à la Conseillère Squarzino Secondina.
Squarzino (Arc-VA) - Accolgo queste due osservazioni, fra
l'altro le avrei già ricopiate su di un testo e magari le possiamo
passare direttamente alla Presidenza.
Presidente - Ritenete opportuno sospendere cinque minuti per
concordare un testo?
Squarzino (Arc-VA) - Sì, cinque minuti di sospensione, se siete
d'accordo.
Si dà atto che la seduta è sospesa dalle ore 12,21 alle ore
12,26.
Président - Nous reprenons nos travaux. Si je n'interprète pas
mal, il y a un texte qui est partagé par tout le monde, est-ce que
quelqu'un souhaite intervenir? Il y a des modifications à la motion
présentée par les Conseillers du groupe de "l'Arcobaleno", dont je
donne lecture:
"Condivide le finalità della legge che premia dal punto di
vista fiscale le donazioni a favore delle associazioni e altre
organizzazioni non lucrative residenti nel territorio nazionale
aventi scopi solidaristici o sociali;"
e
"invita i gruppi
parlamentari e i Parlamentari della Valle d'Aosta ad appoggiare e
sostenere nelle sedi opportune tale disegno di legge"
.
Je soumets au vote le nouveau texte qui récite:
Mozione
Il Consiglio regionale
Preso atto che è in discussione alle Commissioni Parlamentari
la proposta di legge n. 3459 della Camera dei Deputati
"Disposizioni per l'incentivazione del finanziamento privato degli
organismi non lucrativi" che prevede una deducibilità fiscale, più
consistente rispetto alle forme attualmente in vigore, delle
elargizioni di privati ad organizzazioni di volontariato, ad
organizzazioni non governative, ad associazioni di promozione
sociale, ad organismi del terzo settore;
Ricordato che tale disegno di legge, definito con lo slogan
"PIÙ VERSI MENO PAGHI", è stato appoggiato e sostenuto da un'ampia
campagna di sensibilizzazione e pressione da parte di centinaia di
associazioni, organismi no profit;
Condivide
le finalità della legge che premia dal punto di vista fiscale
le donazioni a favore delle associazioni e altre organizzazioni non
lucrative residenti nel territorio nazionale aventi scopi
solidaristici o sociali;
Auspica
che l'iter legislativo si concluda in tempi brevi;
Invita
i gruppi parlamentari e i Parlamentari della Valle d'Aosta ad
appoggiare e sostenere nelle sedi opportune tale disegno di
legge.
F.to: Squarzino Secondina
Conseillers présents et votants: 29
Pour: 29
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK