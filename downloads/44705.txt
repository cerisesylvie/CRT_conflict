Consiglio Regionale della Valle d'Aosta - Oggetto del Consiglio n. 1648 del 22 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1648 del 22 giugno 2022 - Resoconto
OGGETTO N. 1648/XVI - Interrogazione: "Indicazioni all'ARER
in merito alle richieste di pagamento dei canoni di locazione di
autorimesse oggetto di lavori di adeguamento alla normativa
antincendio".
Bertin (Presidente) -
Riprendiamo, siamo al punto n. 21
dell'ordine del giorno. Risponde l'assessore Barmasse.
Barmasse (UV) -
Nell'interrogazione ci sono quattro
domande, una è:"Qual è la causa dell'interruzione dei lavori", la
seconda: "Quando questi lavori potranno riprendere e quando sono
rese disponibili le autorimesse", la terza: "Se ritiene corretto
che i condomini devono continuare a pagare i canoni di locazione
stante la situazione" e la quarta: "Se ha deciso di dare
indicazioni e indirizzo all'ARER affinché si trovi una soluzione
che possa evitare l'apertura di un contenzioso con i
condomini".
Con determinazione n. 64 del 24 agosto 2021 del dirigente del
settore tecnico e utenza dell'ARER, sono stati aggiudicati i lavori
di manutenzione straordinaria per l'adeguamento antincendio di
quattro autorimesse di proprietà dell'Azienda regionale per
l'edilizia residenziale, tra cui quella in oggetto a seguito di
esperimento di regolare procedura di gara.
Con verbale del 29 ottobre 2021 venivano consegnati i lavori che
avrebbero dovuto concludersi dopo novanta giorni naturali e
consecutivi. Per limitare il disagio agli inquilini, le
lavorazioni, eseguite prioritariamente nelle parti comuni, venivano
svolte durante il giorno consentendo un ricovero dei mezzi almeno
nelle ore notturne.
Tuttavia in data 9 gennaio 2022 si è verificato il distacco di
una porzione d'intonaco nell'autorimessa interessata. In seguito a
tale accadimento, e al fine di scongiurarne il ripetersi, eseguite
le indagini del caso, la direzione lavori incaricata ha provveduto
a modificare il progetto con soluzioni esecutive che garantissero
anche la stabilità strutturale degli elementi in laterizio
costituenti il solaio di copertura dei locali interessati, oltre
che la resistenza al fuoco.
Con propria nota del 24 febbraio 2022, il responsabile unico del
procedimento ha richiesto una relazione dettagliata che contenesse,
tra l'altro, l'esatta determinazione dei costi aggiuntivi.
Tale relazione, trasmessa in data primo marzo 2022, evidenziava
che l'importo aggiuntivo, determinato dalla direzione dei lavori
per il completamento delle lavorazioni, risultasse largamente
incompatibile con quanto regolato dall'articolo 106 del Decreto
legislativo 50/2016 in merito alle varianti in corso d'opera, oltre
a non trovare copertura negli importi del quadro tecnico
economico.
Con determinazione n. 53 del 28 marzo 2022, si è dunque
proceduto - ai sensi del comma 1 lettera A dell'articolo 108 sempre
del Decreto legislativo 50/2016 - alla risoluzione anticipata del
contratto di appalto con l'impresa, dando mandato al RUP per
l'attivazione di una nuova procedura per l'affidamento delle
lavorazioni aggiuntive resesi necessarie successivamente al
reperimento delle risorse necessarie.
Con deliberazione n. 43 del 9 giugno 2022 del CdA è stata
approvata la variazione di bilancio che stanzia tali risorse e si
sta provvedendo all'espletamento delle procedure per l'affidamento
dei lavori.
Per tutto quanto sopra esposto, già a partire dal mese di
giugno, è stata sospesa l'applicazione del canone di locazione
nelle autorimesse interessate fino ad avvenuta conclusione dei
lavori, restando inteso che le mensilità emesse nei periodi di
impedito utilizzo verranno scomputate ai singoli locatari.
Presidente -
Per la replica, consigliere Baccega.
Baccega (FI) -
É curioso sapere che dal mese di giugno
saranno sospesi i pagamenti dei canoni di locazione da parte degli
assegnatari dei box auto.
Noi crediamo di dire che siamo soddisfatti, soprattutto per gli
utenti, perché fino a un mese e mezzo fa l'ARER aveva risposto
picche, nel senso che non si conoscevano le responsabilità, non si
sapeva chi era responsabile di questa cosa, si doveva
inevitabilmente riappaltare - quindi bisognava fare la contabilità
dei lavori fino a quel momento svolti - e poi riappaltare il
completamento dei lavori.
Questo, ovviamente, per chi se ne intende di lavori pubblici e
di appalti, richiede dei tempi e questi tempi saranno sicuramente
ancora più lunghi rispetto alla possibilità di utilizzare i box
auto del condominio di via Chavanne.
Quindi se la sospensione ha avvio dal mese di giugno, siamo
felici, perché questo era già stato adottato da altre
Amministrazioni laddove i lavori si protraevano nel tempo a causa
di problematiche proprio legate alle gare d'appalto; lo si fa e lo
si può fare attraverso procedure che sono già state adottate da
altre Amministrazioni, quindi siamo sicuramente soddisfatti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK