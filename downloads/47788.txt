Consiglio Regionale della Valle d'Aosta - Oggetto del Consiglio n. 3961 del 19 settembre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Manifestazioni sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3961 del 19 settembre 2024 - Resoconto
OGGETTO N. 3961/XVI - Interpellanza: "Prospettive future del
progetto Matterhorn Cervino Speed Opening".
Bertin (Presidente) -
Punto n. 63. Consigliere Brunod ne
ha facoltà.
Brunod (RV) -
Preso atto delle informazioni riportate il
14 agosto su Aostasera dove abbiamo appreso le seguenti notizie:
"Zermatt (senza Cervinia) torna in auge per la Coppa del Mondo di
sci, una gara nel 2027? La rivelazione del quotidiano svizzero
Blick: l'evento si potrebbe tenere nel 2027 sul Gornergrat a fine
marzo o inizio aprile".
Apprendiamo che nell'articolo citato il Presidente della FIS
avrebbe proposto il progetto insieme alla Federazione
internazionale. Dal canto suo Franz Julen, Presidente del Comitato
organizzatore del Matterhorn Cervino Speed Opening e della Zermatt
Bergbahnen Funivie, interpellato conferma che "La FIS ci ha fatto
delle proposte scritte per delle future corse di Coppa del Mondo a
Zermatt. Le analizzeremo insieme a tutti i partner, poi con
Swiss-Ski e nel mese di settembre la località prenderà una
posizione definitiva".
Ricordiamo che il 24 marzo 2024 su Gazzettamatin.com erano state
riportate le seguenti notizie: "FIS, decisione choc, niente
Matterhorn Cervino Speed Opening nel 2024. FIS, Swiss-Ski e FISI
concordi nel sospendere la competizione trasfrontaliera, una
competizione che non riesce a decollare la Matterhorn Cervino Speed
Opening. Nel 2022 le gare di discesa libera maschile e femminile
non si disputavano a causa delle alte temperature e della carenza
di neve a ottobre, poi nel 2023 appuntamento posticipato di un paio
di settimane, buon innevamento ma maltempo in entrambi i weekend,
forte vento e, a parte parziali prove cronometrate, le gare
maschili e femminili erano state annullate".
Evidenziamo che, sempre secondo Blick, le trattative tra FIS e
Zermatt sarebbero già a buon punto, mancherebbero solo i dettagli,
compresa l'esatta collocazione nel calendario.
Alcuni atleti e tecnici austriaci, ma anche svizzeri, hanno già
commentato favorevolmente questa possibile strada che si intende
percorrere.
Ricordiamo che per quanto riguarda l'evento Matterhorn Cervino
Speed Opening era stato scritto, firmato e rinnovato un accordo
quinquennale, accordo al momento congelato per la prossima
stagione, ma che resta tuttora valido.
Preso atto poi che sul servizio di Rai News del 14 agosto si
apprende quanto segue: "Ma il comitato organizzatore
italo-elvetico, che si riunirà a fine agosto, è ancora operativo,
confermano dall'Assessorato regionale allo sport. Si tratta di
notizie al momento riportate soltanto dai giornali e di cui non si
hanno riscontri ufficiali. Tutto rimandato a una riunione del
comitato, di cui il Presidente è Julen e vicepresidente il numero
uno dell'ASIVA".
Si interpella quindi l'Assessore competente per conoscere quali
notizie e decisioni ufficiali siano emerse nella riunione del
comitato organizzatore Matterhorn Cervino Speed Opening prevista
alla fine del mese di agosto 2024, come riportato sulle notizie
stampa e quali siano le prospettive e le intenzioni future relative
a questo progetto, tenendo conto che a oggi è ancora in essere un
contratto avente validità quinquennale.
Presidente -
Risponde l'assessore Grosjacques, a cui
passo la parola.
Grosjacques (UV) -
Con riferimento alla prima domanda, il
comitato organizzatore e l'assemblea di Matterhorn Cervino Speed
Opening si sono riuniti il 2 settembre scorso al Piccolo
Cervino.
La riunione, definita utile e soddisfacente dalle parti, ha
consentito di analizzare con la massima attenzione le due edizioni
precedenti dello Speed Opening, purtroppo non effettuate per quanto
riguarda le competizioni sportive, ma che hanno comportato notevoli
difficoltà organizzative legate alla predisposizione delle
necessarie strutture alle quote di partenza e di arrivo, che sono
state tutte brillantemente superate grazie alle competenze messe in
campo dal comitato organizzatore, cosa che lei stesso ha potuto
verificare essendo presente la domenica, a quella che avrebbe
dovuto essere l'ultima discesa delle 4, la femminile, che purtroppo
non è partita per il problema del vento ed è stata forse l'unica
che ha rischiato di essere realizzata.
In quella sede, cioè nella riunione del 2 di settembre, è stata
anche discussa la proposta della Federazione internazionale Ski, la
FIS, di organizzare una competizione nel 2027 sul comprensorio di
Zermatt, precisamente al Gornergrat, come lei ha citato nelle sue
premesse.
Da parte Svizzera non è stata presa nessuna decisione
concernente la proposta della FIS, che ha previsto un'ispezione
tecnica per i primi giorni di ottobre per valutare la fattibilità
tecnica del progetto su una pista molto tecnica e difficile che,
peraltro, deve essere ancora costruita sulla base delle norme di
omologazione stabilite dalla FIS stessa e che richiederà degli
investimenti economici considerevoli, stimati nell'ordine di
diversi milioni di franchi svizzeri.
Solamente dopo questa ispezione tecnica della FIS, Zermatt
prenderà una decisione per delle competizioni che potrebbero essere
disputate in ogni caso non prima delle stagioni 2027 o 2028.
I responsabili della società di gestione degli impianti
funiviari di Zermatt hanno sottolineato che questa pista sarà
realizzata indipendentemente dalla posizione della FIS e che sarà
disponibile agli sciatori da dicembre 2027 o 2028.
Gli stessi hanno anche sottolineato che nessuna decisione sarà
presa senza una preventiva interlocuzione con Breuil-Cervinia e con
le due Federazioni nazionali, quindi Swiss-Ski e FISI.
La collaborazione con Breuil-Cervinia e la Regione Autonoma
Valle d'Aosta, che hanno in comune il domaine skiable e ovviamente
la Matterhorn Alpine Crossing, sono decisamente troppo importanti
perché Zermatt possa procedere da sola, quindi secondo sempre le
dichiarazioni seguite alla riunione del 2 di settembre, Zermatt
auspica di realizzare futuri progetti di Coppa del Mondo in
collaborazione con Breuil-Cervinia e le Regioni ai due lati del
Cervino.
Per quanto riguarda il secondo quesito, il comitato
organizzatore di Speed Opening resterà ancora attivo per il 2024 e
per il 2025; la collaborazione tra le parti è sempre stata
caratterizzata dalla massima trasparenza e ogni decisione futura
sarà sempre condivisa, così come fino a oggi si è operato.
Le relazioni del comitato organizzatore con la FIS, con
Swiss-Ski e con FISI sono eccellenti ed esiste una volontà comune
di proseguire una collaborazione fruttuosa per valutare ogni
possibilità futura per le competizioni internazionali a Zermatt e a
Breuil-Cervinia.
Il dialogo è quindi aperto, costante e continuo, e
caratterizzato da reciproca correttezza, considerando il potenziale
delle due località, quindi Zermatt e Cervinia, e le grandi capacità
tecniche e organizzative delle due località, assistite e sostenute
dal Canton Valais e, per quel che ci riguarda, ovviamente dalla
nostra Regione.
Presidente -
Consigliere Brunod per la replica.
Brunod (RV) -
Con quest'iniziativa abbiamo cambiato
argomento, si è parlato di sport, di eventi, siamo vicini alla
stagione invernale e ovviamente era anche giusto e doveroso - dopo
le notizie apparse sui giornali nel mese di agosto, in merito a
questa possibile Coppa del Mondo 2027 solo sul territorio svizzero
- chiedere dei chiarimenti in merito a questa possibile decisione.
In questi due anni sfortunati, per tutta una serie di condizioni
che si sono manifestate, quest'evento così straordinario e così
importante non si è potuto svolgere, ma ci sono stati degli
importanti investimenti da parte della Regione, da parte di sponsor
e un grande lavoro organizzativo da parte di tutti.
È positivo sapere che ci sarà ancora una collaborazione con gli
Svizzeri, che continuerà questo lavoro di sinergia per valutare dei
possibili nuovi grandi eventi da una parte e dall'altra. Adesso non
abbiamo capito bene dalla sua risposta quando dice Zermatt e
Cervinia se vuol dire eventi da una parte e altri eventi
dall'altra, oppure se ci sarà la continuità di un evento che parte
da una parte e arriva dall'altra, ma prossimamente scopriremo quali
saranno le decisioni migliori che si potranno mettere in campo per
avere anche maggiori garanzie sullo svolgimento degli eventi e
delle manifestazioni che, come tutti sappiamo, in montagna
richiedono anche sempre un pizzico di fortuna per essere portati a
raggiungere l'obiettivo.
Abbiamo anche sentito che il comitato rimarrà di conseguenza
operativo negli anni 2024 e 2025: è importante è che, quando si
fanno questi investimenti così importanti, ci siano anche tutte le
condizioni operative e le scelte a livello di logistica, insieme a
una serie di condizioni meteo e del terreno che tutte insieme
permettano di raggiungere l'obiettivo.
Noi ci auguriamo che la nostra regione, a parte questo caso,
continui a ospitare dei grandi eventi sul nostro territorio; sono
poi quegli eventi che ci permettono di avere una grande visibilità
a livello internazionale sui social e che permettono di rendere la
Valle d'Aosta quella grande vetrina che è, perché possediamo delle
bellezze straordinarie e quindi i grandi eventi sono fondamentali
per raggiungere un grande risultato dal punto di vista turistico
economico.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK