Consiglio Regionale della Valle d'Aosta - Oggetto del Consiglio n. 479 del 10 marzo 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula
Oggetto del Consiglio n. 479 del 10 marzo 1999 - Resoconto
SÉANCE DU 10 MARS 1999 (MATIN)
OGGETTO N. 479/XI Azioni di prevenzione del tumore della
prostata. (Interpellanza)
Interpellanza A conoscenza che il tumore della prostata colpisce
il sesso maschile nella seconda età e che aumenta con l'età
stessa;
A conoscenza altresì che gli uomini tra i 55 e 65 anni possono
presentare focolai di neoplasma prostatica e che tali focolai
colpiscono l'80% degli anziani;
Constatato che il tumore prostatico, rispetto agli altri, è
quello che si sviluppa più lentamente e che quindi il malato può
vivere più a lungo;
Ritenuto che la prevenzione, intesa come diagnosi precoce, è lo
strumento migliore per combattere i tumori;
Preso atto delle importanti indicazioni sancite dalla
organizzazione mondiale della sanità, che sono determinanti per
anticipare la malattia e fermarla prima che sia troppo tardi;
Verificato, tuttavia, che la maggior parte degli uomini è restia
a farsi visitare e controllare periodicamente, almeno una volta
l'anno dopo i 45 anni di età;
Vista la richiesta che proviene dagli uomini preoccupati di
essere colpiti da tumore alla prostata ed in particolare da parte
di quanti non hanno le possibilità di curarsi a pagamento;
il sottoscritto Consigliere regionale
Interpella
la Giunta regionale e l'Assessore competente per conoscere:
1) se di fronte ad una sempre maggiore diffusione del tumore
alla prostata, non ritiene utile svolgere una più efficace opera di
prevenzione e sensibilizzazione nei confronti della malattia
stessa;
2) se intende istituire un servizio pubblico gratuito di
prevenzione per la malattia della prostata che colpisce ormai l'80%
degli uomini. Al servizio, collegato all'unità operativa di
Urologia, potrebbero rivolgersi, o essere chiamati periodicamente,
tutti gli uomini di età superiore ai 45-50 anni per essere
sottoposti a diagnosi precoce e a controlli medici specifici che si
rendono necessari.
F.to: Beneforti
Président La parole au Conseiller Beneforti.
Beneforti (PVA-cU) Quest'interpellanza è scaturita da un
confronto avvenuto con gli anziani, cioè con un gruppo di diretti
interessati nonché con un gruppo di medici interni ed esterni
all'USL. È chiaro che non è tutta questa farina del mio sacco
perché non sono né un medico - e neanche troppo vecchio, mi viene
suggerito - né un conoscitore di tutte le malattie, è invece
scaturita da un incontro serio e concreto che è stato fatto.
Da questo confronto un punto sul quale c'è stata piena intesa è
stato quello di non lasciare gli anziani soli di fronte ad un male
che colpisce oltre l'80 percento degli uomini, un male che comporta
anche un alto indice di mortalità.
Su questa malattia certamente, e questo è noto, ci sono prese di
posizione diverse sia a livello nazionale che a livello
internazionale, ma tutte le strutture sanitarie attribuiscono alla
prevenzione una rilevanza tale che noi riteniamo non debba essere
più trascurata neanche nella nostra Regione.
Abbiamo ritenuto e riteniamo che occorra studiare e prevedere
iniziative idonee così come è avvenuto nella nostra Regione per le
malattie che colpiscono in modo particolare il sesso femminile.
Come dicevo, di fronte a un fenomeno di tali dimensioni non è umano
lasciare gli anziani soli, occorre studiare il modo in cui venire
loro incontro, come far sentire che non sono abbandonati a loro
stessi, dobbiamo dare la certezza a questi anziani che nella loro
Regione trovano l'assistenza che è necessaria senza dover ricorrere
a servizi e centri esterni alla nostra Regione come in molti casi
sta accadendo oggi. Occorre tenere presente che anche chi non ha le
possibilità economiche per recarsi fuori Valle, trova a casa sua
l'assistenza sanitaria di cui ha bisogno.
In quest'incontro abbiamo ritenuto che anche con servizi
efficienti che si va a istituire si può combattere anche la
riluttanza che esiste negli uomini di sottoporsi periodicamente a
visita medica e di controllo. C'è più che nelle donne negli uomini
una riluttanza a sottoporsi a visita medica, a sottoporsi a
diagnosi precoce e a quei controlli medici specifici che si rendono
necessari, questo per evitare rischi più seri di quelli che non si
pensa.
Con la nostra interpellanza si chiede alla Giunta e
all'Assessore se non ritiene utile svolgere una più efficace opera
di sensibilizzazione e di prevenzione intorno a questa malattia, se
intende istituire un servizio pubblico gratuito di prevenzione dato
che la malattia colpisce l'80 percento degli uomini.
Sul come realizzare quest'obiettivo non si può improvvisare,
occorre fare i dovuti approfondimenti alla luce anche di quanto
prevede la ricerca in questo campo, di quanto prevede il Servizio
sanitario nazionale e di quanto anche prevede l'Organizzazione
mondiale della sanità. Dobbiamo tenere conto delle prese di
posizione a tutti i livelli e vedere come realizzare questo centro
di prevenzione anche nella nostra Regione e soprattutto stabilire
quali test possono essere messi in atto in una Regione come la
nostra.
Una cosa è certa: il servizio che si andrà a costituire dovrà
essere collegato all'Unità operativa di urologia. Credo che fino ad
oggi l'Urologia sia stato uno dei fiori all'occhiello della sanità
nella nostra Regione, pertanto penso che con la stessa serietà
quell'Unità operativa possa gestire questo servizio, che è di sua
competenza, se si arriva ad istituirlo nell'interesse dei nostri
anziani.
Ripeto sempre che prevenire costa meno che curare, se è
possibile farlo cerchiamo di farlo.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Rispondo brevemente all'interpellanza cercando di
tranquillizzare gran parte di noi qui presenti perché alcuni dati
contenuti nell'interpellanza possono essere letti in modo negativo.
Per fortuna non è vero che l'80 percento circa degli anziani dai 45
anni in su è affetto da tumore prostatico; una cosa è parlare di
patologia prostatica, altra è parlare di tumore alla prostata. È
vero che scientificamente circa l'80 percento degli uomini dai 55
ai 75 anni ha patologie prostatiche, ma altra cosa è dire che ha
patologie tumorali.
Ciò precisato, noi stiamo lavorando in questo senso; stiamo
lavorando per un'indagine di screening d'intesa con un'associazione
di volontariato che ha dato la sua disponibilità anche in termini
di personale per andare a fare quella che viene definita la
prevenzione secondaria perché giustamente il Consigliere Beneforti
parla di prevenzione, ma la prevenzione va distinta in prevenzione
primaria che è quella che viene definita tecnicamente come
rimozione dei fattori di rischio e che ingenera tutta una serie di
problematiche dalla qualità della vita all'ambiente, all'educazione
alimentare eccetera e che ha dei risultati a lunghissima gittata e
non a breve periodo e in prevenzione secondaria che viene definita
tecnicamente la diagnosi precoce e che si fa tramite screening.
L'intenzione nostra è di mettere in piedi questo screening di
una popolazione di circa 20mila anziani dai 55 ai 70 anni - gli
anziani sono 19.900 e qualcosa - e di "screenarne" circa 3.000
tramite una determinazione serica del PSA che è un semplice esame
del sangue dal quale si può dedurre l'ipotesi di un avanzamento di
una malattia prostatica tumorale.
Su questo però il dibattito scientifico è aperto. Sono venuto a
conoscenza ultimamente di un documento di una Commission santé del
Ministero della sanità francese che dice esattamente il contrario
ovvero sostiene che la determinazione del PSA è di fatto
inutile.
Riteniamo di seguire la teoria di pensiero dominante che è
quella di fare comunque la determinazione del PSA per questi 3.000
cittadini che ci darà una determinazione di larga massima dopodiché
faremo il punto della situazione e vedremo.
I dati di mortalità dell'Osservatorio epidemiologico ci dicono
che per tranquillizzare tutti dal 1995 al 1998, per i soggetti
inferiori ai 65 anni, si sono registrati 2 casi soli in Valle
d'Aosta di mortalità; dai 65 ai 74 anni: 16 casi e dai 75 anni in
su 63 casi.
Questo sta a significare che il "target" che vogliamo toccare è
volutamente 55-70 anni e non 75 anni perché, essendo per fortuna la
malattia tumorale prostatica una malattia che, se curata, mantiene
in vita per anni i soggetti che ne sono affetti, è inutile andare a
"screenare" i settantacinquenni perché questi percentualmente sono
già sicuramente accertabili e sicuramente sono già in fase di cura.
Queste sono le indicazioni che ci vengono date dai medici di
urologia con i quali siamo in contatto e con i quali vogliamo far
decollare quest'indagine di screening per un costo approssimativo
non altissimo perché si tratta di comprare i test per la
determinazione del sangue e si tratta di fare un'indagine rettale
per coloro che risultano positivi. Allora non interviene solo
l'Urologia, ma interviene primariamente il laboratorio di analisi,
intervengono tutti i centri di prelievo territoriali.
Abbiamo deciso quale fascia di età sarà interessata, stiamo
discutendo quale fascia di popolazione chiamare; ci stiamo
orientando su una fascia di popolazione baricentrica di Aosta in
questa prima fase perché è più facile avere delle rispondenze.
Questo succede anche per lo screening per i tumori femminili, i
pap test: a fronte di 1.000 donne chiamate se ne presentano non più
di 600; è sperabile che alcune delle altre 400 vadano fuori Valle
per motivi di pudore, per motivi di conoscenza e quant'altro, ma la
triste realtà è questa: che pur essendo convocate a casa con firma
del medico di fiducia a sottoporsi allo screening, un 40 percento
non si presenta. Rischiamo che ci sia una défaillance ancora
maggiore negli uomini, per questo motivo vorremmo partire con Aosta
per vedere di allargare il raggio di azione.
Ringrazio il Consigliere per avermi dato l'opportunità di
manifestare quest'iniziativa che non si trova nel PSR se non nelle
linee generali, ma è indicata in più parti l'attività di
prevenzione che si esplicita anche tramite quest'iniziativa.
Président La parole au Conseiller Beneforti.
Beneforti (PVA-cU) Prendo atto di quanto ha comunicato
l'Assessore nella sua risposta e devo dire che sono abbastanza
soddisfatto che ci sia quest'iniziativa in corso perché è quella
che si aspettano anche gli anziani.
Sul problema delle chiamate e della presentazione ho detto
anch'io che c'è una certa riluttanza negli uomini più che nelle
donne a sottoporsi a visita. Sta a noi far capire, nel portare
avanti questo servizio, l'utilità che esiste nel sottoporsi a
questi controlli.
Per quanto riguarda la percentuale di mortalità, quando parlo
dell'80 percento parlo in generale, non mi riferivo ai dati della
Valle d'Aosta perché non ne ero in possesso. Anche nell'incontro
che abbiamo fatto con gli anziani e i medici si parlava in linea
generale senza calarsi nella realtà valdostana per vedere i casi di
mortalità secondo l'età che si sono verificati nella nostra
Regione.
L'importante è che si metta mano a questo servizio, si realizzi
questo centro in sinergia con l'Unità di urologia perché credo che
sia utile. Nel nostro PSR si parla di prevenzione e io credo che la
prevenzione debba essere realizzata, ma questo non vuol dire che si
va fuori dal piano; un piano socio-sanitario per essere tale deve
prevedere la prevenzione, la cura e la riabilitazione, quindi se si
richiama la prevenzione, si richiamano nella prevenzione tutti
quegli aspetti che si rendono necessari.
Prendo atto con soddisfazione di quest'iniziativa e mi auguro
che vada a buon fine nell'interesse degli anziani, in particolare
di coloro che non hanno possibilità economiche per sottoporsi a
visite e a cure a pagamento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK