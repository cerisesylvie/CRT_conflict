Consiglio Regionale della Valle d'Aosta - Oggetto del Consiglio n. 864 del 22 settembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 864 del 22 settembre 2021 - Resoconto
OGGETTO N. 864/XVI - Interrogazione: "Interventi per
garantire la libera scelta del pediatra in Valle d'Aosta".
Bertin (Presidente) -
Con la presenza di 35 Consiglieri
diamo avvio ai lavori del Consiglio regionale di questo pomeriggio.
Punto n. 24. Ha chiesto la parola l'assessore Barmasse, ne ha
facoltà.
Barmasse (UV) -
Nell'interrogazione si chiede se fossi a
conoscenza della criticità evidenziata circa il problema della
scelta del pediatra di base e "se siano stati previsti interventi
che possano garantire un'effettiva scelta di un pediatra in Valle
d'Aosta".
Con riferimento all'oggetto dell'interrogazione, informo di
essere bene a conoscenza delle criticità che ormai, purtroppo, da
parecchio tempo investono la medicina del territorio, per cui
l'Assessorato, in coerenza con quelli che saranno gli indirizzi
dell'elaborando piano della salute e del benessere sociale, ha già
intrapreso una serie di azioni concrete per avviare una
riorganizzazione e un potenziamento complessivo dell'assistenza
territoriale.
Con particolare riferimento alla pediatria, rendo noto che ad
oggi, sulla base di specifico accordo integrativo regionale del
2017, approvato con la DGR n. 1241, l'assetto a regime dovrebbe
vedere la presenza di dodici pediatri di libera scelta nell'ambito
1, il quale ricomprende i distretti 1 e 2 e di cinque pediatri di
libera scelta nell'ambito 2, il quale comprende i distretti 3 e 4.
Quando si rende vacante un posto, l'Azienda USL, come da
disposizioni contrattuali dell'accordo collettivo nazionale,
procede con la pubblicazione della cosiddetta "zona carente".
Purtroppo, ormai da qualche tempo non vi sono pediatri di libera
scelta che concorrono all'assegnazione dei posti vacanti e questo
produce ulteriori criticità a un sistema che, come premesso, è già
in sofferenza.
Stante le suddette criticità in termini di carenza di pediatri
di libera scelta, considerato che, secondo le disposizioni
contrattuali nazionali, articolo 38, comma 1, dell'ACN 2005 e
successive modificazioni e integrazioni, a un pediatra non possono
essere assegnati più di ottocento assistiti di età compresa tra 0 e
6 anni, salvo alcune deroghe previste dallo stesso ACN: ad esempio
nuovi nati, assistiti appartenenti a nuclei familiari di utenti già
in carico a quel pediatra, oppure utenti in carico a tempo
determinato, eccetera. Il medesimo ACN prevede che in ambito
regionale possano essere disposte temporanee deroghe a tale
massimale con specifici accordi integrativi regionali in materia.
Il massimale regionale a determinate condizioni era stato portato
da 800 a 1.100 scelte complessive. L'intervento ha così permesso
per qualche tempo di garantire un sufficiente diritto di scelta
alle famiglie.
Con le recenti dimissioni di un pediatra ad aprile 2021 e
l'acquiescenza di un secondo pediatra ad agosto 2021, il sistema è
nuovamente entrato in crisi. Alla pubblicazione delle relative zone
carenti purtroppo non si hanno avuti riscontri, sicché l'Azienda
USL, così come previsto dalle norme contrattuali, ha proceduto con
ulteriore pubblicazione degli avvisi sul sito della Struttura
Interregionale Sanitari Convenzionati, cioè la SISAC. Al fine di
dare ampia pubblicità, anche in ambito nazionale, e la necessità di
pediatri sul territorio regionale, la scadenza era fissata al 17
settembre 2021 ma non vi è stato alcun riscontro.
Ciò premesso, al fine di far fronte alle criticità descritte,
l'Assessorato, nella riunione del Comitato regionale dei pediatri
libera scelta del 26 maggio, ha sottoposto all'attenzione del
Comitato stesso un accordo integrativo regionale che, come
consentito dall'ACN, articolo 38, comma 2, proponeva di innalzare
temporaneamente il massimale individuale da 1.100 a 1.200 scelte
per tutti i pediatri di libera scelta operanti in forme di
aggregazione in Valle d'Aosta, chiedendo tuttavia in contropartita
ai pediatri medesimi di garantire a livello di forma aggregativa,
cioè per le aggregazioni, una copertura oraria, seppur minima, e
utilizzando gratuitamente le strutture aziendali già esistenti
presso i Comuni dell'ambito 1 di Courmayeur, Morgex, La Salle,
Arvier, Saint-Pierre e Aymavilles e ciò per dare una concreta ed
efficace risposta agli assistiti che facevano capo appunto al
pediatra dimissionario ad aprile 2021.
La proposta purtroppo non è stata condivisa dai pediatri e
quindi l'accordo non è stato firmato.
Gli ulteriori e recenti interventi, al fine di apportare deroga
al massimale individuale dei pediatri di libera scelta, sono
avvenuti con la deliberazione della Giunta regionale n. 1161 del 13
settembre 2021, con la quale si è dato corso alla disposizione
contrattuale prevista dall'articolo 38, comma 3, dell'ACN,
ovverosia la deroga autorizzata dalla Regione e disposta su
richiesta dell'Azienda USL, sentito il Comitato aziendale dei
pediatri di libera scelta il 27 agosto 2021. Questa soluzione
tuttavia non dà ancora una risposta pienamente efficace alla
necessità di garantire la piena libertà di scelta da parte delle
famiglie poiché restringe gli interventi ai soli assistiti 0-6
della pediatra posta in quiescenza dal 26 agosto. Sono, quindi,
stati portati a cento in più per ogni pediatra, ma solamente in
relazione a questa quiescenza.
Stante quanto illustrato, informo che è intenzione
dell'Assessorato, già nelle prossime settimane, riconvocare il
Comitato regionale dei pediatri, - mentre con gli accordi presi a
livello di comitato aziendale hanno dovuto rispettare la fascia 0-6
e la quiescenza del pediatra -, per addivenire a un nuovo accordo
che possa trovare una più ampia condivisione delle parti.
Concludendo, a prescindere dagli interventi "tampone" per dare
risposte tempestive alle criticità illustrate, informo che la
competente struttura dell'Assessorato ha già intrapreso, in
collaborazione con l'Azienda USL, la revisione complessiva
dell'assetto della pediatria nell'ambito del territorio regionale e
ciò anche in ragione del calo della natalità, della carenza di
medici pediatri di libera scelta su tutto il territorio, anche
quello ovviamente nazionale, delle peculiarità territoriali della
nostra Regione che rendono necessario garantire l'assistenza anche
nelle valli laterali con conseguente necessità di spostamento da
parte del pediatra, dell'opportunità di evitare il continuo ricorso
all'istituto della deroga temporanea sui massimali di scelta per
far fronte all'evolversi degli scenari di assistenza, delle
disposizioni che sono in fase di approvazione a livello nazionale
per la riorganizzazione dell'assistenza territoriale in attuazione
di quanto previsto dal piano nazionale di ripresa e resilienza.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
Grazie Assessore per la sua
risposta. Lei ha già evidenziato nel suo intervento le criticità
della delibera che avete poi prodotto e quindi le limitazioni di
questa delibera, mi permetto di far rilevare che l'iniziativa è
stata depositata il 13 di settembre, quindi venerdì, e la delibera
è uscita lunedì, quindi mi sembra una singolare coincidenza, avrò
capacità divinatorie anch'io oltre al collega Ganis, ma, a
prescindere da questo, effettivamente, come lei ha evidenziato, il
problema non è da poco, perché anche aumentando, come giustamente
avete fatto nella delibera, i numeri e quindi da 800 a 1012 come
era già stato previsto e da 800 a 1.100 per i pazienti 0-6 e
andando ad ampliare ulteriormente da 1.100 a 1.200 però soltanto
chiaramente per i pazienti 0-6, che sono assistiti dal medico
pediatra di libera scelta in quiescenza, significa che noi lasciamo
scoperti i bambini che hanno più di 6 anni e che hanno il pediatra
che va in quiescenza oppure che hanno un pediatra che non si può
occupare di loro.
A questo proposito, Assessore, mi permetto perché, quando ho
deciso di dare corpo alle segnalazioni che sono arrivate, il caso
ha voluto che mi è stata trasmessa una segnalazione rispetto
all'unico pediatra che in quel momento era a disposizione, un
pediatra peraltro mi dicono neanche italiano, che appunto
esercitava e le leggo testualmente, leggo a tutta quest'Aula, una
segnalazione che è arrivata da parte di una mamma: "vi scrivo
perché sono sconvolta. Ieri sono andata da un nuovo pediatra per la
prima volta perché la pediatra che avevamo è andata in pensione.
Questa è la situazione che abbiamo trovato: pavimento sporco pieno
di macchie nere, cacca e pipì, bidone pieno con l'immondizia per
terra, senza bilancia per pesare il bambino, bilancio di salute
senza scrivere il peso sul libretto e controllo superficiale del
bambino in cinque minuti, la pediatra di prima ci stava almeno
quaranta minuti ed era minuziosa e professionale. Ho pensato che se
non fa bene il bilancio di salute, come può aiutarmi quando il
bimbo sta male? Non ha sanificato l'ambiente appena è uscito il
paziente precedente, mani sporche perché non le ha lavate e
sanificate. Il bambino è stato messo su una sedia da adulto
reclinabile dove il bambino stava tutto storto. La carta sulla
seduta era piena di deiezioni del bambino di prima e tutta la carta
dei pazienti che aveva avuto in precedenza era a terra. Quando
glielo ho detto, mi ha detto di toglierla io la carta. Tirava il
bambino per le braccia in malo modo senza guanti. Io e il papà
siamo rimasti sconvolti". Poi segnala che questo era l'unico
pediatra disponibile.
Evidentemente, come abbiamo già detto prima, la soluzione con
questa delibera purtroppo non si trova, peraltro segnalo che avere
un solo pediatra come ho evidenziato, la scelta comunque non la
permette, quindi ho una sola persona che peraltro lavora anche in
questo modo, mi auguro, Assessore, che abbiate preso i necessari
provvedimenti perché poi mi è stato detto che è stato segnalato più
volte questo pediatra e quindi spero che gli venga impedito di
operare nuovamente e di mettere le mani addosso a un bambino a una
persona che lavora in queste condizioni.
Detto questo, è chiaro che, come dicevo prima, il problema
rimane e il fatto che soprattutto in un periodo di crisi pandemica
come quello che stiamo attraversando non venga permesso a un
genitore di potersi occupare del bambino, di poterlo far visitare e
di potersi occupare in prima persona della sua salute è chiaramente
una criticità che va affrontata al più presto.
Io prendo le segnalazioni che le ha fornito, le dico che le
modalità con le quali si sta gestendo questa situazione, secondo
me, sono un po' ballerine, ho segnalazioni di genitori che hanno
telefonato per prenotare e viene detto loro che appunto non c'è
scelta però dicono che forse a breve quattro pediatri potrebbero
liberarsi. Non si sa come facciano a saperlo, però si dice che
forse possono liberarsi.
Alla richiesta di questi genitori di potersi iscrivere si dice:
"no, ma lei deve mandare una
mail
con il nome del pediatra,
se per caso si libera, glielo accreditiamo", però se io le telefono
e le dico di mandare la mail e nel frattempo arriva una persona a
sportello e mi chiede di occupare quel pediatra, io devo darlo per
forza a questa persona prima che sia arrivata la mail e lei rimane
fregata. Allora i genitori dicono: "ma io telefono prima", "eh no,
può telefonare soltanto il pomeriggio, lei deve venire di persona
al mattino", quindi non è che si dia una grande disponibilità
appunto ai genitori.
Da questo punto di vista, Assessore, io la segnalazione credo di
averla fatta, penso sia superfluo dire che monitorerò chiaramente
l'evolversi di questa situazione. Mi auguro davvero che si arrivi a
un accordo perché questa situazione è decisamente sconveniente, per
non dire imbarazzante.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK