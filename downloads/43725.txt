Consiglio Regionale della Valle d'Aosta - Oggetto del Consiglio n. 903 del 6 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 903 del 6 ottobre 2021 - Resoconto
OGGETTO N. 903/XVI - Interrogazione: "Interventi per la
riduzione del costo dei pedaggi autostradali nel territorio
valdostano".
Marguerettaz (Presidente) -
Punto 7 all'ordine del
giorno. La parola all'assessore Caveri.
Caveri (VdA Unie) -
Questo è un tema ricorrente della
politica valdostana, lei ricorderà addirittura Roberto Gremmo, che
riuscì a presentare le sue liste perché fece il giro della Valle
d'Aosta a dire che potevamo fare i pedaggi gratuiti
dell'autostrada. Lo dicevo scherzosamente, non è certamente il suo
caso.
Io ho incontrato in videoconferenza, assieme al senatore Albert
Lanièce, il ministro Enrico Giovannini, che si occupa di questa
materia. Abbiamo trattato con il Ministro due argomenti: il primo
argomento sono le criticità che riguardano il traforo del Gran San
Bernardo - tra l'altro mi scuserò se nel pomeriggio a una certa ora
non potrò esserci ma c'è a Crans Montana, luogo peraltro ameno, la
riunione del gruppo tecnico che si occupa del traforo in una logica
bi-nazionale Italia-Svizzera - e il primo punto erano le criticità
del lato italiano e poi la seconda parte è stata invece dedicata a
questa questione della situazione autostradale che lei conosce
molto bene.
Noi abbiamo due autostrade, la prima - come ha ricordato anche
il Ministro - è l'Autostrada del Monte Bianco - quindi quella che
porta dalla metà della tangenziale fino a Courmayeur, che è gestita
dalla società Autostrade - e nel dialogo con il Ministro abbiamo
ovviamente interloquito rispetto al fatto che quando abbiamo avuto
questo colloquio la situazione era già molto avanzata e si sta
concretizzando, che è il passaggio di questa società di cui è socio
maggioritario la famiglia Benetton, dovrebbe passare - anzi passerà
- i dati oramai sono più degli aspetti tecnici che degli politici -
passerà alla Cassa depositi e prestiti, tra l'altro, con una
configurazione di azionariato che porterà la RAV ad avere un
azionariato interamente pubblico. E questo, ma lo dico entre
parenthèses, si riverbera ovviamente anche sull'azionariato del
traforo del Monte Bianco, perché, come lei sa, l'azionariato della
RAV in realtà è in capo al traforo del Monte Bianco, che, anche
lui, rientrerà in questo pacchetto di ritorno al pubblico delle
società autostradali.
Questo per dire che in questo momento con RAV non si può
interloquire con l'azionariato uscente per fare delle proposte di
tipo tariffario, per la semplice ragione che aspettiamo, e dovrebbe
essere questione di qualche mese, di aprire una trattativa con la
parte pubblica.
Per quel che riguarda la seconda tratta autostradale, ho
rappresentato al signor Ministro questa situazione - anche questa
lei la conosce bene - della differenza sostanziale pure in presenza
di un medesimo gestore: il Gruppo Gavio gestisce Ativa tra Torino e
Quincinetto con certe tariffe e gestisce invece la tratta tra
Quincinetto e Aosta con delle tariffe ben differenziate, chiunque
prenda l'autostrada si rende conto che una Aosta-Châtillon è
altrettanto cara rispetto a tratte molto più lunghe della
Ativa.
Da questo punto di vista il Ministro ha garantito un suo
interesse e un'azione che ritiene di fare. Come poi lei avrà visto,
c'è già stata un'iniziativa ministeriale che non si è ancora
concretizzata che riguarda eventuali sconti in presenza di cantieri
che ledano in profondità la mobilità lungo le autostrade; noi da
questo punto di vista siamo dei veri esperti, perché per chiunque
prenda alcune tratte autostradali valdostane ci sono dei periodi in
cui sono più i cantieri della parte di strada libera e senza alcun
impedimento.
La terrò informata, terrò informato il Consiglio sugli sviluppi,
e trovo giusta la sottolineatura che lei fa, cioè il fatto che ci
debba essere comunque da parte delle Regioni la possibilità di
intervenire, ovviamente le Regioni che pagano il pedaggio
autostradale, perché noi sappiamo che ci sono zone d'Italia dove i
pedaggi non si pagano pure in presenza di strutture autostradali
molto, molto simili alle nostre.
Quindi è un dossier da seguire, mi rendo conto che per adesso le
cose non sono soddisfacenti, sicuramente il passaggio al pubblico,
il ritorno al pubblico della società Autostrade, potrà aprire
qualche squarcio e qualche elemento interessante, sapendo che la
scadenza di queste concessioni, sia quella del traforo sia quella
delle autostrade, scadrà nel 2032; l'unica un po' più lunga è
quella del traforo del Gran San Bernardo che scadrà nel 2034, è del
tutto evidente che qualche ragionamento interessante dovrà essere
fatto proprio perché siamo oramai a dei livelli assolutamente
folli.
Ho ricordato anche al Ministro, in occasione dell'incontro, che
questa situazione di Autostrade con un incremento annuo da qui al
2032, che renderebbe veramente impossibile poter prendere le
autostrade, in qualche maniera non lede solo i Valdostani che
legittimamente chiedono un sistema di scontistica più avanzato di
quello attualmente in vigore, ma ci si chiede anche quale peso
possa avere questa situazione di tariffe alle stelle su autostrade
che hanno una caratteristica non solamente nazionale e locale, come
lei sa per la nostra autostrada verso il traforo del Monte Bianco
ma anche per la tratta che porta verso il traforo del Gran San
Bernardo, noi ci troviamo di fronte a due corridoi che sono
inseriti nella rete transeuropea dei trasporti, quindi, in fondo,
questa situazione di prezzi così alti incide anche in maniera molto
forte sul traffico internazionale, sia il traffico leggero che il
traffico pesante.
Quindi credo, come ho detto al Ministro, che prima o poi, se non
arriverà una soluzione nazionale, sarà, con assai probabilità, ora
di ricorrere alla Commissione Europea, in particolare al settore
che si occupa della concorrenza, perché è del tutto evidente che
questa situazione di un peso così forte della tariffazione non ha
solo ricadute in ambito locale ma anche in ambito europeo.
Presidente -
Per la replica il collega Rollandin.
Rollandin (PA) -
Era il 27 maggio 2021, sono passati sei
mesi, e, non avendo avuto notizia, lei gentilmente oggi ci ha dato
alcune spiegazioni sul come si sono poste delle questioni, ma,
tenendo conto che, appunto, c'era stato questo rendez-vous con il
Ministro, ci faceva piacere capire con che tempistiche si riesce a
far capire a chi viaggia e ai Valdostani che non succede mai
niente, anzi, che succede esattamente il contrario.
Oggettivamente, dopo aver dato quello che abbiamo dato per le
autostrade - non c'è nessuna Regione che abbia dato quanto la Valle
d'Aosta per trafori, tenendo conto che, come lei ha ricordato, i
due tunnel, Monte Bianco e Gran San Bernardo, non sono solo
d'interesse della Valle d'Aosta; per carità, noi riteniamo che
siano importanti, però su questo siamo di nuovo da capo. Allora lei
mi ha già detto che altre novità non ci sono, tenendo conto poi di
non guardare da Roma in giù, perché sennò logicamente la bile monta
come si deve.
Ora io credo che bisognerà o creare un gruppo di lavoro o
trovare il modo di organizzare un incontro che sia in qualche modo
porteur
di risposte, perché altrimenti, di sei mesi in sei
mesi... per carità, giustamente lei ha ricordato tutto quello che è
stato fatto doverosamente, però obiettivamente diventa difficile
che sia la gente sia i turisti capiscano e dicano: "Ah, bravi,
avete fatto però è sempre più cara".
Non voglio aggiungere altro, perché lei ha già detto che a oggi
non c'è possibilità di spuntare nulla; mi sembra esagerato, così
perché qualcosa si potrebbe fare su questa tratta, che non è di
centinaia di chilometri, quindi anche per le società, in
proporzione, il valore aggiunto di ridurre i costi è valido, devono
capirlo anche loro che, per quanto riguarda le nostre autostrade, i
due pezzi di strada, devono trovare una soluzione; così è un
affronto, è una roba vergognosa.
Quindi io semmai le chiederei se si può trovare il modo di
attivare un qualcosa che ciclicamente venga ripreso, perché sennò
il 27 maggio - le ho detto che non è colpa sua - l'Assessore
all'Università, come lei sa, aveva risposto dicendo "Incontro il
Ministro", quindi c'è stata un po' di attesa.
La pregherei di trovare un modo gentile per poter ricamare
qualcosa su questo ed ottenere anche delle risposte, perché anche
adesso i passaggi obiettivamente diminuiscono; se lei va a vedere,
tranne i Valdostani, che sono agevolati per quel poco nella tratta,
il resto è un disastro.
So della sua sensibilità anche su questo, le chiederei di non
lasciar passare troppo tempo e di non obbligarci a rifare una
richiesta di soluzioni di nuovo fra sei mesi, preferirei far
qualcosa prima.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK