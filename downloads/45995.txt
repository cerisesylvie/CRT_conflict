Consiglio Regionale della Valle d'Aosta - Oggetto del Consiglio n. 2561 del 7 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
GIUNTA REGIONALE
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2561 del 7 giugno 2023 - Resoconto
OGGETTO N. 2561/XVI - Interpellanza: "Coordinamento fra le
discipline nazionali e regionali, in materia di equo compenso dei
professionisti".
Marguerettaz (Presidente) -
Punto n. 31 all'ordine del
giorno. Per la presentazione, la parola al vicepresidente
Sammaritani.
Sammaritani (LEGA VDA) -
Torniamo a parlare di equo
compenso in quest'aula perché finalmente il 21 aprile di quest'anno
ha visto la luce a livello nazionale la legge 49 che appunto
disciplina l'equo compenso dei professionisti, non solo questo,
naturalmente, anche altre cose, ma, essenzialmente, dopo tanti anni
finalmente viene varata questa legge che si fonda chiaramente sul
principio di cui all'articolo 36 della nostra Costituzione che
prevede, fra l'altro, che il lavoratore abbia diritto a una
retribuzione proporzionata alla quantità e alla qualità del lavoro
prestato.
Considerato che questa legge fra le altre cose, come ho già
detto, disciplina dell'equo compenso dei liberi professionisti, e
quindi i rapporti fra liberi professionisti e privati ma anche fra
liberi professionisti e pubblica amministrazione, così come fa la
legge 19/21, che quindi ben prima della legge nazionale del 23
aveva disciplinato questi rapporti, naturalmente limitatamente al
rapporto fra liberi professionisti e pubblica amministrazione,
perché, chiaramente, la nostra competenza solo a quello si poteva
limitare non potendo entrare nel rapporto fra liberi professionisti
e i privati, a questo punto chiaramente sorge la necessità di
effettuare un coordinamento e quindi interpelliamo il Governo
regionale per sapere se sia intenzione del Governo procedere al
necessario coordinamento fra le discipline previste appunto dalla
legge nazionale e la nostra precedente legge regionale e, in caso
positivo, con quale strumento e con quali tempistiche pensa di
operare.
Presidente -
Per la risposta, la parola al presidente
Testolin.
Testolin (UV) -
Come segnalato dalla stessa
interpellanza, la recente approvazione della norma statale in
materia di equo compenso alle prestazioni professionali, la legge
n. 49 del 21 aprile scorso, rende opportuna un'azione di
coordinamento con la legge regionale 19/2021: da un lato perché la
legge statale ha, tra l'altro, abrogato alcune norme richiamate
dalla legge regionale, definendo quindi una nuova disciplina
complessiva sull'equo compenso; dall'altro lato, per verificare che
la legge regionale 19/2021 sia ancora coerente con la nuova
disciplina che, come è noto, ricade nell'ambito della tutela della
concorrenza, quindi in una competenza esclusiva statale. In merito
il legislatore regionale può verificare unicamente per i profili
che hanno un collegamento con la realtà regionale.
Va anche ricordato che il nuovo quadro normativo statale deve
essere completato con un decreto di attuazione da adottare entro
sessanta giorni dalla data di entrata in vigore della legge per ciò
che riguarda i compensi previsti per i professionisti che svolgono
professioni non organizzate.
Le strutture regionali interessate, pertanto, avvieranno questo
lavoro di confronto normativo, anche con riferimento alle
disposizioni applicative della legge regionale 19/2021, che erano
già in fase di elaborazione per definire eventuali esigenze di
coordinamento tra le due norme e le migliori modalità per
effettuarlo nel modo più rapido.
Presidente -
Per la replica, la parola al vicepresidente
Sammaritani.
Sammaritani (LEGA VDA) -
Comprendo la genericità di
questa risposta dovuta anche al fatto che in parte la normativa
deve essere ancora integrata dal decreto di attuazione, ma questo
riguarda le professioni non organizzate, mentre invece per le altre
professioni, come avvocati, architetti, ingegneri eccetera,
naturalmente questo non è necessario in quanto esistono gli Ordini,
esistono già dei tariffari o comunque dei principi di riferimento a
proposito delle tariffe professionali.
L'iniziativa naturalmente nasce dal fatto che, a seguito della
nostra legge 19/21, noi avevamo già proposto più di un'iniziativa
di richiamo, intanto perché era stata ritardata l'attuazione della
legge, quantomeno per quanto riguarda la delibera di Giunta che
entro 60 giorni, secondo l'articolo 2 comma 2 della nostra legge
regionale, avrebbe dovuto prevedere tutta una serie di adempimenti
e quindi comunicare ai destinatari di questa normativa le modalità
applicative; questo purtroppo ritardò, il Presidente all'epoca
Lavevaz si ricorderà benissimo delle nostre interlocuzioni in aula
su questi temi e anche del fatto che, a un certo punto, siccome
sembrava imminente l'emanazione della normativa nazionale, si era
deciso a livello regionale di rallentare un poco quel
procedimento.
Ora naturalmente sorge una necessità diversa che è quella
appunto di coordinare i due testi perché, come dicevamo prima, una
parte della legislazione nazionale riguarda anche la legislazione
regionale, chiaramente è un insieme più grande quello della legge
nazionale ma il cui sottoinsieme, quello che riguarda i rapporti
liberi professionisti-pubblica Amministrazione chiaramente si
sovrappone, quindi bisogna assolutamente coordinare al meglio
queste disposizioni per evitare di creare quelle discrasie che,
molto spesso, in ambito normativo esistono fra le stesse norme di
medesimo livello ma anche fra norme di livello diverso.
Quindi, come accennavo prima, questa è un'iniziativa di
richiamo, di attenzione, voi sapete che la mia sensibilità è
particolare su questo tema, quindi ci tengo particolarmente.
Spero anche che l'azione del Governo sia condivisa anche con la
Commissione competente e con noi del Consiglio, per cercare di fare
un'opera rapida il più possibile efficace proprio nell'interesse
anche dei nostri liberi professionisti valdostani.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK