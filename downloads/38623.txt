Consiglio Regionale della Valle d'Aosta - Oggetto del Consiglio n. 2136 del 24 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2136 del 24 maggio 2016 - Resoconto
OGGETTO N. 2136/XIV - Interpellanza: "Applicazione delle
disposizioni previste dal nuovo Codice della strada" per il rinnovo
delle patenti di guida di soggetti affetti da particolari
patologie".
Viérin M. (Presidente) -
Punto n. 21 dell'ordine del
giorno. Ha chiesto di parlare il Consigliere Cognetta, ne ha
facoltà.
Cognetta (M5S) -
Con quest'interpellanza cerco di mettere
un punto su una questione normativa all'inizio un po' intricata
anche per me, ma successivamente chiarita rispetto a tutti gli iter
che ci sono nelle leggi che sono abbastanza articolati. Cos'è
accaduto? È accaduto che alcune persone affette da un diabete
leggero, non così grave, che in genere viene curato con una terapia
a base di pillole, quindi che non hanno bisogno di iniezioni o
quant'altro, mi hanno manifestato il fatto di aver subito diversi
trattamenti nel momento del rinnovo della patente: per alcuni è
stato sufficiente l'intervento del dottore che certificasse il
fatto che non fosse un diabete così importante tale da inficiare il
rinnovo della patente, per altri invece c'è stato il rimando alla
commissione medica. Io, conscio di questa differenza, mi sono messo
a guardare e ho visto che ci sono una serie di leggi, ma
soprattutto il punto più importante è che all'inizio del 2016 si è
recepita la normativa europea. Non sto a ripercorrere tutto ciò che
è successo, ma questa normativa dice che, per alcune tipologie
molto lievi, non è il caso di utilizzare la commissione medica per
il rinnovo, ma semplicemente di andare dal dottore: eventualmente
dal diabetologo o da chi segue determinate patologie e farsi fare
una certificazione. Se il dottore quindi si assume l'onere di
certificare che quel paziente non ha una così grave patologia, vi è
il recepimento in automatico per il rinnovo della patente: il
rinnovo avviene in automatico secondo la prassi standard senza
andare alla commissione medica.
Siccome ho notato che sul territorio non tutti i dottori fanno
questo tipo di scelta, con quest'interpellanza chiedo
sostanzialmente di far sì che venga diramata una circolare,
un'indicazione specifica e puntuale da parte dell'Assessorato in
maniera tale da far sì che tutti seguano la stessa direttiva - che
è una normativa europea, non ce la siamo inventata noi - e che
soprattutto per le cose più semplici non si ricorra alla
commissione medica, perché, oltre ad un aggravio di costi, vi è poi
un aggravio tecnico perché non sempre la commissione tecnica dà i
cinque anni di rinnovo, non sempre il tutto viene gestito in
maniera ottimale per il paziente, anche in casi in cui non è così
grave la patologia.
Infine la terza domanda riguarda una questione più tecnica: se
la commissione medica che deve essere costituita da membri di
diverse amministrazioni lo è nell'effettivo oppure se - come mi è
parso di capire in alcuni casi - non è divisa tra amministrazioni
differenti.
Presidente -
La parola all'Assessore Fosson.
Fosson (UV) -
Anche noi abbiamo faticato un po' per
mettere a punto questa normativa, che è una normativa recente:
l'accoglimento di un'istanza europea sul conferimento delle
patenti. Solo una premessa circa il numero delle patenti rilasciate
in Valle d'Aosta nel corso degli ultimi anni, che è molto
variabile: da 7400 nel 2015 a 9150 del 2012. È chiaro ed è
possibile che questo recepimento della direttiva che approva delle
modifiche possa avere delle indicazioni diverse, ma questi casi
devono essere considerati solamente delle eccezioni e non
certamente delle prassi e comunque vi è l'intenzione rendere
partecipe di questa problematica il Direttore del Dipartimento di
prevenzione chiedendogli di verificare eventuali criticità
nell'interpretazione. È anche vero che il diabetologo, anche
vedendo un diabete trattato con terapia orale, siccome spesso il
diabete può portare delle complicanze della vista...oggi in Italia,
a differenza forse degli altri Paesi europei, dare una patente ad
un malato significa assumersi delle responsabilità: ecco perché
all'inizio probabilmente ci sono dei comportamenti dissimili.
Questa è la risposta alla sua prima domanda.
Per quanto riguarda la seconda domanda, c'è un errore di
interpretazione perché le patologie più complesse (patologie
psichiatriche, affezioni cardiovascolari, epilessia) erano malattie
per cui era vietato il rilascio del certificato di idoneità alla
guida che adesso viene permesso, la procedura è diversa perché si
va subito dal monocratico con un eventuale trasferimento successivo
alla commissione. Il monocratico non sempre si assume la
responsabilità e spesso manda anche lui alla commissione.
Sul fatto delle commissioni è vero, la commissione è composta da
un presidente, due membri effettivi e almeno due supplenti
individuati tra i medici dell'amministrazione, di cui all'articolo
119. In Valle d'Aosta è presente solo un medico militare in
servizio permanente e un medico del ruolo professionale della
Polizia di Stato, oltre ai medici dell'Azienda USL, mancano le
altre figure sottoelencate. Vista la carenza di sanitari aventi
titolo a partecipare alle attività della Commissione patenti, è
stata richiesta senza risultato alla Rete ferroviaria italiana
(sezione Piemonte) la disponibilità di un ispettore medico delle
Ferrovie dello Stato. Ugualmente senza seguito è stata l'istanza
formulata al Ministero della difesa di nominare un numero maggiore
di ufficiali medici, anche perché il compenso per questi ufficiali
che partecipano alle commissioni mi sa che non è elevato.
Attualmente le commissioni sono composte da due medici dell'ASL e
da un medico appartenente ad altre amministrazioni. È una soluzione
di compromesso che garantisce comunque una presenza in commissione
di soggetti appartenenti ad almeno due diverse amministrazioni e
consente il corretto funzionamento delle commissioni, anche in caso
del medico militare. Il nostro impegno è di effettuare quanto
necessario al fine di integrare la commissione medica locale con
altre figure previste all'articolo 119 del Codice della strada e
ora mancanti. Si procederà però anche attraverso l'avviso interno
riservato al personale medico dipendente a tempo pieno per la
formazione di un elenco di iscritti, tale avviso verrà aggiornato
con cadenza biennale. L'Assessorato effettuerà anche delle note di
sollecito per ottenere dagli altri organi i componenti da inserire
nella commissione.
Presidente -
La parola al Consigliere Cognetta.
Cognetta (M5S) -
La sua risposta non è che mi conforti al
100 percento perché il problema rimane. Io so di casi in cui
vengono fatte rifare le analisi alle persone che devono rinnovare
anche quando non ce n'è bisogno, perché transitano da una all'altra
e devono rifare tutto il giro quando magari le analisi le hanno
appena fatte, oppure persone a cui non è stata rinnovata la patente
per un periodo molto breve, che poi si rivolgono al secondo grado a
Torino dove gli viene rinnovata per cinque anni. Dobbiamo chiarirci
se siamo in Italia, in Europa o esclusivamente in Valle d'Aosta e
abbiamo leggi diverse a seconda dei gradi. Questa è una normativa
europea recepita dall'Italia e credo - e lei mi dà conferma - che
valga anche in Valle d'Aosta: se i medici non si assumono la
responsabilità, visto che vengono pagati, credo che dovrebbero fare
il loro mestiere e lei magari come Assessore, ma soprattutto gli
uffici dovrebbero dare le indicazioni corrette in tal senso,
altrimenti si crea un disservizio. Tutta quest'operazione è stata
messa in piedi dall'Europa per snellire le procedure. Poi sono
d'accordo con lei che neanche io darei la patente ad uno
squilibrato, su questo siamo tutti d'accordo, però far passare per
squilibrata una persona che ha avuto un leggero esaurimento e alla
quale dopo tre mesi è passato...c'è una bella differenza rispetto a
chi ha una storia critica clinica...
(interruzione di un Consigliere, fuori microfono)
...esatto il dottore dovrebbe valutare, invece qui si va un po'
così ed è questo l'intendimento di quest'interpellanza.
Visto che, se ho capito bene, non riesce a dare
quest'indicazione, sarà mia cura portare ulteriori esempi, così
magari si convince che forse è il caso di darla quest'indicazione
per far capire che chi gioca un certo ruolo ed è pagato per quel
ruolo è anche giusto che si prenda le sue responsabilità. Ripeto:
parliamo di casi dove il livello della malattia è bassissimo, sono
chiariti molto bene all'interno del decreto, non stiamo parlando di
cose particolari.
Per quanto riguarda la commissione medica, in effetti questo è
un problema perché il fatto che due siano della stessa istituzione
a volte inficia il giudizio e a questo va posto rimedio
assolutamente, perché altrimenti chi ci si rivolge può avere l'idea
che non viene trattato con equità e giustizia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK