Consiglio Regionale della Valle d'Aosta - Oggetto del Consiglio n. 183 del 14 luglio 1972 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 183 del 14 luglio 1972 - Resoconto
OGGETTO N. 183/72 - Cessione in affitto dello stabilimento
industriale, sito in Comune di Arnaz, già adibito a produzione
dolciaria della Compagnia generale Dolciaria S.p.A.. Delega alla
Giunta. (Rinvio proseguimento della discussione)
Montesano (P.S.D.I.)
- Allora ci sono due, un oggetto
prima dell'oggetto della SIRCA-DAVIT, e la parola al Consigliere
Pedrini che voleva dire qualcosa a proposito.
No, Consigliere Tonino.
Tonino (P.C.I.)
- Volevo solamente dire che, dato che Lei
parlava se si doveva smettere o no, di proseguire almeno questo
ordine del giorno per quanto riguarda la SIRCA-DAVIT, tutto lì
volevo dire io, che si affrontasse questo problema, proprio per le
condizioni in cui si trova l'occupazione in bassa Valle.
Montesano (P.S.D.I.)
- Nessun altro vuole proporre? La
proposta è di continuare i lavori.
Caveri (U.V.)
- La SIRCA-DAVIT non è una questione di
poco momento che si possa discutere così verso la fine di una
discussione che è durata tutta la giornata; è una questione
complessa, è una questione delicata, abbiamo molte cose da dire al
riguardo; se noi incominciamo a discutere della SIRCA-DAVIT ne
avremo almeno per due ore, nessuno si illuda al riguardo! Quindi io
chiedo che i lavori vengano rimandati, di questa seduta di
Consiglio, vengano rimandati alla seduta del 28 di luglio.
Manganoni (P.C.I.)
- Io penso che, data la situazione, è
inutile ripetere, che tutti conosciamo della bassa Valle, è la
necessità di accelerare tutte queste pratiche burocratiche in modo
da poter occupare queste donne, anche se è vero che sono le venti,
ecc., che la questione della SIRCA-DAVIT si discuta, primo. Secondo
che al prossimo Consiglio, dato che rimangono molti punti
dell'ordine del giorno da discutere, che altri se ne aggiungeranno
e che per forse due mesi il Consiglio non si riunirà, se non basta
un giorno si preveda anche la seconda giornata, in modo che si
possa smaltire tutto quanto è all'ordine del giorno.
Montesano (P.S.D.I.)
- Visto che i pareri sono discordi,
chi è favorevole a continuare la seduta a trattazione di questo
oggetto, alzi la mano.
Dujany (D.P.)
- Vorrei fare un'osservazione, vorrei
chiedere cortesemente ai Consiglieri di voler dare alcune
indicazioni su questo problema che è stato presentato in Consiglio
come proposta di larga massima. Questo allo scopo di potermi dare
la possibilità, al sottoscritto e alla Giunta di continuare le
trattative in una certa direzione oppure no, perché altrimenti se
richiamo di soprassedere a questo argomento il tempo passa, i
problemi si accumulano e il problema della disoccupazione della
bassa Valle è un problema assai complesso soprattutto per quanto
attiene la disoccupazione femminile.
Se il Consiglio volesse cortesemente riservare mezz'ora per
darci alcune indicazioni su questo problema, io credo di poter
trovare una soluzione intermedia che non mi impegni eccessivamente
e che ci serva a dare alcune indicazioni su questo problema che è
presentato al Consiglio in via di massima.
Montesano (P.S.D.I.)
- Allora, le proposte sono quelle
che sono, io metto ai voti perché mi è stato chiesto anche di
mettere ai voti, chi è favorevole a continuare la seduta su questo
argomento alzi la mano, uno, due, tre, quattro, ecc. come 21.
Ramera (D.C.)
- Scusi Signor Presidente, molto
probabilmente qui non abbiamo capito, il Presidente della Giunta
vuole continuare per arrivare a un deliberato o per avere delle
informazioni.
Perché praticamente si vuole continuare, ma qui l'allegato che
ci è stato dato è talmente evasivo, talmente incompleto per cui a
un dato momento o dobbiamo chiedere, passare alla radiografia
questi Signori, questo costituenda Società altrimenti quali pareri
possiamo noi dare.
Quindi non si tratta di essere pro o contro, si tratta che qui
non c'è una informazione precisa e secondo il Presidente che vuole
solo un'indicazione di massima non arriveremmo neanche a un
deliberato, quindi.
Io vorrei essere un po' più informato.
Montesano (P.S.D.I.)
- Signor Presidente.
Dujany (D.P.)
- Vorrei precisare il mio pensiero,
indipendentemente dalla conclusione deliberativa o meno mi
premerebbe avere delle indicazioni da parte del Consiglio sulla
impostazione del problema, riservandomi nel frattempo di muovermi
in una certa direzione che sia una direzione in cui il Consiglio è
d'accordo.
Ci riserveremmo successivamente di presentare alcuni dettagli
che oggi potranno essere chiesti e che probabilmente ci sono
sfuggiti.
Ma oltre ai problemi di dettaglio c'è un problema
d'impostazione: vorrei sapere se sul problema d'impostazione il
Consiglio manifesta il suo accordo oppure no.
Caveri (U.V.)
- Per quanto ci riguarda, questo è un
intervento di pura deliberazione e questo non vuol dire che
accettiamo di discutere il problema a fondo, io non dico solo io,
ma noi dell'Union Valdôtaine siamo semplicemente scandalizzati che
una Giunta abbia avuto il "tupè" di presentare una proposta del
genere, di affittare per mille lire simboliche un patrimonio
acquistato a 400 milioni senza sentire l'elementare dovere di dire
a quale Società si vuole affittare questo patrimonio. Ma insomma:
ma questa è una cosa da pazzi perché in quel modulo, in quella
bozza di contratto si scrive: la costituenda Società ... ma voi
credete che dei Consiglieri regionali che abbiano una sensibilità,
che abbiano un senso di responsabilità possano mettere la cenere su
di una bozza di contratto nella quale non si dice nemmeno a chi si
affitta un patrimonio acquistato dalla Regione per 400 milioni?
Ma Lei dice di dare delle indicazioni di massima. Noi è questa
l'indicazione di massa che vi diamo che voi come Giunta dovete
almeno sentire l'elementare dovere di indicare al Consiglio
regionale a chi volete, chi sono questi Signori di questa
costituenda Società, chi sono, vorremmo saperlo, se è ... gas o
chi, ma noi siamo autorizzati a pensare le cose più orrende di
questa proposta che voi fate e che non sappiamo se sia prova di
mancanza di senso di responsabilità o prova di incapacità
amministrativa da parte vostra.
Quindi noi prima di tutto intendiamo sapere chi sono questi
Signori della futura Società di cui voi vi guardate bene
dall'indicare i nomi. Qui si ripete la storia della FERA
probabilmente, ma almeno ai tempi della FERA mi pare che Bionaz
aveva indicato i nomi di quei cinque o sei galantuomini che in
questo momento sono in galera imputati di bancarotta fraudolenta,
ma voi state facendo peggio perché non indicate neanche i nomi di
questi soci, di questa Società che voi dite costituenda e che
indicate con coraggio da leoni con una fila di puntini.
Questa, Signor Presidente della Giunta è la nostra indicazione
di massima.
Montesano (P.S.D.I.)
- Altri interventi al proposito? Si
vuole insistere nel discutere questo argomento? Non abbiamo finito
la votazione, insisto, dobbiamo fare la votazione perché mi hanno
interrotto la votazione, chi è favorevole a continuare i lavori
alzi la mano. Guardate, alzate la mano perché altrimenti mettete in
difficoltà chi deve contare.
Scusate, mi dite il numero preciso. Chi è contrario? Chi è
contrario alzi la mano, astenuto il sottoscritto. Allora si
continua i lavori e prego il Presidente della Giunta di relazionare
su questo oggetto.
Dujany (D.P.)
- Nel maggio di quest'anno provvedeva
all'acquisto dell'area di terreno già destinato alla SIRCA-DAVIT in
modo da utilizzarlo per una attività industriale che tenda a creare
alcune quantità di posti di lavoro femminile nella zona di
Arnaz.
Il Consiglio aveva approvato l'atto di acquisto e
successivamente si stanno svolgendo le pratiche relative per l'atto
notarile.
Nel frattempo avevamo, abbiamo presentato l'attuale proposta di
deliberazione di affidare questa area limitatamente all'area
coperta a nord della strada nazionale ad una industria che tendesse
a stabilire una certa quantità di posti di lavoro, 80 per un anno e
100 euro due anni di attività femminile di filatura e che nello
stesso tempo chiedeva un affitto trentennale al prezzo simbolico di
mille lire all'anno.
L'Avvocato Caveri in un modo un po' forse impaziente.
Caveri (U.V.)
- Non impaziente, in un modo indignato,
indignato di vedere trattare così gli affari della Valle d'Aosta e
ci sono perfino i Consiglieri che vorrebbero trattare così tamburo
battente una pratica impostata così male e ciò per pura
demagogia.
Quindi sono indignato, non impaziente.
Dujany (D.P.)
- Avvocato Caveri, non sono problemi
facili, sono problemi molto difficili...
(voce di Caveri)
...e va bene, non si arrabbi in questo modo, non serve niente
arrabbiarsi, abbia pazienza...
(voce di Caveri)
Pollicini (D.P.)
- ... Presidente, sono le otto e vuole
andare a casa.
Montesano (P.S.D.I.)
- Lasciate continuare il Presidente
della Giunta, lasciate continuare.
Pollicini (D.P.)
- ... Lei è un elemento folcloristico,
degno del Circo Togni, Lei è degno del Circo Togni, un elemento
folcloristico nell'ambiente consiliare.
Montesano (P.S.D.I.)
- Consigliere Pollicini, Consigliere
Pollicini.
Caveri (U.V.)
- Lei.... da delinquente.
Montesano (P.S.D.I)
- Consigliere Caveri...
(voci)
...
Io richiamo i Signori Consiglieri, Bordon, Bordon, per
favore non metterci anche tu la pinzina. Allora lasciamo parlare il
Presidente della Giunta.
Dujany (D.P.)
- A parte il problema sottolineato
dall'avvocato Caveri sulle notizie più precise circa l'imprenditore
che dovrebbe stabilire questa certa quantità di posti di lavoro e
condurre l'industria che mi riservo di portare con elementi più
precisi in una successiva riunione in cui chiedo scusa al Consiglio
di non averli potuti avere per questa riunione. Volevo chiedere al
Consiglio se è d'accordo nella impostazione del problema in questo
modo, cioè far consistere il contributo regionale per sollecitare
investimenti in Valle d'Aosta atti a creare posti di lavoro anziché
attraverso un contributo in conto capitale a fondo perduto come si
è fatto fino ad oggi attraverso invece l'affitto di un'area coperta
ad un certo prezzo per un certo numero di anni con una
contropartita di una certa quantità di posti di lavoro.
Questo mi pareva la richiesta più urgente che volevo proporre al
Consiglio regionale riservandomi nella successiva riunione di
portare elementi più precisi e più approfonditi circa i programmi
che potrà, che dovrà svolgere questa industria e circa la sua
capacità economica finanziaria e circa le sue possibilità e
capacità imprenditoriali.
Andrione (U.V.)
- Io oltre, a parte il tono, quanto ha
detto l'Avv. Caveri e cioè che è molto difficile dare
un'indicazione anche se fosse di larga massima, di fronte a un
problema in cui l'intuito su persone e cioè la qualità di quelli
che dovrebbero prendere quest'industria, la loro capacità
imprenditoriale, la loro solvenza dal punto di vista fiscale, sono
fondamentali per qualsiasi discussione, per cui questo contratto,
se in ipotesi, alla fine ci fosse la firma di Gianni Agnelli o di
un Pirelli potrebbe anche essere un contratto discutibile in
Consiglio, mentre se invece ci fosse la firma di Mario Andrione o
di Giulio Dolchi sarebbe un cattivo contratto perché quando si
tratta di affari, bisogna trattare di affari sapendo con chi si
agisce.
Non esistono contratti astratti, i contratti sono concreti, sono
fatti con delle ditte che sono capaci di garantire alcune cose.
Comunque, accogliendo l'invito del Presidente della Giunta, io mi
permetto di fare notare due cose; che a mio avviso sono legate e
che sono gravi, e cioè l'affitto simbolico di mille lire all'anno
che vuol dire 30 mila lire, quando all'interesse del 5% la somma
che noi abbiamo speso e il più stupido di noi è capace di prendere
il 5% su una somma di 400 milioni, rappresenta 72 milioni di lire,
da un lato e dall'altro lato il tempo di 30 anni.
Come si fa affittare per 30 anni, insomma, rendiamoci conto che
l'usucapione al termine di diritto civile avviene in 20 anni,
contratti di affitto si fanno al massimo per 19 anni, ci vuole
l'atto politico.
Io direi, visto che questa sera si arriverà a una approvazione
di massima, pregherei il Presidente della Giunta con tutta la
cortesia dovuta di tenere presente che perlomeno su questi punti il
contratto deve essere visto, l'affitto avrà la durata di anni 30,
30 sono effettivamente troppi e l'affitto simbolico di mille lire è
un po' troppo basso, qualche che sia la capacità ... sulla quale io
con tono diverso ripeto tutte le riserve fatte dall'Avvocato
Caveri.
Fosson (U.V.)
- Rinunciare a quel che volevo dire perché
mi ha preceduto in parte il Consigliere Andrione e dico, noi
potremmo esaminare tutte, ma quali indicazioni possiamo dare oggi
senza sapere con chi dobbiamo trattare, noi possiamo anche accedere
alla questione, quando noi abbiamo dato il benestare di acquistare
lo stabilimento SIRCA-DAVIT, ci siamo, avevamo già fatto una
discussione preliminare che eventualmente questo stabilimento
l'avremmo affittato, non abbiamo parlato di quale prezzo e tutto ma
certamente non l'abbiamo acquistato per tenerlo come bene regionale
che non venga utilizzato.
Quindi è naturale, però qualunque sistema noi si voglia fare per
dare la possibilità di installare in quello stabilimento
un'industria, la questione fondamentale preliminare è di sapere con
chi si tratta e di avere dei dati precisi come Consiglieri
regionali prima di entrare a fare una qualsiasi discussione perché
allora, avendo dei dati precisi, noi potremmo determinarci e
mandare adesso preventivamente un indirizzo, noi daremmo un
indirizzo che un indirizzo di dire, sì, sì, noi abbiamo intenzione,
cioè, sono delle pure e semplici intenzioni che avevamo nel momento
in cui abbiamo acquistato lo stabilimento; cioè quello di trovare
un'industria in un certo momento per mettere in questo
stabilimento, ma il Presidente della Giunta fa benissimo di vedere
se c'è un'industria seria e tutto ma quando viene in Consiglio e il
Consiglio deve determinarci, deve determinarci non certamente su
una cambiale in bianco di questo genere, di questo genere, ma deve
determinarci in base a dei fatti certi, a delle informazioni
precise, in base a dei nomi precisi, in base a delle Società
costituite, non costituende, perché una Società costituenda noi non
sappiamo a un certo momento chi può entrare in questa società
costituenda.
Ma ad un certo momento potrebbe essere una filatura, certo dico
una cosa che non è a scopo polemico, ma potrebbe essere una
filatura o uno stabilimento tessile che è legato con la Sociale, ad
esempio. Noi dovremmo saperlo, dovremmo saperle queste cose.
E mi risulta anche che la Commissione Industria e Commercio non
ha neanche esaminato neanche questo punto perché su questo si è
detto nella Commissione Industria e Commercio, è un segreto, per il
momento non si può sapere niente, non si deve sapere niente.
Ma come, il Consiglio regionale dovrebbe eventualmente dare un
indirizzo senza saper niente, mi limito solo a dire questo.
Ora con questo, sia ben chiaro e non si faccia la speculazione
perché qui molte volte si parla di speculazione a scapito degli
altri ma non si faccia poi la speculazione di dire, siamo contrari
ai lavoratori, ai disoccupati della bassa Valle e via dicendo, noi
chiediamo soltanto di avere le idee chiare per decidere con
cognizione di causa e per fare qualche cosa che sia concreto.
Questo mi sembra che sia quanto ogni Consigliere deve poter
chiedere.
Manganoni (P.S.D.I.)
- Noi abbiamo già avuto occasione di
pronunciarci in un precedente Consiglio, ora forse fra quei
Consiglieri che vorrebbero trattare tambur battente il problema, io
ne sono uno perché ho insistito, sollevato il problema affinché se
ne discuta in questa seduta.
Ora vi è il problema che ha già accennato il Presidente della
disoccupazione femminile nella bassa Valle.
Sono oltre 300, per bassa Valle io intendo anche zona di Donnaz
e di Pont-St-Martin, cioè da Montjovet a Pont-St-Martin le domande
di occupazione da parte delle donne, ribadisco occupazione
femminile.
Ora, noi abbiamo assistito ad un fatto che certamente ci
dovrebbe rattristare, appena certi "vignerons" svizzeri hanno
saputo che nella bassa Valle vi erano stati quei massicci
licenziamenti, come degli avvoltoi si sono precipitati nella zona
di Verrès per, naturalmente assoldare le "effeuilleuses", e sapendo
la loro situazione di disoccupate, hanno offerto delle cifre
inferiori a quelle che questi famosi "vignerons" svizzeri pagano
normalmente alle povere donne valdostane che devono andare a fare
le schiave in Svizzera.
Questo ve lo potete fare ripetere da chi era presente e nella
bassa Valle erano presenti diversi a questi fatti che non ritornano
certamente ad onere dei nostri vignerons.
Ora, vedete, questi sono i fatti che mi hanno indotto ad
insistere a che il problema venga discusso con urgenza, perché c'è
chi può essere sensibile a questi problemi umani e sociali e chi vi
può esserlo meno.
Fosson (U.V.)
- Non hai mica la prerogativa solo tu di
essere sensibile ai problemi sociali Manganoni!
Manganoni (P.C.I.)
- Io non ho escluso nessuno, se Fosson
si sente di appartenere a quella categoria padronissimo di sentirsi
di appartenere a quella categoria, io non ho fatto nomi io ho detto
che per me è una questione di sensibilità.
Fosson (U.V.)
- Siccome io ho parlato prima, ho detto
quel che pensavo e tu ti riferisci a chi ha parlato, quindi includi
anche io sottoscritto.
Manganoni (P.C.I.)
- Beh, io quando Fosson ha parlato e
quando mi è stato detto, voler trattare "
tambour
battant
" ecc. io non ho banfato, io sto ribadendo adesso il
mio concetto e i miei principi, che possono essere discutibili,
Fosson può anche non condividerli, però questi sono i miei
concetti, le mie opinioni.
Ora sulla questione se il Consiglio è d'accordo di darlo in
affitto, anche simbolico, io non vorrei ripetere quanto abbiamo già
detto, noi fino adesso ci siamo sempre lamentati, SIRCA DAVIT e
FERA insegnano, che si buttavano via dei soldi al vento, si davano
dei contributi agli industriali che venivano qui, fallivano e se ne
andavano e poi dopo noi dovevamo andare a ricomperare per la
seconda volta i terreni già pagati una volta; con questo nuovo
criterio noi non diamo più dei contributi, dei milioni, delle
centinaia di milioni nelle mani degli industriali ma diamo in
affitto dei terreni di nostra proprietà e dei capannoni di nostra
proprietà che rimangono di proprietà della Regione, per cui io
penso che questo sia un criterio abbastanza sano, per evitare il
ripetersi delle FERA e della SIRCA DAVIT; d'altronde di questo ne
abbiamo parlato in Commissione, se ne è parlato, e quindi non è
vero che si ignora tutto, ed io vorrei solamente attirare
l'attenzione sui Consiglieri su un fatto, e vi dico dei dati:
Regione Autonoma del Friuli e Venezia Giulia, in due anni sul
bilancio 25 miliardi stanziati come fondo di rotazione; ora io qui
non sto dicendovi che i criteri adottati dal Friuli Venezia Giulia
vanno bene e che i criteri adottati per la distribuzione di questi
fondi noi li disapproviamo, comunque la Regione ha dimostrato di
fare uno sforzo stanziando delle cifre rilevanti.
Emilia, Emilia è una modesta Regione a Statuto Speciale,
bilancio per quest'anno dal mese di aprile: 2 miliardi per il
bilancio dell'industria, due miliardi, sempre sul bilancio, per il
turismo; 6 per l'agricoltura, 8 per i lavori pubblici.
Ebbene due miliardi, osservi che la Regione Emilia ha un
bilancio ammontante a circa 50 miliardi e stanzia due per
l'industria, due e rotti, adesso lasciamo perdere i "... e
rotti".
Ora le proporzioni dei nostri stanziamenti, eh beh io lascio a
voi riflettere, a pensarci, noi per l'industria, sulla voce
incremento all'industria non prendiamo tutto il capitolo
dell'Industria e Commercio, abbiamo non so se ci aggiriamo sui 350
milioni, se ci aggiriamo, ora questo cosa denota? Che nel passato,
io qui non accuso nessuno perché ho fatto parte anch'io della
Giunta, forse l'Amministrazione regionale non ha dedicato
l'attenzione sufficiente al problema dell'industria ed allora ci
siamo trovati in questa situazione.
Sì, chiaro che io non accuso nessuno perché forse ne sono
responsabile io quanto gli altri.
Comunque questo è un problema che deve essere seguito, se noi
vogliamo evitare che la gente se ne vada, e poi dopo piangiamo
perché i valdostani se ne vanno, e definire.
Ora la questione sul principio l'abbiamo detta l'altra volta,
l'abbiamo detta in Commissione e la ribadiamo oggi, sulla questione
del principio siamo perfettamente d'accordo e pensiamo che la
Giunta possa proseguire queste trattative.
Sull'impresa, sulla solidità o meno delle eventuali imprese che
non sappiamo il nome, su questo ci potremo pronunciare quando
conosceremo il nome.
Comunque come principio, cioè anziché stanziare centinaia di
milioni a fondo perduto come prevede la legge, come abbiamo fatto
fino adesso, il principio di affittare anche ad un prezzo simbolico
ma rimanendo nel noi Regione proprietari, io penso che questo sia
un sistema sano e tempo di adottarlo per evitare gli inconvenienti
che si sono ereditati fino adesso.
Ramera (D.C.)
- Ascoltare il Consigliere Manganoni
verrebbe voglia di proporre subito all'Assessore alla Sanità di
pensare a qualche provvedimento per la colonia valdostana che abita
nella schiavitù svizzera perché ha fatto tutto un appello che
vorrei sapere da chi gli è stato richiesto.
Il Presidente della Giunta si è rivolto al Consiglio e credo
neppure più pretendendo il deliberato, di avere delle indicazioni
sull'azione che deve condurre.
Quindi, il pensare che qui esistono i Consiglieri che hanno
voglia di fare il predicozzo anche a tali ore, e altri che magari
al mattino sembra che si alzino per succhiare il sangue ai bambini,
qui credo che non esistano, caro Manganoni.
Tu non so chi vuoi incantare quando parli, si potrebbe fare
molto più velocemente i lavori se uno dicesse, sono d'accordo
sull'impostazione della Giunta o non sono d'accordo per questi
motivi.
Ora, il Presidente, io mi rivolgo invece al Presidente della
Giunta, proprio per sapere se le indicazioni che lui pensa di
avere, non valgano per il deliberato perché se questo deliberato
noi lo approviamo, il Presidente può fare a meno di tornare in
quest'aula perché noi gli diamo la delega per tutti i successivi
provvedimenti ecc. ecc.
Ora, mi sembra di aver capito che questa non è l'intenzione del
Presidente della Giunta e allora sta bene quello che ha detto
Fosson.
Il Consiglio regionale aspetta di avere elementi precisi per una
sua valutazione, e questo lo hai detto anche tu che lo aspetti, no?
Ma quale principio, lo abbiamo già detto al momento dell'acquisto
che questa area e i fabbricati dovevano essere destinati, e credo
solo in affitto perché non volevamo mica fare una speculazione
edilizia a rivederli, per caso? Quindi siamo d'accordo, tutto sta a
vedere le proposte della Giunta che ci farà in merito al
conferimento, all'affitto di questo locale, di questi locali, a
quale società, con quali cautele noi ci garantiamo, dato che noi
siamo i padroni di casa, per evitare appunto di cadere in errore,
punto e basta.
Sul principio, credo siamo stati d'accordo al momento
dell'affitto, punto e basta. Noi pretendiamo qui semplicemente di
essere garantiti: prima di sapere a chi è stata data questa, a chi
s'intende dare questo affitto, questi locali;
secondo: di essere cautelati al massimo per evitare spiacevoli
sorprese;
terzo: dato che qui vedo fibre e manufatti tessili, l'ho già
detto oggi in Commissione, io ho un po' qualche perplessità, visto
l'andamento del Mercato in quel campo. Tuttavia, per carità, io mi
fido di quello che farà la Giunta tanto più che non devo deliberare
proprio niente.
Quando la Giunta porterà il tutto, noi discuteremo ampiamente e
delibereremo senza fare appello alle sensibilità o meno della
gente.
Chamonin (M.A.V.)
- Noi siamo d'accordo sul principio che
è meglio intervenire offrendo terreni o infrastrutture anche come
in questo caso, praticamente gratuitamente, piuttosto che
intervenire con fondi o sotto forma di sussidi o a fondo perso.
Non abbiamo, né inventiamo d'altronde niente ma in molte altre
zone industriali depresse della nazione si usa questo metodo, direi
in tutte, in quanto altrove non possono neanche pensare di
intervenire diversamente non disponendo di fondi.
Ci riserviamo naturalmente di concordare o di negare il nostro
accordo in secondo tempo al momento di definire il contratto
secondo il tipo di azienda, il tipo di attività, e secondo i
componenti la solidità dei componenti la Società destinata a
risarcire questa azienda.
Preghiamo perciò la Giunta, e siamo certi che il Presidente
della Giunta accoglierà questa nostra richiesta di voler fornire al
Consiglio quando il Consiglio sarà chiamato a dover decidere
definitivamente tutte le informazioni anche le più riservate atte a
definire nel modo più chiaro tutta questa questione.
Caveri (U.V.)
- Io voglio sperare che il Presidente della
Giunta si sia reso conto che occorre portare in Consiglio i dati
che non ha sentito il dovere di portare alla seduta di oggi.
E voglio anche sperare però che questi dati non ci vengano dati
in articolo "mortis" o magari nella seduta del 28 luglio, devono
essere dati con sufficiente anticipo in modo che anche noi possiamo
informarci sulle persone e sui gruppi finanziari che entreranno in
questa combinazione.
Questo è evidente perché non sarà mica il 28 di luglio che si
potrà essere investiti di nuovo di questo problema dandoci le
informazioni soltanto il 28 di luglio. Evidentemente dovremmo
essere informati in un tempo sufficiente perché anche noi possiamo
assumere le nostre informazioni.
E perché noi possiamo deliberare in modo responsabile e non con
la testa nel sacco facendo dei bellissimi sermoni su chi è
sensibile o, non è sensibile alle questioni umane o alle questioni
sociali.
Bordon (D.C.)
- È questione di scrupolo di coscienza, io
chiedevo scusa se imposterò il problema in altro luogo, forse molto
più confuso il mio perché ho l'impressione che si tratti di
chiedere a noi delle decisioni amministrative mentre nel sottofondo
noi abbiamo soltanto e semplicemente delle decisioni politiche, mi
spiego.
È un argomento molto delicato, non è facile riprendere la parola
oggi perché ho già detto allora quando comperammo lo stabilimento
quali erano le mie perplessità.
Io dissi allora che è una "escalation" o una "desescalation" che
noi iniziavamo in quel momento perché ad un certo momento ci si
propose di comperare lo stabilimento della SIRCA-DAVIT per 400
milioni.
Era un importo di una certa entità, si fece una grande
discussione qui dentro, si disse che i 400 milioni non andavano
certamente a favore dei lavoratori disoccupati ma andavano a favore
della Ditta che aveva questo stabilimento sul groppone e che gli
era passivo. Pertanto io dissi allora quello che ripeto adesso, che
se io avessi dovuto fare una discussione soltanto da un punto di
vista amministrativo, io avrei dovuto dire, mi sembra che è una
cosa assurda il dover fare un'operazione di questo genere, perché
giustamente mi sembra, ha detto qualcuno che mi ha preceduto, anche
in campo nazionale noi vediamo che questo sta accadendo e
parliamoci chiaro, noi vediamo il Ministero delle Partecipazioni
che sta diventando nient'altro che il cronicario di tutte le
aziende che sono passive in Italia. Perché noi sappiamo ... che ad
un certo momento quando un'azienda non riesce più andare avanti
ricorre al Ministero delle Partecipazioni e si fa assorbire.
Quello che poi ha da accadere dopo non se lo vede nessuno e non
se ne discute più in quanto che essendo poi una necessità sociale
il passivo viene assorbito dallo Stato, vale a dire dei denari di
tutti.
E allora io ebbi a dire, guardate, non si può dire che
amministrativamente sia una saggia operazione quella che stiamo per
iniziare perché noi stiamo per iniziare una prova, un nuovo modello
di gestione che però provocherà certamente degli squilibri
nell'Amministrazione regionale nel suo bilancio, perché
indubbiamente quando io feci questa dichiarazione la risposta che
mi venne data, non con demagogia cattiva, ma insomma, ma con un po'
di demagogia, mi si disse, ma è inutile stare qui a fare queste
discussioni.
Noi dobbiamo pensare a questi 100-150-300 disoccupati della
bassa Valle e li dobbiamo mettere a posto.
E allora Signori non facciamo più una discussione di
amministrazione, facciamo una discussione di funzione sociale della
Regione, facciamo soltanto più una discussione politica e
ripartiamo da zero.
E diciamo, è necessario mettere a posto 100 lavoratori, costi
quel che costi, a carico del bilancio della Regione e andiamo
avanti così.
Perché, Manganoni, perché io lo dissi già allora questo lo
dissi, ma quando domani faremo questa prova di stabilimento pilota,
indubbiamente se per caso avessimo poi ancora la scarogna di avere
altri stabilimenti nella Regione che si trovano nella stessa
condizione di quello là, e parlavo di località, non di Società, se
questo dovesse accadere a Châtillon, dovesse accadere a Morgex o
dovesse accadere in un altro luogo, io mi domando come la Regione
dirà no, lassù non la facciamo più questa prova. Lassù abbiamo 300
operai che rimangono disoccupati senza posti di lavoro a tirare la
cinghia, però lì non ci interessa, l'abbiamo provato laggiù e
quindi punto e basta.
Io questo penso che noi non lo potremmo fare perché tutte le
volte che si verificherà un caso com'è accaduto alla SIRCA-DAVIT
dopo quello che abbiamo iniziato a fare, indubbiamente noi dovremo
continuare su questa strada. Mi ero permesso allora di dire
un'altra cosa che mi viene più opportuna oggi perché allora
prevedevo, oggi invece c'è una realtà.
Noi ad un certo momento questo complesso di 400 milioni che
qualcuno ha già fatto i suoi calcoli giustamente ad un 5%, se non
sbaglio l'amico Andrione, che vuol dire 20 milioni all'anno di
capitale, di interesse su questo capitale, ma secondo me la Regione
pur di mettere a posto quegli operai deve fare questo
sacrificio.
Però arrivati ad un certo momento, io dissi già allora, senza
aver frequentato la scuola di economia, che, certamente si sarebbe
presentata una Società e questa Società avrebbe detto: Signori, io
sono qui per iniziare attività o come quella o diversa da questa e
però voi venitemi incontro e datemi lo stabilimento,
gratis et
amoris dei
. E difatti noi oggi che cosa facciamo, il prezzo
simbolico di mille lire perché sennò attraverso 30 anni per diritto
di usucapione o quello che è, noi ad un certo momento perdiamo
addirittura la proprietà.
Ma, secondo me, l'osservazione che è stata fatta oggi giusta, è
questa, io non so chi deve venire in questo complesso, ma
supponiamo Signori, che abbia a venire una Società che ad un certo
momento o perché parte per essere invogliata da queste concessioni
estremamente favorevoli che la Regione fa oppure perché ad un certo
momento inizia un'attività, ma perché in commercio non è che sia
tutto lì preciso e matematico, in commercio c'è la possibilità del
profitto, al quale tutti tendono.
Ma qualche volta in commercio si perde anche, ebbene, questa
Società che noi non conosciamo si presenta a prendere questo
stabilimento, dopo quattro, cinque o sei anni di attività si trova
con un passivo di 100 o 60, di 60 o di 100 milioni ecc. Io vi
dicevo allora e ve lo ripeto oggi e sono sicuro che questo potrebbe
o potrà accadere, si presenterà alla Regione e dirà, Signori io
avanti non riesco ad andare, ho bisogno di 100 milioni perché sennò
io devo licenziare 100 persone, e indubbiamente noi dovremmo fare
ricorso a questo, perché sennò verremo meno ad uno dei principi
attuali, perché oggi non si tratta qui di vedere se noi discutiamo
per un impiego economico di qualche cosa. Noi oggi qui guardiamo
soltanto questo in funzione sociale per dare lavoro a 300
persone.
È giusto questo? Io ritengo di sì perché se per caso io dicessi
di no, mi sparano tutti, perché appunto diceva Pierino Fosson
avremo di quelli che sono i più sensibili a certe necessità e altri
meno sensibili.
Ma questo io ho voluto richiamare oggi perché si verificherà
senza dubbio quello che ho detto io, perché certamente abbiamo
comperato lo stabilimento, adesso lo diamo in affitto
gratuitamente, auguriamo a questa Società che riesca ad andare
avanti perché se non riesce ad andare avanti gli pagheremo il
passivo perché possa andare avanti.
Altre Società in passivo in Valle d'Aosta speriamo che non ne
vengano fuori, se ciò dovesse accadere dovremo sollevare anche
quelle lì, e allora dopo tutto questo, io dicevo, alla fine dei
conti, mi si dice, ma siete favorevoli sulla impostazione, ma
incominciate a venirmi a dire, noi abbiamo una Società che è
costituita da pinco pallino o dai Signori ecc. ecc. e dicevano
appunto prima facendo il nome di Agnelli o di chi volete voi, cioè
di persone che siano economicamente valide, che mi diano una certa
garanzia, che non vengano soltanto qui per speculare sui vantaggi
che la Regione dà loro, dando gratuitamente lo Stabilimento ma che
mi diano la garanzia che non incomincino un'attività, se non
alettati da questo, ma mi diano una certa garanzia perché se
avranno un passivo noi lo dovremo pagare.
Ecco perché a me sembrava che mancassero alcuni elementi per
giudizio in questa proposta.
Perché mille lire, gliela diamo, mille lire si sapeva già che
venivano fuori, durata 30 anni mi sembrano un po' tanti.
Mi si risponderà invece di 30 facciamo 29, mi si risponderà
eventualmente noi meno di 29 non veniamo, quindi noi ve lo diamo lo
stesso.
E allora che cosa ci rimane come valvola di sicurezza, soltanto
la possibilità di sapere chi sono e qual è la loro solubilità.
Allora il Presidente della Giunta con la Giunta dice a noi, noi
vogliamo sapere se questo indirizzo va bene, ma cosa possiamo
rispondere, niente, perché ditemi voi che cosa volete fare altro,
se non chiedervi questa garanzia, se non dirvi che il problema è
stato presentato con una certa celerità che è necessaria, perché se
non sostengo questo ti volano addosso perché mi si dirà che io
questa sera mangio cena lautamente mentre laggiù non la mangiano,
perché questi sono i discorsi.
E allora Signori non è più un problema amministrativo, è un
problema sociale e politico, la Regione deve far fronte a questo
problema e allora si deve acconsentire a tutte le condizioni.
Quindi non veniteci a chiedere più niente.
Questo è il discorso.
E allora, oggi come oggi noi che cosa possiamo rispondervi, vi
possiamo rispondere che con gli elementi che abbiamo in mano non ci
potremo dire niente.
Ma siccome se vi dicessimo di ritardare, di prendere altre
informazioni, voi ci dite che noi siamo insensibili di fronte alle
necessità dei lavoratori, Signori non ci rimane che sederci e stare
tranquilli e vedere quello che fate voi che siete della maggioranza
e che avete la responsabilità del Governo, non so cosa dire
altro.
Montesano (P.S.D.I.)
- Altri che chiedono di parlare?
Allora Presidente della Giunta.
Dujany (D.P.)
- Io chiudo così velocemente.
Bordon (D.C.)
- ... un'osservazione giusta che aveva
detto prima, abbiamo solo una proposta o ne abbiamo diverse? Ecco
solo questo, Lei parlando potrebbe anche dirci.
Dujany (D.P.)
- Molto velocemente, mi pare che il
Consiglio è d'accordo sull'impostazione ed è preoccupato circa
l'imprenditore, circa i suoi programmi e la sua serietà e capacità
finanziaria e imprenditoriale.
E questa credo che sia la preoccupazione comune di tutti
noi.
Richieste di gestione di queste aree sono state parecchie,
purtroppo da informazioni le abbiamo scartate tutte ed è rimasta in
piedi una, ed è per questo che mi riservo di approfondire ancora
questa ultima offerta che ci è parsa la più seria e che ci è parsa
quella che dava maggiori garanzie per poter portare poi la proposta
concreta in Consiglio.
Mi riservo anche di esaminare le due osservazioni fatte dal
Consigliere Andrione soprattutto circa la durata del contratto,
circa invece la quota d'affitto penso che sia molto difficile
superare l'importo indicato nella convenzione.
Vi assicuro che faremo pervenire ai Consiglieri tempestivamente
tutte le informazioni e la denominazione della Società che dovrà
gestire questi stabilimenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK