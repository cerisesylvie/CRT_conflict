Consiglio Regionale della Valle d'Aosta - Oggetto del Consiglio n. 3374 del 6 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3374 del 6 marzo 2008 - Resoconto
OGGETTO N. 3374/XII - Comunicazione di provvedimenti
amministrativi di variazione al bilancio.
Il Consiglio regionale
Premesso che ai sensi dell'articolo 42 - primo comma - della
legge regionale 27 dicembre 1989, n. 90 come sostituito dall'art. 5
della legge regionale 7 aprile 1992, n. 16, la legge regionale
relativa all'approvazione del bilancio di previsione della Regione
per l'anno 2008 ha autorizzato la Giunta regionale ad apportare,
per l'anno 2008, variazioni di bilancio mediante provvedimenti
amministrativi da comunicare al Consiglio;
Rilevato che, ai sensi dell'articolo 37, comma 3, della legge
regionale 27 dicembre 1989, n. 90, come sostituito dall'articolo 4,
comma 1, della legge regionale 21 agosto 2000, n. 27, il prelievo
di somma dal fondo di riserva per spese impreviste è disposto con
deliberazione della Giunta regionale da comunicare al Consiglio
regionale entro quindici giorni dalla sua adozione;
Richiamate le leggi regionali n. 90/1989, n. 16/1992 e n.
27/2000, nonché la legge regionale di approvazione del bilancio per
l'anno 2008;
Prende atto
della comunicazione delle seguenti deliberazioni della Giunta
regionale:
Oggetto n. 289 in data 8 febbraio 2008
:
Variazione al bilancio di previsione della Regione per l'anno 2008
e a quello pluriennale 2008-2010 e conseguente modifica al bilancio
di gestione, per l'iscrizione di assegnazioni statali;
Oggetto n. 345 in data 15 febbraio 2008
:
Variazioni al bilancio di previsione della Regione per l'anno 2008
per variazioni tra capitoli appartenenti al medesimo obiettivo
programmatico e conseguente modifica al bilancio di
gestione.
Presidente
- La parola al Consigliere Sandri.
Sandri (PD)
- Il primo riguarda queste assegnazioni,
sempre per il famoso discorso di Roma che va contro la Valle
d'Aosta, mi sembra di capire che, per quanto riguarda l'intervento
di regimazione idraulica del torrente Flassin, ci siano stati
assegnati fuori sacco 1.288.000 euro per tale intervento da parte
del Ministro dell'ambiente, volevo sapere se questo rientrava in
programmi già previsti o se è un'assegnazione nuova, lo stesso vale
per l'intervento in frazione Gofher che credo sia collegato
all'alluvione, perché mi sembrano degli interventi, almeno quello
di Gressoney-La-Trinité, post alluvionali.
La seconda cosa riguarda la necessità di trovare delle
collaborazioni esterne per quanto riguarda la definizione di un
itinerario di "mountain bike", se non c'era proprio la necessità di
fare questo intervento, che è di 26.450 euro, per un progetto di
piste di "mountain bike".
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- Non si tratta di un itinerario, ma di un
insieme di itinerari. Viene incaricato il Presidente dei maestri di
"mountain bike", che ha anche un titolo professionale (ingegnere)
per poterlo fare; in tale caso devo proprio dire che non ci sono le
competenze per fare questo all'interno dei nostri uffici, perché si
tratta di un'attività specifica legata ad un riconoscimento di
carattere professionale, quindi professioni della montagna che
abbiamo abilitato da un lato e conoscenza non solo degli aspetti
tecnici, ma anche dei percorsi che già loro hanno fatto.
Per quanto riguarda la somma, essa non è questa e lo dice la
stessa deliberazione nelle ultime 3 righe e mezzo:
"Il
dipartimento precisa, inoltre, che prevede di affidare, nel corso
del corrente anno, altri incarichi di collaborazione tecnica,
ritenendo che la disponibilità residua sulla richiesta sia
sufficiente alla copertura dei futuri impegni di spesa"
.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- L'assegnazione di questi fondi è una delle
pagine più tristi che il Governo di Roma ha scritto per quanto
riguarda il riconoscimento delle difficoltà della nostra Regione
per l'aspetto idrogeologico. Avevamo rappresentato ai nostri
Parlamentari e al Ministro l'assoluta necessità di fare degli
investimenti per attuare la terza fase dell'alluvione, facendo
presente che il quadro complessivo degli investimenti necessari era
di circa 520 milioni di euro con una serie di ripartizioni. Avevamo
chiesto come interventi urgenti per rimuovere situazioni di
pericolosità dei finanziamenti per circa un centinaio di milioni di
euro, anche ripartiti in alcuni anni. Non abbiamo ottenuto nulla,
contrariamente a quanto è avvenuto in altre Regioni in situazioni
di dissesto idrogeologico molto meno marcato del nostro e questo è
agli atti parlamentari, quindi questa è stata una grande sconfitta
della nostra Regione, ossia una di quelle "pagine nere". Questi
fondi invece sono dei fondi che derivano da un riparto fatto fra
tutte le Regioni italiane che hanno rappresentato le loro
necessità, noi - come ho detto prima - in una maniera più
contestualizzata... peraltro non c'è nessuna Regione italiana che
in tale materia ha degli strumenti di programmazione anche
amministrativi e giuridici a supporto come li abbiamo noi, forse
perché c'è stata questa alluvione. Tutto quello che siamo riusciti
a portare a casa su dei piani di riparto di circa 4-500 milioni di
euro sono: 1.288.000 per quanto riguarda l'aspetto dei torrenti,
che abbiamo destinato alla zona di Flassin perché ha una criticità
che si ripercuote sul torrente Artanavaz e poi nel Buthier, mentre,
per quanto riguarda le frane - questa è la cosa più patetica e chi
conosce la nostra Regione sa qual è la dimensione delle frane da
contrastare sul nostro territorio -, quello che siamo riusciti a
portare a casa è stata la misera somma di 161.000 euro, tanto che
non è stato facile trovarne l'allocazione perché interventi di così
modesta entità non li abbiamo. Integrando poi con dei fondi
regionali, siamo riusciti a metterla in quel di Gofher per
rimuovere una frana che insiste sulla strada regionale con grave
pregiudizio per il villaggio e per l'accesso al paese.
Si dà atto che dalle ore 17,21 assume la presidenza il
Vicepresidente Lanièce.
Presidente
- La parola al Consigliere Sandri.
Sandri (PD)
- Capisco che la stanchezza forse gioca
qualche brutto tiro, però mi è sembrato che l'Assessore sia partito
dal "grigio" poi è arrivato alla "pagina nera", se andava avanti
ancora 5 minuti, arrivava alla pagina "nera" con il fuoco sotto e
ci mandava tutti all'inferno! Credo che invece si possano dire 2
cose sulla "vicenda alluvione": che la Repubblica italiana è stata
sempre molto presente con tutti i Governi che ci sono stati nel
sostenere la nostra Regione e tutto si può dire meno che non vi sia
stata a seguire tutta una serie di assestamenti, fra cui questi,
perché lo stesso Assessore mi sembra che non sappia fare di conto
quando dice:
"su 400 milioni di euro solo 1,288 milioni sono
arrivati alla Valle d'Aosta"
. Sì, ma, dato che siamo 1/600
della popolazione italiana, siamo abbastanza in media, anzi forse
qualcosa di più delle altre parti, ognuno ha i suoi problemi, ci
sono quelli che hanno la siccità, quelli che hanno il terremoto,
che, per fortuna, noi non abbiamo, eccettuata la zona di Lillianes
e Fontainemore, dove mi ricordo che c'è stato un terremoto un po'
disastroso un paio di secoli fa, voglio dire... credo che mettersi
a fare la guerra dei poveri, come lei sta cercando di fare, sia di
poco gusto. Soprattutto è grave che lo dica qualcuno che si vanta
di essere un autonomista, allora siamo autonomisti con il cappello
in mano, perché siamo andati là con il cappello e ci hanno dato
solo 1,288 milioni. Evidentemente allora nella vostra mentalità
l'autonomia serve solo strumentalmente per andare con il cappello a
Roma e magari con la fontina sotto il braccio. Ritengo che essere
autonomi significhi anche sapersi "tirare su le maniche" e saper
lavorare positivamente; invece, quando arrivano fondi così
importanti - perché 1,288 milioni è una bella cifra e 162.000 (non
so come lei è abituato a livello personale) è una cifra rilevante
-, credo siano il segnale che, malgrado tutto quello che si dice
delle Regioni a statuto speciale in Italia, ci sono dei Governi,
qualunque sia il loro colore, che alla Valle d'Aosta guardano con
attenzione. Rimando ampiamente al mandante l'accusa di non fare
qualcosa per la Valle d'Aosta, perché non difendere l'autonomia
come ha fatto lei, ma abbassarsi ad essere un questuante a Roma non
credo faccia bene al futuro della nostra Regione autonoma.
Presidente
- Se non vi sono altri interventi, prendiamo
atto.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK