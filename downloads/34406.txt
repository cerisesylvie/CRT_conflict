Consiglio Regionale della Valle d'Aosta - Oggetto del Consiglio n. 2189 del 25 gennaio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Fabbricati rurali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2189 del 25 gennaio 2012 - Resoconto
OGGETTO N. 2189/XIII - Interpellanza: "Agevolazioni per le
operazioni di accatastamento dei fabbricati rurali ancora censiti
al catasto terreni".
Interpellanza
Alcune norme del recente decreto 'Salva Italia' comportano un
rilevantissimo impatto sul settore agricolo;
Non solo gli immobili rurali fino ad oggi esenti dovranno
pagare l'Imposta Municipale Unica, ma gli stessi fabbricati fino ad
ora censiti al catasto dei terreni, dovranno essere accatastati al
catasto edilizio urbano entro il 30 novembre 2012;
il sottoscritto Consigliere regionale
Interpella
l'Assessore all'Agricoltura per sapere:
1) quanti sono gli immobili che si presume dovranno essere
accatastati in conseguenza della suddetta riforma;
2) a quanto si stima ammonti l'onere per ogni operazione di
accatastamento;
3) se è intenzione dell'Amministrazione operare nel senso di
agevolare organizzativamente o finanziariamente le operazioni di
accatastamento.
F.to: Louvin
Presidente
- La parola al Consigliere Louvin.
Louvin (ALPE)
- Grazie Presidente.
Abbiamo di fronte a noi un problema particolarmente spinoso, che
riguarda migliaia di valdostani, oltre che centinaia di migliaia di
persone, piccoli proprietari, operatori del mondo agricolo, che
sono...come tutti, d'altra parte, ma direi in modo particolarmente
preoccupante in questo momento...al centro degli interessi del
Governo nel raccogliere tutte le sostanze necessarie per far fronte
alla crisi economica.
È stata molto avvertita in queste ultime settimane la
preoccupazione, in particolare nel mondo agricolo, per quanto
riguarda l'impatto che ha il cosiddetto decreto "salva-Italia", per
quanto riguarda sia le operazioni di accatastamento che
l'applicazione dell'imposta municipale sugli immobili,
un'imposizione che credo avrà più di un effetto. In primo luogo
quello di accelerare obblighi di accatastamento di fabbricati, che
verranno a tutti gli effetti rapidamente ad entrare nel mirino del
fisco, e poi anche nell'applicazione quantitativa e qualitativa di
questa imposta, che in un territorio come il nostro viene ad essere
molto significativa.
Apprezziamo il fatto che i terreni in ambito montano siano stati
esentati dall'applicazione di questa imposta, ma non lo sono i
fabbricati, e su questi credo si siano aperti momenti di
discussione molto significativi, di cui abbiamo avuto anche eco
dalla stampa in queste ultime settimane.
Noi non ci limitiamo ad esternare preoccupazione, ma le
chiediamo, Assessore, di darci conto dell'entità del problema che
crediamo sia particolarmente significativo. Ci interessa poter
mettere a fuoco, nei limiti in cui credo sia possibile farlo da
parte dei suoi servizi nel fornirci un dato quantitativo che
riguarda il patrimonio immobiliare, che dovrà essere rapidamente
accatastato entro la fine del 2012 e, a quanto si stima, possa
ammontare l'onere che si dovranno trovare a sobbarcarsi i
proprietari. I proprietari non sono stati parte sentita e coinvolta
nelle fasi di elaborazione e di discussione del decreto e se ne
sono anche pesantemente lamentati, ma credo che siamo in questa
fase, nel momento in cui si entrerà in applicazione di queste
norme, molto interessati a non lasciare che le cose vadano per
conto loro, senza cercare di accompagnarle adeguatamente.
Ci preoccupa in particolare di sapere di quali strumenti vorrà
servirsi l'Amministrazione regionale di fronte a questa
problematica, tenendo anche presente che non siamo su un terreno
sul quale solo lo Stato ha delle competenze, ma sono competenze che
abbiamo rivendicato e portato a casa nel 2007 con una norma di
attuazione in materia di catasto, di cui però questo Consiglio non
ha ancora avuto alcun ritorno, e che pure ci dà degli strumenti per
intervenire; degli strumenti che crediamo sarebbero particolarmente
utili e significativi in questo momento, per quanto riguarda
appunto la definizione delle nuove regole di accatastamento ed
eventualmente anche la definizione di opportuni adeguamenti nella
revisione degli estimi e del classamento. Queste sono competenze
che sono ormai passate alla Regione, seppure di intesa con
l'Amministrazione dello Stato, sono leve che dobbiamo poter tenere;
siamo certi che il Governo avrà opportunamente attivato le sue leve
per quanto riguarda i rapporti con l'Agenzia del territorio ed avrà
anche coinvolto, attraverso i propri rappresentanti, il Comitato
direttivo dell'Agenzia del territorio nell'individuazione di queste
modalità. Siamo delegati anche a stabilire, per quanto riguarda i
tributi speciali catastali e la loro riscossione, sia le tipologie
che gli importi dei tributi, queste sono norme che abbiamo iscritto
in una norma di attuazione e, per quanto eccezionale il momento,
crediamo sia da difendere non solo un interesse economico, ma anche
una modalità di principio che ci deve vedere assolutamente
partecipi. Sono queste le motivazioni per le quali abbiamo chiesto
al Governo di renderci edotti su quanto sta accadendo, abbiamo
avuto eco di riunioni che si sono svolte sia a Roma che presso
l'Assessorato dell'agricoltura e vogliamo sperare che ce ne sia
dato conto, che si sappia in che modo si intende procedere, e quali
assicurazioni possiamo dare che la piccola proprietà montana non
venga particolarmente penalizzata in questo momento. Questa è la
sostanza della questione che abbiamo posto all'attenzione del
Governo e che poniamo indirettamente all'attenzione di tutto il
Consiglio, perché ci sia da parte nostra un coinvolgimento.
Abbiamo appreso che ci sono iniziative di altro genere che
sopravverranno forse nel corso di questa seduta da parte di altri
colleghi, ma intanto, da alcune settimane, è sul tavolo questa
nostra interpellanza e confidiamo che l'Assessore ci dia tutte le
informazioni necessarie per poter capire cosa sta succedendo, senza
aspettare di dover leggere sui giornali le risultanze di questa
vicenda. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Innanzitutto credo che sia condivisibile quanto affermato in
premessa dell'illustrazione di quella che è una situazione in
essere sul nostro territorio, in particolare per quanto riguarda
quelle strutture che storicamente dovevano essere funzionali
all'attività agricola, e che sono ben presenti ancora in
particolare nei villaggi, che hanno però una patologia di base di
difficile risoluzione nel momento in cui si affrontano anche i
problemi legati all'accatastamento. In particolare sono quelli
legati alla frammentazione della proprietà che, se storicamente si
verificava per i terreni, si è verificato a volte anche all'interno
delle strutture, e questo non gioca a favore, né del loro recupero,
né delle procedure di regolarizzazione dal punto di vista
catastale. Inoltre, sicuramente negli anni si è assistito ad una
serie di proroghe per quel che riguarda i termini per gli
accatastamenti, proroghe che hanno, sì, permesso di procrastinare
il problema di regolarizzazione, ma hanno portato ad avere ancora
una situazione - soprattutto per gli stabili di cui parlavo prima -
ancora largamente insoddisfacente riguardo al corretto
accatastamento, a volte. Qui subentrano, per quel che è del nostro
settore, le necessità di verifiche anche dal punto di vista sia
oggettivo che soggettivo, perché per gli accatastamenti al rurale
sappiamo che è sufficiente che una struttura abbia requisiti di
ruralità o li abbia avuti, ma deve coincidere anche con le
caratteristiche del soggetto che ne fa richiesta. Comunque, noi, da
qualche tempo, cerchiamo di affrontare questa problematica (poi vi
dirò in che modo); evidentemente adesso il discorso diventa spinoso
proprio perché quest'azione che ha delle scadenze abbastanza
ravvicinate è anche propedeutica all'applicazione dell'IMU, che è
ancora in fase di elaborazione e non è ancora in fase definitiva.
Anche di questo avremo modo di parlare più avanti, durante il
Consiglio.
Venendo ai punti indicati nell'interpellanza:
"quanti sono
gli immobili che si presume dovranno essere accatastati in
conseguenza della suddetta riforma"
, rispetto a questo punto il
dato non è facilmente determinabile e non è un dato, salvo
parzialmente, in possesso dell'Assessorato. Gli uffici hanno a
disposizione i dati aziendali caricati nell'anagrafe delle aziende
agricole, istituite ai sensi della legge regionale n. 17/2003, che
non comprendono tuttavia le informazioni relative al corretto
accatastamento degli immobili, perché qui c'è una situazione che
non è facilmente identificabile, quindi non abbiamo dei numeri
precisi in merito.
"A quanto si stima ammonti l'onere per ogni operazione di
accatastamento"
: qui, da informazioni rese in funzione delle
risposte che dovevo dare e da un'indagine svolta presso i liberi
professionisti che operano nel settore, il costo indicativo per
l'accatastamento di un fabbricato rurale si aggira intorno ai 900
euro, nel caso in cui il fabbricato in essere non sia neanche
mappato - succede anche questo! - e a tale somma è necessario
aggiungere gli oneri per l'individuazione dei punti fiduciari
necessari alla messa in mappa dell'immobile, pari a circa 1.000
euro.
"Se è intenzione dell'Amministrazione operare nel senso di
agevolare organizzativamente o finanziariamente le operazioni di
accatastamento"
: qui la questione dell'assoggettabilità all'ICI
ed all'accatastamento dei fabbricati rurali è da tempo
all'attenzione dell'Assessorato, soprattutto alla luce delle
sentenze della Sezione tributaria della Cassazione, che hanno
confermato la decisività della classificazione catastale a D10 e A6
quale elemento determinante per escludere o per affermare
l'assoggettabilità del fabbricato alla vecchia ICI (stiamo parlando
di ICI). Un primo incontro tecnico è avvenuto in data 20 settembre
2011, alla presenza delle organizzazioni professionali e, su loro
sollecitazioni, dei rappresentanti del CELVA, dell'Agenzia delle
entrate e del territorio, per valutare la scadenza prevista dal
decreto legge n. 70/2011 (il decreto sviluppo), che fissava per la
fine di settembre 2011 il termine ultimo entro il quale i
proprietari di fabbricati rurali potevano procedere
all'accatastamento dei fabbricati rurali nelle categorie A6 e D10.
Ricordo che, soprattutto per gli ultimi accatastamenti, nel tempo
l'Agenzia del territorio aveva individuato, anche come modalità di
accatastamento per quel che riguarda gli alloggi di conduzione, in
particolare, a volte, anche i dormitori di alpeggio nella categoria
A3, con tutte le conseguenze del caso per le ricadute nel momento
in cui anche le amministrazioni locali avessero dovuto andare a
procedere nella determinazione dei tributi e non solo riguardanti
l'ICI, evidentemente. Un secondo incontro tecnico ristretto ai soli
rappresentanti delle comunità locali è avvenuto, su loro richiesta,
in data 17 gennaio 2012, per valutare le implicazioni del decreto
legge n. 201/2011 (salva-Italia) e della futura applicazione
dell'IMU. Un prossimo incontro di natura tecnica è fissato per il
26 gennaio e sarà allargato a tutte le figure coinvolte, al fine di
valutare nel dettaglio le problematiche emerse in fase di sviluppo.
In tale occasione si potranno avere informazioni più precise in
merito al numero di immobili che dovranno essere accatastati entro
la data prevista del 30 novembre 2012, sempre la data prevista
dallo stesso decreto. Gli uffici tecnici dell'Assessorato si
rendono disponibili a partecipare a momenti di confronto, una volta
rese definitive le modalità di applicazione con i relativi
regolamenti applicativi.
Altra attività da affrontare e portare avanti congiuntamente
alle organizzazioni professionali sarà di tipo informativo presso
le aziende, in modo da rendere edotti i proprietari sulle
conseguenze del corretto accatastamento dei fabbricati rurali. Per
molti potrebbe essere l'occasione per rettificare l'errato
accatastamento di alcuni annessi rurali entro il 31 marzo 2012,
secondo quanto previsto dal decreto legge n. 210/2011 (decreto
"milleproroghe"). Infine, visto che c'era anche l'aspetto
organizzativo o finanziario, dal punto di vista finanziario
l'operazione di accatastamento al momento non è ammissibile a
contributo.
Presidente
- La parola al Consigliere Louvin.
Louvin (ALPE)
- Grazie Presidente.
Mi rammarico di dover dire che siamo profondamente delusi e
decisamente preoccupati, Assessore! Ci aspettavamo che su un tema
largamente annunciato come questo...perché è vero che c'è
un'accelerazione oggi legata all'IMU ed al precipitare della
situazione finanziaria, ma la questione degli accatastamenti non è
una questione nuova, è una questione che il suo Assessorato ha sul
tavolo da anni, per la quale si è premurata la Regione di
individuare anche degli strumenti, a cui lei non ha fatto cenno,
nonostante io l'abbia sollecitata nelle premesse e nella
presentazione dell'interpellanza, cioè di un rapporto completamente
diverso che occorre avere con l'Agenzia del territorio.
Ripeto: sono cinque anni che abbiamo questa norma di attuazione
per il trasferimento alla Regione delle competenze in materia di
catasto, ed è stata una norma ampiamente preparata, discussa, sulla
quale abbiamo insistito molto, proprio per avere uno strumento, che
è di giustizia tributaria, fiscale naturalmente, di equità, ma che
è anche uno strumento che va tarato sulla base delle nostre
esigenze, e noi crediamo che in questo ci presenteremo
all'appuntamento in modo drammaticamente impreparato.
Le uniche certezze che lei ci ha fornito riguardano il fatto che
dovranno mettere mano al portafoglio - e pesantemente! - i
proprietari per quanto riguarda queste spese tecniche, e
comprendiamo che sia un onere che fa capo ai privati, ma crediamo
anche che, in una problematica come questa, sia ben possibile da
parte di questa Amministrazione coordinare i lavori e raccordarsi
opportunamente anche con le organizzazioni professionali per farvi
fronte con modalità che non siano quelle dell'ultimo momento e
dell'approfittamento magari delle situazioni di emergenza, per poi
pretendere anche dei compensi molto alti, dovuti anche alla
precipitazione con la quale si affrontano queste situazioni. È
urgenza procurata, comunque colposa in qualche modo, da parte di
un'amministrazione che ha sul tavolo questa problematica da tempo,
e le riunioni tecniche a cui lei ha fatto allusione sono veramente
dei passaggi troppo blandi rispetto al ruolo di governo della
situazione, che lei - e tutta la Giunta con lei - aveva l'onere di
affrontare con diversa tempistica. Siamo molto delusi da
questo!
Lei sa che il mondo agricolo prende una "mazzata" pesantissima,
è un settore dove l'incidenza della crisi economica si sta
rivelando assolutamente devastante. Espressioni come quelle delle
"mazzate" non è usata da un gruppo di opposizione, è usata dalle
associazioni rappresentative delle categorie, abbiamo una perdita
pesante di valore aggiunto nel settore agricolo, che dovrebbe
essere un settore, in questo momento, sul quale fare leva per una
tenuta economica. È un impatto, questo, pesantissimo sui terreni,
ma soprattutto sui fabbricati; sappiamo come sono strutturati i
nostri alpeggi, non c'è bisogno che vadano le associazioni di
categoria a lamentarsi presso il ministero, ma deve essere la
Regione ad individuare delle soluzioni tecniche, a mettere sul
tappeto delle proposte precise per una riclassificazione di questi
fabbricati.
Abbiamo l'impressione che lei stia cercando di prendere tempo e
di giocare di rimessa. Siamo molto preoccupati di quanto lei ci ha
detto con tutta la gentilezza che la contraddistingue, ma il fatto
che l'Assessorato si limiti ad essere un soggetto informatore di
decisioni che vengono prese altrove, quando abbiamo strumenti per
quanto riguarda la nostra azione regionale per intervenire, ci
trova assolutamente in disaccordo con quanto lei e la Giunta state
facendo in questo settore! Domani, come ci ha anticipato, ci sarà
un ulteriore incontro, la questione sarà sotto gli occhi di tutti,
ma dovrebbe essere sotto gli occhi di tutti che noi abbiamo delle
leve da tirare e non le stiamo tirando! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK