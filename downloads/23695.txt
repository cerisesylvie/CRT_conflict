Consiglio Regionale della Valle d'Aosta - Oggetto del Consiglio n. 2735 del 23 maggio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2735 del 23 maggio 2007 - Resoconto
OGGETTO N. 2735/XII - Richiesta avanzata dall'Azienda USL
agli operatori del comparto sanità di restituzione di parte del
salario aggiuntivo. (Interrogazione)
Interrogazione
Preso atto della recente protesta dei sindacati del comparto
Sanità rispetto alla richiesta dell'Azienda USL di restituire soldi
che in questi anni sono stati dati;
Visto che tale richiesta dell'Azienda è motivata da
disposizioni precise che arrivano dalla Regione;
Considerato che con tale richiesta si incide sulla parte
aggiuntiva dello stipendio base, che da oltre dieci anni
contribuisce a riconoscere e ad incentivare la produttività degli
operatori del comparto;
Ritenuto inoltre che non sia corretto inserire, in modo
retroattivo, un diverso modo di calcolare gli oneri riflessi di
tale contributo aggiuntivo;
la sottoscritta Consigliera regionale
Interroga
l'Assessore competente per sapere:
1) per quali motivazioni la Regione ha impartito all'Azienda
Usl le disposizioni che richiedono di fatto agli operatori del
comparto sanità di restituire parte del salario aggiuntivo erogato
in questi ultimi dieci anni;
2) se i rappresentanti sindacali degli operatori del comparto
sono stati sentiti prima di assumere tale decisione o dopo averla
assunta;
3) e, in questo caso, quali sono state le osservazioni fatte
e quali le eventuali decisioni prese.
F.to: Squarzino Secondina
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Cercherò, ma è molto difficile, di
riportare la discussione sul binario giusto. È difficile perché, se
partiamo dall'assunta che è giusto disubbidire alle leggi che lo
Stato ci dà, come lei ha detto sul ticket, anche là dove non
abbiamo nessun potere specifico... Le dico, e mi stupisce: è vero
che Trento che ha disubbidito, subito ha avuto ragione, ma allora
viva i furbi! Mi sembra che lei abbia sempre detto che non è giusto
dire così. Se dobbiamo disubbidire a una legge che lo Stato ci dà,
il binario non è giusto.
Due parole, perché qui abbiamo tutti una grande responsabilità.
Gli oneri riflessi sul "braghetto". Il "braghetto", che non c'entra
niente con le "braghe" (anche se può sembrare: qualcuno le ha
calate...), è un fondo aggiuntivo che le Regioni hanno dato in un
periodo particolare delle loro vicende storiche; la maggior parte
delle Regioni ha eliminato queste risorse aggiuntive, invece la Val
d'Aosta le ha sempre mantenute, così anche il Piemonte. Sono
risorse aggiuntive e quando ne parliamo, non solo con i sindacati
dell'USL, ma anche con i confederali, dicono che gli operai della
"Tecdis" non hanno neanche più stipendio; qui oltre lo stipendio
c'è un fondo aggiuntivo che dipende dal finanziamento che la
Regione ha. Su questo fondo aggiuntivo vi è una norma nuova
contenuta in finanziaria - adesso lei mi dirà che dovevamo
disubbidire anche a questo... - che le leggo subito e poi le darò
il documento. È la finanziaria 2007, una nuova norma che al punto
565 dice: "Gli enti del Servizio sanitario nazionale concorrono
alla realizzazione degli obiettivi di finanza pubblica (di
risparmio), adottando misure atte a garantire che le spese del
personale, al lordo degli oneri riflessi...". Questa è una norma
aggiuntiva che c'è nella finanziaria di quest'anno e, creda, io ho
una lettera della Ragioneria di stato che dice che non hanno
nessuna intenzione di lasciarci fare quello che vogliamo. Come lei
sa bene, nei revisori dei conti dell'azienda ce ne sono due che
vengono da Roma e che vanno a vedere queste cose. Quindi norma
nuova in finanziaria: al lordo degli oneri riflessi. Se noi da
quest'anno paghiamo gli oneri riflessi, il fondo "braghetto" deve
essere aumentato, quindi non abbiamo inventato niente, ma abbiamo
ripreso una norma della finanziaria, la quale prevede che nei fondi
aggiuntivi ci siano anche gli oneri riflessi, cioè le tasse su
questi oneri.
L'azienda ha comunicato in via preventiva ai sindacati, con
lettera, questo fatto, ma non solo: le chiedo di andare a vedere
gli atti della riunione che si è svolta il 30 aprile, il rapporto
su questo incontro con i sindacati, in cui era stato presentato
questo problema poi documentato. Lì mi permetta, però: lei dice "di
restituire i soldi che in questi anni sono stati dati" e dopo dice
di restituire parte del salario erogato in questi ultimi dieci
anni, ma nessuno ha mai parlato di restituire i dieci anni o gli
anni. La lettera che è stata inviata e il resoconto della riunione
del 30 aprile lo dicono molto bene: in dubbio sono gli oneri
riflessi di questi mesi, perché la ragione è proprio la finanziaria
dello Stato, che si riferisce al lordo degli oneri riflessi. Questo
era stato comunicato ai sindacati nella riunione del 30 aprile e
successivamente con questa lettera, che metteva in evidenza il
problema. Ora, lì parliamo di concertazione e noi lavoriamo sulla
concertazione, però la concertazione dovrebbe esserci nei due
sensi. Nessuno ha mai parlato di 10 anni, collega Squarzino, come
lei scrive due volte, o di anni; si parla di alcuni mesi (su questo
cerchiamo di essere corretti) in seguito a una finanziaria a cui
non possiamo disubbidire.
Infine, noi dobbiamo mantenere gli attuali livelli
assistenziali, che sono i più alti d'Italia. Abbiamo un rapporto
infermiere/utente di uno a dieci (il Piemonte uno a 15 o 20) e
vogliamo mantenerlo. Dobbiamo aggiungere al fondo "braghetto" degli
ulteriori soldi per comprendere gli oneri. C'è un progetto con i
sindacati che per noi è prioritario, di riassorbire il precariato
il più possibile, ma qui interverranno degli altri finanziamenti, e
poi c'è la finanziaria che ci dice che dobbiamo risparmiare l'1,4%
rispetto al bilancio del 2004. Mi spieghi come possiamo fare una
cosa del genere.
Aggiungo un'ultima cosa. I sindacati confederali mi dicono che i
sindacati nello specifico hanno provato a richiederla, ma sanno
bene che questa cosa non è possibile, a meno che non aggiungiamo il
"braghetto", ma se aumentiamo il fondo aggiuntivo, allora andiamo a
colpire questo che è il piano di riassunzione del precariato.
Infine, dico una cosa che lei ricordava prima e che è un impegno
che avevamo preso a marzo quando avevamo approvato la legge sui
ticket. Con il collega Sandri, che scappa e corre sempre, avevamo
richiesto allora con il Deputato Nicco un incontro con il Ministro
della sanità, per verificare quello che diceva lei: di fronte a
delle richieste di tasse o di ticket aggiuntivo, la Valle d'Aosta
che si finanzia...dobbiamo mettere giù una norma! Mi dispiace dire
che nonostante gli interventi di Sandri e Nicco, ad oggi non
abbiamo ancora avuto l'incontro con il Ministro. Lo vedrò venerdì
pomeriggio a Torino per una tavola rotonda sulla emergenza e glielo
dirò, ma sono norme su cui dobbiamo arrivare ad un accordo.
Dico l'ultima cosa. Lei sa che ad oggi il patto di stabilità non
è ancora stato firmato? Il patto di stabilità è sulle scrivanie del
Ministro Padoa-Schioppa dal 5 aprile 2007, senza quel patto firmato
non posso approvare il "PAL", cioè non possiamo approvare il nostro
bilancio, perché non abbiamo l'approvazione del Ministro
dell'economia. Poi si può disubbidire, si fa tutto, ma i revisori
dei conti non ci firmano il bilancio. Noi al mese di maggio non
abbiamo ancora il bilancio dell'azienda ed abbiamo di fronte come
prioritario il desiderio di riassorbire i precari, di mantenere lo
stesso stato. Non potremo rispettare le indicazioni della
finanziaria, dobbiamo avere su questo una indicazione del Ministro,
quando però è scritto che gli oneri riflessi sono al lordo, non
possiamo anche questi pensare di... Lo possiamo fare? Vedremo, a
seconda del bilancio che avremo.
Président
- La parole à la Conseillère Squarzino
Secondina.
Squarzino (Arc-VA)
- Riconosco che a volte le
informazioni di cui sono in possesso forse non sono così aderenti
alla realtà. A me sembra che il lavoro che viene fatto qui dentro
non è per contrapporre notizie false a notizie tendenziose, ma è
per cercare una soluzione ai problemi che emergono. Le informazioni
che ho avuto e i dati che sono emersi dagli organi di informazione
davano conto di una questione importante, che è stata sollevata. Le
parole dicono qualcosa: sindacati inferociti, ingiusta riduzione, i
dipendenti restituiscono il bonus all'USL, lite per la busta
paga... quindi la questione è scoppiata. Forse le informazioni che
avevo erano in alcune parti non così evidenti, perché avevo capito
che si chiedesse il rimborso di tutti questi anni, e così ho
scritto, ma riconosco che questa informazione era errata.
Detto questo, credo che qui ci siano due problemi che vanno
evidenziati. Il primo riguarda i rapporti con il sindacato, perché
lei dice che c'è stato un incontro il 30 aprile e io ne prendo
atto, però prendo anche atto che il segretario della "UIL", Natale
Dodaro, dice: "Siamo molto arrabbiati, non c'è stato il confronto,
abbiamo ricevuto una lettera il 2 maggio, solo così abbiamo
scoperto quello che stava accadendo". Non abbiamo qui la persona
che dice queste cose, c'è la sua parola e io leggo quello che c'è
qui, ma dalle affermazioni fatte dai rappresentanti sindacali
risulta che i sindacati non sono stati coinvolti dall'Assessore
alla sanità in merito alla questione; neppure in fase di
elaborazione del contratto di programma con l'USL la Regione ha
interpellato i sindacati, per anticipare che questa era una
modalità di erogazione diversa delle risorse aggiuntive. Questo è
un punto su cui chiedo all'azienda di riflettere, nel senso che
credo che sia importantissimo, a fronte di qualunque novità, che
gli interessati siano coinvolti.
La nostra domanda precisa era: se i rappresentanti sindacali
degli operatori del comparto sono stati sentiti prima di assumere
tale decisione o dopo averla assunta. Ora, lei mi ha riferito di
questo incontro del 30 aprile in cui c'è stata una informazione,
tutto è stato comunicato, però mi sembra che qualche elemento nel
confronto con i sindacati sia venuto meno.
La seconda osservazione che vorrei fare a margine di questa
questione riguarda il modo in cui è suddiviso questo salario
aggiuntivo, nel senso che se vediamo le divisioni che vengono
fatte, scopriamo che la cifra è 2 milioni di euro...
(interruzione dell'Assessore Fosson, fuori microfono)
...no, le sto dicendo che, a margine di quanto abbiamo detto, le
sollevo un problema di cui non voglio avere risposta adesso; a me
sembra che correttamente ci siamo detti le cose e le
riconosciamo.
Riformulo la domanda: a margine di questo, le posso segnalare un
problema che secondo noi va affrontato? Problema al quale non
chiedo oggi una risposta immediata e neanche domani, ma lo pongo
come problema. Il problema è: come mai questi due milioni di
risorse vengono distribuiti in modo così diseguale fra i dirigenti
e gli operatori?
(nuova interruzione dell'Assessore Fosson, fuori
microfono)
...sono contenta che l'Assessore sia disposto ad affrontarlo, ma
devo almeno enunciarlo!
Il problema è che per un numero di dirigenti dell'ospedale la
quota di produttività supera 1 milione di euro, mentre per 1.600
dipendenti di un comparto la quota a disposizione non raggiunge
neanche 1 milione di euro, cioè qui c'è una sproporzione enorme.
Ripeto, pongo ora il problema, sono contenta che l'Assessore abbia
volontà di risolverlo e prima o poi questo problema sarà
affrontato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK