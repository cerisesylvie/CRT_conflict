Consiglio Regionale della Valle d'Aosta - Oggetto del Consiglio n. 4025 del 9 dicembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 4025 del 9 dicembre 1992 - Resoconto
OGGETTO N. 4025/IX Iniziative per la salvaguardia
dell'autonomia finanziaria della Regione Valle d'Aosta in seguito
all'abbattimento delle frontiere intracomunitarie.
(Iscrizione
di nuovo oggetto all'ordine del giorno e approvazione di
risoluzione)
Presidente
Pongo in votazione l'iscrizione del nuovo
oggetto all'ordine del giorno.
Esito della votazione:
Presenti, votanti e favorevoli: 24
Il Consiglio approva all'unanimità
Risoluzione Il Consiglio regionale
Venuto a conoscenza delle dichiarazioni del Ministro per il
Coordinamento delle politiche comunitarie e per gli affari
regionali, on. Raffaele Costa, espresse in una lettera diffusa alla
stampa nella giornata di ieri, 8 dicembre 1992 in relazione
all'articolo 7 comma 3 del disegno di legge Atto Senato n. 776
("Interventi urgenti in materia di finanza pubblica) presentato dal
Governo nel quadro dei provvedimenti collegati alla legge
finanziaria per il 1993, in relazione alla situazione finanziaria
della Regione Valle d'Aosta in seguito all'abbattimento delle
frontiere intracomunitarie;
Rilevato che le dichiarazioni del Ministro sono in contrasto con
gli orientamenti che lo stesso Governo ha assunto in conformità e
nel rispetto dei diritti delle autonomie speciali;
Rilevato altresì che tali dichiarazioni rischiano di creare
artificiose divisioni tra le Regioni e tra queste e lo Stato mentre
al contempo violano diritti riconosciuti con legge costituzionale
alla Regione Valle d'Aosta;
Tenuto conto:
1) che l'autonomia finanziaria è riconosciuta con legge
costituzionale n. 4 del 26 febbraio 1948 (Statuto speciale della
Valle d'Aosta) e dalla legge n. 690/81;
2) che la Regione ha funzioni e competenze in materie che in
altre regioni (anche a statuto speciale) sono a carico del bilancio
dello Stato (scuola, prefettura, compiti camerali, provinciali,
ecc.), e che gravano per quasi il 40 percento del bilancio
regionale, per un ammontare pari a circa 600 miliardi di lire
(riferimento Bilancio 1992);
3) che il Servizio Sanitario nella Regione è per oltre il 60
percento a carico della Regione stessa per una spesa prevista per
il 1993 di circa 100 miliardi; che non vi sono trasferimenti dello
Stato in materia di trasporti ( i cui costi per la Regione
ammontano a più di 25 miliardi di lire); che sono quasi del tutto
cessati i trasferimenti in materia di agricoltura, e che dal 1990
la Regione non partecipa al Fondo per i "programmi regionali di
sviluppo" previsto dalla legge 281/70;
4) che la Regione ha dovuto provvedere per l'insufficienza o la
carenza di interventi dello Stato a partecipare alla realizzazione
di opere di rilevanza nazionale e internazionale (collegamenti
internazionali, metanizzazione, ecc.); che la Regione è intervenuta
direttamente per la reindustrializzazione e riconversione della sua
struttura economica in seguito ai pesanti ridimensionamenti
occupazionali dello stabilimento siderurgico Ilva Cogne di Aosta e
a causa della chiusura degli stabilimenti Ilssa Viola di
Pont-Saint-Martin e Montefibre di Châtillon; che la Regione è
impegnata oggi nella riconversione del suo tessuto produttivo a
seguito delle conseguenze del completamento del Mercato unico
europeo e della ulteriore crisi del settore siderurgico che
colpisce lo stabilimento Ilva Cogne di Aosta;
Considerato che il principio dell'autonomia finanziaria ha
dimostrato efficacia nell'azione strutturale e di sviluppo della
Regione;
condivide pienamente
i contenuti del comma 3 dell'articolo 7 del disegno di legge
Atto Senato n. 776 ("Interventi urgenti in materia di finanza
pubblica") proposto dal Governo e approvato a larghissima
maggioranza dalla Camera dei Deputati e in sede referente dalla
Commissione Bilancio del Senato;
ribadisce
la necessità di mantenere e rafforzare un rapporto costruttivo e
dignitoso con il Governo nazionale;
invita
tutti i Gruppi parlamentari presenti al Senato a esprimere il
loro voto favorevole all'articolo 7 del disegno di legge
succitato;
dà mandato
al Presidente del Consiglio regionale di trasmettere la presente
risoluzione al Presidente del Consiglio dei Ministri, ai Ministri
finanziari, al Ministro per il coordinamento delle politiche
comunitarie e per gli affari regionali, al Presidente del Senato,
ai Capigruppo parlamentari del Senato nonché al Senatore valdostano
Cesare Dujany.
Presidente
Invito il Consiglio a procedere alla sua
discussione.
A questa Presidenza è stato presentato un emendamento dal
Consigliere Riccarand che vorrebbe sostituire l'ultimo comma della
prima pagina in questo modo:
Emendamento ...ritiene opportuno un intervento finanziario
dello Stato (in sostituzione degli introiti finanziari dell'IVA da
importazione destinati a scomparire dal 1 gennaio 1993) a favore
della Regione Valle d'Aosta in misura non inferiore al 70 percento
dell'IVA da importazione incassata dalla Regione nel corso
dell'anno 1991...
Questo andrebbe a sostituire il comma a partire da
Condivide
pienamente...
Presidente
Ha chiesto di parlare il Consigliere
Riccarand.
Riccarand (VA)
Per illustrare l'emendamento, anche se
l'ora non consente un esa-me approfondito di questa risoluzione che
pure è estremamente importante, io credo che le dichiarazioni che
ha fatto il Ministro Raffaele Costa, se non altro hanno avuto un
pregio: quello che almeno il Consiglio regionale della Valle
d'Aosta venisse informato di ciò che stava succedendo nelle
trattative a Roma con il Governo e su cui questo Consiglio è stato
completamente scavalcato.
Nelle ultime settimane, è stata portata avanti, penso dalla
Giunta regionale e dai Parlamentari della Valle d'Aosta, con il
Governo, una trattativa su un aspetto fondamentale della nostra
autonomia, sul motore di fondo della Regione, vale a dire sui
soldi.
Questa trattativa è avvenuta senza che mai né in Consiglio né in
Commissione si discutesse di cosa si andava a chiedere, del perché
si andava a chiedere, se era giusto, se era sbagliato, quali erano
le possibili alternative.
Non ne abbiamo saputo assolutamente nulla, se non per delle
estremamente generiche dichiarazioni del Presidente della Giunta
che a volte diceva di essere stato sentito dal Governo, di aver
fatto presente le nostre difficoltà e che il Governo si impegnava a
intervenire.
Cosa si stesse facendo non l'abbiamo saputo fino a questi ultimi
giorni e oggi è la prima volta che il Consiglio ha chiamato a
prendere posizioni.
Penso che sia probabilmente abbastanza comune la convinzione,
sia qui che dell'opinione pubblica, che comunque, quando si
chiedono dei soldi e si riescono ad ottenere, vada sempre bene.
Io non sono convinto che sia così perché noi ci definiamo una
Regione autonoma, siamo fieri di essere una Regione autonoma dove
autonomia, a seconda della concezione più o meno forte che gli
diamo, significa la capacità di essere autosufficienti e la
capacità di contare sulle proprie forze.
Questo credo sia l'obiettivo che ci diamo tutti quanti e con cui
consideriamo l'autonomia.
Io credo che gli accordi che si stanno definendo con il Governo
italiano siano totalmente contraddittori rispetto al significato di
autonomia.Sono degli accordi finalizzati a collocare la Valle
d'Aosta in una situazione di assistenzialismo finanziario
strutturale e non congiunturale.
Questo, ripeto, andrà benissimo a tutti, io non pretendo ci
siano cortei contro la richiesta di soldi che la Regione sta
facendo allo Stato, saranno tutti d'accordo, però ritengo che non
sia coerente con il discorso di autonomia e neanche con l'invito
che si fa alla popolazione di essere cosciente di cosa sia
l'autonomia e dei sacrifici che questa comporta.
Noi vogliamo l'autonomia e vogliamo l'assistenzialismo
finanziario, questa è la realtà.
Riassumendo, credo sia opportuno informare il Consiglio, perché
non so fino a che punto i consiglieri ne siano informati, e se sono
informati lo sono da canali extraconsiliari, visto che ormai quasi
sicuramente a partire dal 1° gennaio 1993 scomparirà l'IVA da
importazione.
Negli ultimi dieci anni questa è diventata il pilastro del
bilancio regionale, entrata pari al doppio dell'IRPEF, tanto per
dare un parametro di grandezza, l'IRPEF, e che dovrebbe essere la
regina delle entrate, l'imposta base, rapportata al reddito delle
persone.
Quest' IVA è destinata a scomparire, cosa del resto che si
sapeva sin dal 1985, così come si sapeva che l'IVA da importazione
non era una entrata legata alla ricchezza, al lavoro, alla
produttività locale, ma era, diciamo così, una sorta di beneficio
di cui abbiamo potuto usufruire per delle circostanze congiunturali
che non dipendevano dalla nostra economia.
Era infatti una entrata dovuta ai TIR che passando nella nostra
Regione, zona di frontiera (siamo zona di frontiera ed in parte lo
saremo ancora), facevano operazione di sdoganamento e pagavano una
certa tassa destinata ad un'altra città, ma noi avevamo il
beneficio di introitare i nove decimi di questa tassa.
Scomparendo questo beneficio che era molto elevato e che non era
stato usato selettivamente nella gestione del bilancio, ma era
stato usato come un'entrata ordinaria, la Regione si trovava in
difficoltà ed allora la soluzione è stata quella di chiedere al
Governo di avere la garanzia di un'entrata sostitutiva dell'IVA da
importazione a partire dal 1° gennaio 1993, cioè un contributo in
pratica dello Stato rapportato al cento per cento dell'IVA riscossa
dalla Regione nel 1991 e che è destinato a finanziare la Valle
d'Aosta per gli anni a venire senza limiti, oltretutto indicizzato
e quindi sulla base del tasso di inflazione programmato.
Evidentemente sono molti soldi, circa 450 miliardi di lire, che
fanno sicuramente comodo.
Io ritengo che sia una richiesta sotto certi aspetti
giustificabile per voler mantenere in piedi una politica di spesa
da parte dell'Amministrazione regionale, ma sicuramente che ci
colloca sotto quel versante di autonomia assistita, che invece
sembrava si volesse superare.
L'ho già detto anche nella conferenza dei Capigruppo: quando
abbiamo fatto la discussione del conto consuntivo della Regione del
1991, ho citato questo volume di Massimo Lévêque in cui si parlava
di autonomia goduta e si sottolineava la necessità di passare ad
una fase nuova dell'autonomia responsabile.
Io credo che con questo tipo di accordi non andiamo verso
un'autonomia responsabile, ma andiamo ancora di più verso
un'autonomia assistita.
Questo contributo straordinario che si chiede allo Stato, è un
contributo che si colloca al di fuori della legge sull'ordinamento
finanziario: noi chiediamo di incassare come Regione i nove decimi
su tutte le tasse e imposte riscosse dalla Stato in Valle d'Aosta
ed in più di avere un contributo di circa 450 miliardi di lire
all'anno aggiuntivo indicizzato, contributo che fra l'altro è
superiore alla somma dei nove decimi che riusciamo a riscuotere
dalle imposte locali e quindi è una cifra enorme.
Io credo che ci sono due concezioni diametralmente opposte
dell'autonomia e non voglio insistere più di tanto.
Ritengo che una soluzione alternativa ci possa essere e l'ho
indicata nell'emendamento che ho presentato.
Anche noi ci rendiamo conto che una Regione che si è abituata
male in questi ultimi dieci anni, che si è abituata a gestire e a
godere di entrate aggiuntive considerevoli, di fronte
all'improvviso scomparire di 450 miliardi di lire si trova
sicuramente in difficoltà.
Quindi noi siamo d'accordo nel chiedere un sostegno, un aiuto
finanziario dallo Stato, che poi significa dai contribuenti delle
altre Regioni italiane, perché questa è la realtà, però sono le
dimensioni e la finalizzazione di questo contributo che secondo noi
sono discutibili.
Allora la proposta che noi abbiamo fatto è quella di chiedere un
contributo che sia rapportato al 70 percento dell'IVA da
importazione incassata nel 1991, una cifra considerevole, ma
inferiore, che ci costringa poco alla volta a fare maggiormente i
conti con la nostra capacità di drenare risorse in loco e quindi ci
permetta progressivamente di camminare con le nostre gambe.
Se invece vogliamo imboccare la strada di un assistenzialismo
dell'autonomia strutturale, noi non siamo d'accordo e non voteremo
a favore della risoluzione se rimarrà nel testo che è stato
proposto.
Presidente
Ha chiesto di parlare il Consigliere
Pascale.
Pascale (PSI)
Io voterò questa risoluzione perché
ritengo che questi contributi che chiediamo allo Stato siano
sacrosanti e non si tratti di assistenzialismo come dice il
Consigliere Riccarand.
Però condivido le critiche che il Consigliere Riccarand ha fatto
al metodo, alla trattativa che è stata condotta dai Parlamentari,
dalla Giunta o da entrambi, tenendo all'oscuro il Consiglio
regionale.
Credo che sarebbe stato opportuno, nel momento in cui si
paventava la chiusura delle frontiere e quindi la mancanza di
questo introito, fare una bella discussione in Consiglio regionale
sui contenuti della trattativa, che comunque andava fatta, nei
confronti dello Stato.
Se ci fosse stata questa discussione qualche mese fa, io avrei
espresso, a titolo personale, delle perplessità sui contenuti
stessi della trattativa così come è stata condotta fino ad
oggi.
Noi siamo andati a chiedere allo Stato una sostituzione di
entrate rispetto a quell'IVA da importazione che poi è quello che
ci ha tirato più critiche in questi anni e che ci ha fatto apparire
agli occhi di tutta la Nazione come dei privilegiati, mentre di
fatto non lo siamo.
Perché non seguire un metodo diverso, andare ad una trattativa
con il Governo a dire: noi chiediamo che alla Valle d'Aosta vengano
assicurati gli stessi stanziamenti che vengono assicurati alle
altre Regioni italiane in tema di Pubblica Istruzione, in tema di
Sanità, in tema di Provincia e così via.
Cose che sono qui quantificate in lire 600 miliardi, anche se
non so come si sia arrivati a questa cifra, però la trattativa
doveva rendere evidente che lo Stato non ci regalava niente, che
non era in sostituzione dell'IVA da importazione.
Noi dovevamo avere esattamente, se non gli stessi introiti,
perlomeno una gran parte degli introiti che vengono dati alle altre
Regioni.
Noi non chiediamo qualcosa in più, probabilmente avremmo
ottenuto non tutto, ma una parte di questo perché abbiamo poi anche
i nove decimi su altre entrate.
Anche l'aver ottenuto non dico 450 miliardi di lire, ma l'80-90
percento di questa cifra, agli occhi della Nazione non saremmo più
stati dei privilegiati perché avremmo ottenuto esattamente quello
che hanno gli altri.
Su questo quindi io mi permetto di esprimere delle perplessità
anche perché nel disegno di legge che è in votazione oggi al Senato
è sì scritto che dal 1993 in poi alla Regione Valle d'Aosta sono
assegnati questi soldi, ma non credo che questo abbia valore anche
per il futuro, nel senso che la prossima legge finanziaria può
modificarlo.
Forse era meglio andare a contattare una modifica della legge
sul riparto fiscale e se non è stato fatto adesso io credo che sia
comunque una cosa da fare per il futuro perché questo non ci dà
nessuna garanzia di avere negli anni a venire queste entrate.
Presidente
Ha chiesto di parlare il Presidente della
Giunta.
Lanivi (GM)
Secondo me in certi momenti bisogna
sapersi assumere delle responsabilità, quindi io mi assumo
personalmente la responsabilità e mi faccio carico di tutte le
critiche che sono state fatte in merito al metodo seguito.
Non credo di dover nascondere assolutamente niente, quindi
diciamo che sono io responsabile di questo metodo seguito.
Vi dirò perché. Almeno dal mese di settembre, ottobre, di fronte
ad un Governo nazionale che ha dovuto affrontare in tempi molto
ristretti il problema che oserei definire "enorme" di adattare il
bilancio dello Stato a nuove regole che l'unificazione europea ha
posto, e questa volta senza dilazione, a partire dal 1993, ogni
tipo di rapporto è stato estremamente complesso e complicato.
Questo decreto che è in discussione al Senato, avendo subìto il
vaglio positivo prima della Commissione della Camera, poi della
Camera, poi della Commissione del Senato, e oggi, l'ultima tappa,
del Senato, è un decreto di iniziativa del Governo.
Vorrei solo che fosse chiaro, per rispondere al Consigliere
Pascale, che abbiamo fatto presente a tutti i Ministri finanziari,
al Presidente del Consiglio, e ho consegnato personalmente ancora
prima di iniziare a discutere su come si poteva intervenire sulla
Valle d'Aosta a seguito di misure che venivano prese e modificate
dalle ore dieci del mattino alle ore sedici del pomeriggio della
stessa giornata - mi riferisco per esempio alla materia Sanità,
riunione a cui ho partecipato - esattamente quello che il
Consigliere Pascale ci ha consigliato di fare.
Abbiamo presentato l'elenco delle spese, l'elenco delle uscite
che la Regione autonoma Valle d'Aosta ha per funzioni proprie e per
funzioni nelle quali sostituisce lo Stato.
Non solo, abbiamo, e ho qui, diciamo in termini da ingenui,
riportato computi, funzioni, costi, Assessorato per Assessorato,
competenze per competenze, per arrivare ad un conto finale che
riferendosi al bilancio 1991 a sommare a quasi 600 miliardi.
E' da tener conto che le Regioni a statuto speciale hanno subìto
soprattutto nei tagli del comparto Sanità un ulteriore aggravio di
riduzioni e che per tutte è stato assegnato un sovraccarico del 50
percento rispetto ai tagli precedenti.
La Valle d'Aosta in quella sede era già stata molto penalizzata
con un meno 28 percento. Inoltre essendo Regione a statuto speciale
ed avendo il Governo deciso di recuperare 400 miliardi su quattro
delle cinque Regioni a statuto speciale, perché la Sicilia era
stata esclusa, la Valle d'Aosta ha subìto un ulteriore incremento
delle detrazioni del 50 percento: ventotto più quattordici, uguale
al 42 percento in meno rispetto ai fondi che ci provenivano dal
Fondo sanitario nazionale per un valore monetario variante tra 80
miliardi e 100 miliardi.
Questo per dire come quella cifra di circa 450 miliardi sia
immediatamente da ridurre di un centinaio di miliardi.
Ci avrebbero fatto ancora ulteriori tagli, la verità è che la
Regione è già esclusa dagli altri trasferimenti tipo il Fondo
nazionale trasporti pari a 25 miliardi, tipo l'Agricoltura, il
Turismo.
Quindi, non avevano più i settori su cui effettuare i tagli e
quindi hanno operato in maniera pesante sul settore della
Sanità.
Un'informativa anche più precisa sarebbe stata difficile proprio
perché lo stesso Governo soltanto nelle ultimissime settimane ha
trovato questa formula.
L'ho detto in Consiglio regionale, una sorta di patto che il
Presidente del Consiglio Amato mi aveva manifestato nell'incontro
che aveva avuto con il Consiglio dei Ministri, ma in un momento in
cui tecnicamente non era ancora stato studiato il tipo di
intervento né come farlo.
La stessa modalità che è stata poi seguita, è stata una modalità
individuata da tecnici di Governo più che suggeriti da noi. Dato
che in genere le vittorie hanno molti padri ed i difetti ne hanno
pochi, se qualcuno intende il mio atteggiamento come una mancanza
di rispetto nei confronti del Consiglio regionale io me ne assumo
completamente le responsabilità.
Per quanto riguarda invece il tono e il modo con cui il
Consigliere Riccarand, di cui ho sempre rispettato, anche se molte
volte non condiviso le posizioni, ha illustrato la sua posizione,
io vorrei solo aggiungere pochissime considerazioni.
Su tutto l'arco alpino sopravvivono due sole Comunità di
montagna, tutta la realtà della montagna alpina italiana è
crollata. Sono sopravvissute due realtà quella della Valle d'Aosta
e quella della Provincia di Bolzano.
Basta fare un inventario di tutte le realtà delle vallate alpine
a partire dalla Liguria, al Piemonte, alla Lombardia, al Veneto, le
realtà di montagna sono finite perché sono state seguite regole
improntate ad una razionalità economica che le hanno
sacrificate.
L'esodo dalle montagne in queste zone è avvenuto in modo
pressoché totale ed oggi sono inesistenti realtà e comunità umane
al di sopra dei mille metri.
Cogne è uno dei pochi comuni sull'intero arco alpino che a oltre
1500 metri sul livello del mare ha più di 1500 abitanti.
Ciò significa che è vero che rispetto a certe logiche sono
funzionali certi discorsi apparentemente anche molto corretti, ma è
altrettanto vero che applicando quelle regole la montagna è
finita.
Si potrà discutere su come abbiamo impegnato le risorse e questo
deve essere il dibattito di questo Consiglio, però questa è la
realtà. Facendo semplicemente quelle medie aritmetiche, calcolo,
reddito, partecipazione dello Stato ai bilanci regionali
pro-capite, indubbiamente se non si tiene conto della nostra realtà
questi ci fanno apparire come realtà privilegiate che non è
vero.
Se fosse vero quel paradiso privilegiato che ci vogliono, con
degli stereotipi superficiali, affibbiare come caratteristica
regionale, questa realtà probabilmente non avrebbe difficoltà a
mantenere quella dimensione demografica, per esempio, che a stento
mantiene solo con un bilancio migratorio positivo.
Non sarebbe spiegabile altrimenti uno stentato mantenimento, ma
che è un ridimensionamento reale della comunità di montagna e
questo ci deve fare riflettere.
Io accetto anche alcune considerazioni nel senso di meglio
mirare la spesa, ma una considerazione di base va fatta, perché non
possiamo essere paragonati ad un quartiere di Torino, ma non perché
ci sentiamo al di sopra di questa realtà, ma perché i servizi che
fornisce una dimensione urbana demografica potente non possono
essere applicati ad una realtà di montagna con una popolazione
dispersa su un territorio ad altitudini elevate.
Dobbiamo intervenire a favore dell'industria perché la realtà di
montagna presenta degli ostacoli, si tratta semplicemente di
abbassare gli svantaggi, non di creare dei vantaggi altrimenti
avremmo molte più domande di industrializzazione.
Dobbiamo intervenire a favore dell'agricoltura altrimenti
avremmo un esodo totale dalla montagna.
Certo, si sono fatti degli errori e gradualmente lo stesso
dibattito stasera, ma direi di più, questo modo diverso di guardare
al futuro, alle prospettive della nostra Regione, va compiuto e
portato avanti fino in fondo.
Però non dobbiamo dimenticare che da queste vallate vengono
portati, come contributo di questa Regione all'economia nazionale,
più di due miliardi di kilowatt/ore annue, su tre miliardi
prodotti, sono quasi due miliardi e quattrocento kilowatt/ore annue
che vengono qui prodotti.
Gran parte del risparmio che affluisce alle banche viene
impiegato fuori dalla Valle d'Aosta, che paghiamo la scuola dovendo
subire ed ubbidire a programmi e ad iniziative che non sono
perfettamente aderenti alle esigenze della Valle d'Aosta, paghiamo
lo scotto di essere anche non solo un'isola, ma un corridoio.
Tutte queste considerazioni non le dico per sostenere a spada
tratta i nostri vizi, dobbiamo guarire da certi vizi, dobbiamo
riconsiderare i valori forti che secondo me si ritrovano nella
cultura di questa Valle, però non possiamo adeguarci a chi vuole
ridurre le possibilità di crescita della nostra Regione.
Per concludere, mentre chiedo il voto favorevole su questa
risolu-zione dichiaro nello stesso tempo che ci asterremo
dall'emenda-mento proposto dal Consigliere Riccarand, pur
riconoscendo in questo emendamento una raccomandazione e un invito
a utiliz-zare meglio le risorse che abbiamo a disposizione.
Presidente
Pongo in votazione l'emendamento presentato
dal Consigliere Riccarand.
Esito della votazione:
Presenti: 22
Votanti: 22
Favorevoli: 1
Astenuti: 21 (Agnesod, Bajocco, Beneforti, Chenuil, Cout, Faval,
Lanivi, Lavoyer, Limonet, Mafrica, Milanesio, Monami, Mostacchi,
Pascale, Perrin, Ricco, Rusci, Stévenin, Vallet, Viérin e
Voyat).
L'emendamento è respinto.
Presidente
Pongo in votazione la risoluzione in
oggetto:
Esito della votazione:
Presenti: 22
Votanti: 21
Favorevoli: 21
Astenuti: 1 (Riccarand)
Il Consiglio approva.
Presidente
I nostri lavori sono terminati, il Consiglio
è convocato per domani mattina alle ore 9,15.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK