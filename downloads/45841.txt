Consiglio Regionale della Valle d'Aosta - Oggetto del Consiglio n. 2453 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2453 del 11 maggio 2023 - Resoconto
OGGETTO N. 2453/XVI - Interpellanza: "Condivisione dei
contenuti definiti dalla proposta di legge n. 96 in materia di
interventi a sostegno dei distretti del commercio".
Bertin (Presidente) -
Punto n. 34. Per l'illustrazione,
consigliere Aggravi.
Aggravi (LEGA VDA) -
Mi rendo conto subito che
quest'interpellanza non sia particolarmente accattivante per chi ci
segue, anche magari per qualche collega e anche dal punto di vista
politico, però è l'ennesimo assalto al mulino che cerco di fare su
questo tema e spero che anche il presidente Bertin segua la
trattazione - lo dico retoricamente - perché comunque una quota
parte di quello che riguarda l'interpellanza è anche materia di
Consiglio.
Allora penso che ormai si sappia, sennò lo ricordo, anzi, lo
ricordo: in data 24 marzo i gruppi della Lega Vallée d'Aoste, di
Forza Italia e del Gruppo Misto hanno presentato e hanno
sottoscritto una proposta di legge che si chiama "Disciplina
interventi a sostegno dei distretti del commercio. Modificazioni
alla legge regionale 4 settembre 2001 n. 19", con prima firma il
collega Ganis.
Questa è un'iniziativa che i nostri gruppi intendono sostenere e
un tentativo di portare una misura che possa innovare, o comunque
contribuire non tanto a un sostegno tout court o passivo delle
attività commerciali, bensì a un tentativo di supportare movimenti
spontanei, o comunque alla libera iniziativa degli imprenditori
commerciali e non solo, anche degli enti locali, che forse, mi
dispiace, non hanno molto compreso la finalità ultima di
quest'iniziativa - ma non sono i soli - che appunto intende un po'
essere di aiuto, ma non legato a un mero contributo tout court come
possono essere altre misure. Avremo sicuramente modo di
approfondire questa tematica.
L'oggetto dell'interpellanza vuole cercare di mettere insieme
una serie di problemi che sono sicuramente forse troppo tecnici e
troppo legati alle procedure di Consiglio ma che in realtà sono
sostanziali, perché, comunque sia, questo Consiglio funziona con
delle regole che hanno degli effetti.
Tutte le proposte di legge, non i disegni di legge, ma le
proposte di legge che vengono presentate per iniziativa consiliare
sono poi soggette a uno specifico parere di compatibilità
finanziaria che la II Commissione, in un determinato lasso di
tempo, deve dare e, al contempo, c'è un parere, sempre di
compatibilità finanziaria, che viene predisposto dalle strutture
del fu Assessorato in materia di bilancio dopo l'espansione che la
Presidenza ha fatto rispetto anche a questa delega.
A questo punto, effettivamente la legge è stata presentata, ha
iniziato il suo iter e, seppur ancora non sia stata dibattuta
compiutamente nella Commissione competente, che oggi è oberata di
tantissimo lavoro, e lo sappiamo, ma diciamo che tutte le norme
presentate dovrebbero avere un certo rispetto da parte di tutti
noi, ma detto questo non dico oltre, la II Commissione, proprio per
la motivazione di cui parlavo, cioè c'è un lasso di tempo nel quale
dare la compatibilità finanziaria, si è vista poi recapitare il
parere da parte delle strutture competenti.
All'interno di questo parere ci sono sostanzialmente tre
aspetti, se vogliamo, un po' particolari. Il primo genera la prima
domanda; la prima domanda dell'interpellanza dice e chiede "Se ad
oggi la delega in materia di bilancio e finanze sia ancora
incardinata nell'ambito di quelle assegnate al Presidente della
Regione".
Mi perdoni, presidente Testolin, per questa domanda di natura
ironica, ma quando uno legge all'interno del parere: "la preventiva
audizione del Presidente alla Regione" - e non l'Assessore
competente in materia di bilancio - "A nome della Giunta
regionale", fa un po' sorridere, perché è vero che lei assomma le
due cariche, ma in realtà la delega del bilancio ormai è parte
dell'unica delega della Presidenza della Regione, quindi - come ho
detto in Commissione - ma sarà la stessa persona? Quindi questa
ovviamente è ironica per comprendere.
La seconda problematica che nasce è questa: non è la prima volta
che ci troviamo nel caso in cui la struttura tecnica chiede di
avere un compte rendu dell'esito dell'audizione.
Io non voglio tediare l'auditorio con questa faccenda, ma la
questione è questa: la natura dei pareri dati è differente? Perché
mi spiego: io capisco che il Presidente della Regione venga in
Commissione e dica: "La mia maggioranza non intende sostenere
questa proposta di legge", è legittimo, come è legittimo che noi le
presentiamo, ma è un giudizio politico.
Giustamente il Presidente dice: "Nell'ambito della gestione del
bilancio che noi abbiamo votato, che è stato votato, nella parte
gestionale non c'è spazio per sostenere quest'iniziativa di legge"
e quindi noi non la supporteremo.
Un'altra cosa però che mi sento di dire è che il parere della
struttura tecnica... perché il tecnico non deve esprimere un parere
tecnico sulla base di quello che ha detto il politico, perché sennò
quel parere è inutile, perché è un controsenso, perdonatemi, perché
il tecnico dovrebbe esprimere un parere al di là dell'audizione
politica, perché delle due l'una, una delle due è inutile, perché a
mio giudizio il parere del Presidente, in quanto rappresentante
della volontà della maggioranza, è fondamentale, perché altrimenti
nella logica della dialettica politica c'è una maggioranza e
un'opposizione, ma in quel caso in realtà c'è una maggioranza e un
primo Consigliere che presenta una proposta di legge, che potrebbe
anche essere di maggioranza per assurdo, finché l'iniziativa
legislativa è in mano al Consiglio, perché ho sentito anche dire
nel tempo che in realtà l'iniziativa legislativa era della Giunta;
una cosa è la prassi, una cosa è il sistema parlamentare.
Al di là di questo, il tecnico dovrebbe dire banalmente, e qui
nascono le domande successive, se c'è uno spazio, se effettivamente
oggi,
sic stantibus rebus,
c'è una compatibilità finanziaria
di quella proposta di legge, perché altrimenti noi stiamo
allungando i tempi, stiamo complicando - e forse così magari ai
tempi fu fatto - un percorso ma soprattutto si sta chiedendo ad un
ufficio un ulteriore parere che è sostanzialmente inutile, perché
se il tecnico sottoscrive quello che ha detto il politico,
perdonatemi, ma allora parlo solo con il politico e poi il tecnico
farà il suo mestiere e non gli chiedo di fare un'ulteriore
lettera.
In questo senso abbiamo chiesto se vi sia stata qualche
interlocuzione in merito alla P.L. 96, preventivamente o
successivamente all'audizione del 24 aprile tra il Presidente e il
coordinatore del bilancio, perché che sia la Commissione a dire
quello che è successo, sinceramente non ha senso. Tra l'altro
l'assessore al bilancio adesso è il Presidente; io penso che il
Presidente parli con i suoi coordinatori, invece deve scriverlo
nella lettera il Presidente della Commissione?
"Se con riferimento alle risorse finanziarie allocate alla
missione 7,'Turismo, programma 01, sviluppo e valorizzazione del
turismo, titolo 1, spese correnti', a quanto ammontino tra queste -
e questa è la parte di bilancio che abbiamo identificato dove poter
prendere le risorse, o meglio, dove l'assessore competente in
materia le può individuare - quelle impegnate, quelle spese
liquidate, ovvero anche quelle prenotate e infine quelle libere,
ovvero non oggetto di impegno".
Ho provato a mettere tutti i casi, perché un conto è quello che
viene approvato a livello macro in bilancio, un altro è quello dei
conti, un altro ancora poi è quello della vita del bilancio, che
prevede l'impegnativa, la liquidazione e via discorrendo.
Oggi tutte queste risorse sono già state liquidate, sono già
state spese, sono già state impegnate?
Ma questo anche ad aiuto non solo di chi presenta la proposta di
legge, ma anche delle strutture di Governo, anche delle strutture
tecniche, perché altrimenti qui stiamo facendo qualcosa che ha una
finalità più masochistica che utile all'Amministrazione; e "Se
s'intendano sostenere i contenuti definiti nella proposta di legge
96".
Io immagino che questa, in realtà, sia una domanda che andrebbe
fatta all'assessore competente, il Presidente ce l'ha già detto,
l'assessore competente prima o poi arriverà in Commissione, prima o
poi ci dirà la sua, prima o poi faremo le audizioni e prima o poi
capiremo che cosa fare, però sinceramente io vorrei che prima o poi
si trovasse anche una soluzione per permettere a tutti, agli uffici
del Consiglio, agli uffici del bilancio, ai Consiglieri, a chi
presenta delle leggi... perché sennò, davvero, perdonatemi, ma ogni
tanto sembra proprio quasi di essere presi in giro con tutti questi
giri di lettere.
Presidente -
Risponde il Presidente della Regione, ne ha
facoltà.
Testolin (UV) -
La risposta sarà in effetti a due
voci.
Per quanto riguarda la prima domanda, "Se ad oggi la delega in
materia di bilancio e finanze sia ancora incardinata nell'ambito di
quella assegnata al Presidente della Regione": sì.
La seconda domanda, "Se vi sia stata qualche interlocuzione in
merito alla P.L. 96 preventivamente e successivamente all'audizione
del 24 aprile 2023 tra il Presidente e il coordinatore del
Dipartimento bilancio, finanze e patrimonio": con e-mail del 20
aprile 2023, la Presidenza ha informato il coordinatore del
coordinatore del Dipartimento bilancio, finanze e patrimonio della
convocazione d'urgenza del Presidente in data 24 aprile riguardo il
P.L. n. 96, chiedendo la disponibilità dei dirigenti a partecipare.
Con e-mail del 21 aprile 2023 il coordinatore del Dipartimento
bilancio, finanze e patrimonio inoltrava all'Assessore al turismo e
al Dipartimento al turismo, sport e commercio il testo della P.L.
96 e li informava che il Presidente è stato convocato in via
d'urgenza in merito alla copertura finanziaria di cui alla P.L. 96,
distretti del Commercio.
Il Presidente, ai sensi del regolamento del Consiglio, in quella
sede avrebbe dovuto esprimersi in merito all'eventuale reperimento
delle risorse finanziarie che, in questo momento, sono assegnate
alla Giunta regionale per il Dipartimento bilancio, finanze e
patrimonio quindi indisponibili.
Il regolamento del Consiglio - continua il coordinatore del
Dipartimento bilancio, finanze e patrimonio nella mail - specifica
che trattasi di un ruolo che spetta al Presidente e non
all'assessore al bilancio, perché il giudizio del Presidente
riguarda il merito appunto della proposta, come anche sottolineato
nella presentazione, più che la disponibilità finanziaria.
Al coordinatore del Dipartimento bilancio, finanze e patrimonio
chiedeva di valutare nel merito al contenuto del DDL se ritenuto
meritevole e se l'Assessorato al turismo era nella condizione
d'individuare, tra le risorse assegnate alle sue strutture
organizzative medesime, le risorse per il suo finanziamento anche
parziale. Chiedeva inoltre di confrontarsi con la Segreteria del
Presidente o il Presidente stesso, al fine di definire cosa
comunicare in Commissione, infine solo a valle di un interesse da
parte del Governo a finanziare la proposta di legge sarebbe stato
da coinvolgere il Dipartimento bilancio, finanze e patrimonio.
Questo proprio per chiarezza di informazione, proprio la massima
trasparenza.
Con e-mail del 21 aprile 2023, la Presidenza comunicava al
Dipartimento bilancio, finanze e patrimonio di non partecipare alla
II Commissione, confermando la necessità di un approfondimento
sulla copertura, e comunicava una breve nota sul punto, che è
quello che io peraltro avevo esposto anche in Commissione.
Con e-mail del 21 aprile 2023, infine, il coordinatore del
Dipartimento bilancio, finanze e patrimonio trasmetteva al
Presidente il memo nel quale, tra l'altro, informava che: quanto al
comma 3 della P.L. 96 la copertura finanziaria è individuata nella
riduzione della missione 7 turismo, le cui risorse risultano
interamente assegnate dalla Giunta regionale e, pertanto,
un'eventuale richiesta al Dipartimento bilancio, finanze e
patrimonio di attestazione della copertura finanziaria riceverebbe
il parere negativo ai sensi dell'articolo 23 comma 4 della legge
regionale 30/2009, cosa che anche questa avevo già segnalato in
Commissione.
Quanto alla disposizione finanziaria, segnala che le iniziative
inerenti al commercio sono incluse nella missione 14, "Sviluppo
economico e competitività", qua la domanda che era uscita proprio
da lei Consigliere per capire se ci fosse una modifica delle
competenze, invece non sono competenze ma questa parte è demandata
giustamente al commercio. Programma 2 Tutela e non, come riportato,
l'articolo 2 della missione 7 Turismo.
Successivamente all'audizione, il coordinatore del Dipartimento
bilancio, finanze e patrimonio mi ha comunicato informalmente che
avrebbe provveduto a formalizzare il parere negativo per la
mancanza di copertura finanziaria, così come peraltro avevo già
annunciato in Commissione.
Per quanto riguarda la terza domanda, le risorse stanziate nel
bilancio regionale per l'anno 2023 sono pari a Euro 20.340.599 di
cui 18.493.772 risultano impegnate, i pagamenti complessivi sono
pari a euro 8.936.556 di cui euro 4.784.402 sono stati pagati in
conto competenza ed euro 4.152.154 in conto residui.
Alla data del 3 maggio 2023, le risorse ancora impegnabili sono
per differenza pari a 1.846.787. Tali risorse, come già sopra
spiegato, non sono in realtà libere perché sono destinate agli
investimenti previsti e già autorizzati nell'ambito dello sviluppo
e valorizzazione del turismo e assegnate con deliberazione della
Giunta regionale n. 1614 in data 28 dicembre 2022 ai dirigenti
titolari del potere di spesa.
Per il quarto quesito, lascio la parola al collega
Grosjacques.
Presidente -
Per i minuti restanti, l'assessore
Grosjacques.
Grosjacques (UV) -
Può darsi che mi serva qualche minuto,
giusto per inquadrare nel complesso la risposta.
Intanto bisogna dire che non vi è un pregiudizio aprioristico
sulla finalità della proposta di legge 96, ma è da ritenere
necessario e opportuno, prima dell'approvazione di una legge
regionale che disciplini l'istituzione, la gestione e il sostegno
finanziario dei distretti del commercio, l'avvio di un confronto
congiunto preventivo con i principali attori, che sarebbero
coinvolti nella creazione e gestione d'ipotetici distretti del
commercio, ovvero il sistema delle autonomie locali e le
associazioni di categoria maggiormente rappresentative delle
imprese commerciali, al fine di verificare l'effettiva sussistenza
delle condizioni necessarie affinché le iniziative ipotizzate
abbiano concreta possibilità di realizzazione e successo in un arco
temporale sufficientemente ampio, poiché diventa difficile
replicare acriticamente l'esperienza di altre Regioni in un
contesto ancora più critico e caratterizzato da dimensioni
quantitative e qualitative del tessuto demografico, sociale ed
economico notevolmente differenti.
L'opportunità dell'approccio prudenziale sul tema trova anche
conforto da quanto sviluppato da questo Consiglio regionale e
approvato in passato con l'introduzione nell'ordinamento regionale
di un'apposita disciplina dedicata ai centri polifunzionali di
servizio e ai centri di assistenza tecnica, i cosiddetti CAT, di
cui rispettivamente agli articoli 12 e 14 della l.r. 12/99, la cui
rubrica era "Principi e direttive per l'esercizio dell'attività
commerciale", i quali - quindi i centri di assistenza e i centri
polifunzionali - ancorché beneficiari delle agevolazioni previste
dalla l.r. 19/2001, "Interventi regionali a sostegno delle attività
turistico-ricettive e commerciali", come previsto dall'articolo 8
comma 1 lettera C e D della stessa, hanno avuto nel corso di più di
vent'anni un riscontro concreto pressoché nullo.
A oggi infatti esiste un solo centro polifunzionale di servizio
nel Comune di Saint-Denis e nessun centro di assistenza
tecnica.
Viceversa, la misura - introdotta nel 2021, ripetuta nel 2022, e
in fase di predisposizione anche per il corrente anno, il cui
montante è salito a euro 900 mila ed è finalizzata al sostegno
degli esercizi di vicinato attraverso il mantenimento degli stessi
o per l'avvio di nuove attività - ha prodotto risultati
significativi con 258 contributi per i negozi esistenti e ventuno
nuove aperture nel biennio precedente, e continua a essere una
misura che ha il pieno sostegno delle Associazioni di categoria,
proprio per i suoi effetti pratici sul territorio.
Comunque, un eventuale intervento normativo nella direzione
ipotizzata dovrebbe essere configurato in maniera differente
rispetto a quanto proposto dalla Proposta di legge 96 in quanto,
per ragioni di coerenza e coordinamento con la disciplina esistente
in materia, la definizione del concetto di distretto del commercio
dovrebbe essere appostata nella legge regionale 12/99 e non nella
legge regionale 19/2001, mentre in quest'ultima dovrebbe essere
appostata la sola disciplina delle relative provvidenze.
Presidente -
Per la replica, consigliere Aggravi.
Aggravi (LEGA VDA) -
Una prima battuta rispetto alle
risposte del presidente Testolin: io penso - e poi le chiederò, se
è possibile, copia della risposta perché mi sono solo perso due
passaggi, ma non per altro, solo per dovere di cronaca, perché
giustamente lei l'ha detto nella massima trasparenza, come ho fatto
anche io - che dimostri che ci sia la necessità di capire a che
cosa serve il parere tecnico di compatibilità finanziaria, perché,
se la politica vuole, i soldi li trova, al di là di qualsiasi sia
il proponente della legge.
Perché dico questo? Perché sicuramente, prima che arrivi in
Consiglio, ci deve essere una valutazione tecnica sulla
disponibilità delle risorse e sulla presentabilità in Consiglio di
una proposta di legge, ma è assurdo che si giochi a nascondino tra
il tecnico e il politico per allungare i tempi di proposte di
legge, che poi - giustamente - la maggioranza può dire: "Noi non la
sosteniamo", bene, però si eviti di perdersi nella burocrazia.
Vado all'assessore Grosjacques che ringrazio della risposta. Lei
giustamente ha detto: "Non c'è un pregiudizio aprioristico
sull'avvio del confronto" bla bla bla.
Assessore, per favore legga la legge, lo dica alle sue
strutture, perché lei mi ha parlato dei centri polifunzionali, lei
mi ha detto che non si possono replicare esperienze esterne, lei mi
ha detto che bisogna fare un confronto con gli attori coinvolti. Ma
le Commissioni a cosa servono per i confronti? Primo.
Secondo: non avete letto la legge, le legge dei distretti del
commercio, posto il fatto che abbiamo identificato nelle
modificazioni di una legge già presente, sicuramente, un pezzo va
nella 12, non nella 19, sono pienamente d'accordo.
La prossima volta sa cosa faccio con i colleghi? Invece di
cercare, perché non abbiamo strutture, abbiamo delle strutture che
ringrazio, ma che sono depotenziate rispetto alle vostre, invece di
andare a cercare una legge in cui poter inserire una modifica per
non fare una nuova legge, faccio una nuova legge e me ne frego,
perché oggettivamente fare lo sforzo di andare a cercare un punto
favorevole, una modifica di legge per non aggiungere delle leggi
che già abbiamo, ovviamente non mi perdo più in questo.
Faccio una nuova legge, chi se ne frega, e poi le dico: "Se non
vanno bene piazzati dove sono gli articoli, si possono proporre
degli emendamenti, si possono emendare", e noi l'abbiamo detto
nella presentazione che questa proposta di legge in realtà è messa
sul tavolo per poter lavorare insieme in Commissione, con tutti gli
attori, con l'assessore, con chi vogliamo, in modo tale da poter...
Può essere martirizzata in tutte le maniere che uno vuole, ma per
arrivare a un obiettivo, che non sono i centri polifunzionali.
Li abbiamo chiamati distretti del commercio prendendo da
esperienze esterne, prendendo anche dall'esperienza che c'è a
livello europeo, perché così si chiamano, ma che cosa abbiamo
fatto? Non abbiamo regolamentato nei dettagli nulla, dando la
possibilità alla Giunta regionale di regolamentare con delibera il
più possibile, per rendere più snello e per mettere nelle mani di
chi gestisce il potere esecutivo, e quindi l'Amministrazione,
quelle scelte. Abbiamo anche inserito il carattere "Sperimentale"
di questa misura, perché continuate a parlare di esercizi di
vicinato, ma ditelo fuori che sono coperti con il finanziamento
solo per un esercizio - l'abbiamo già detto in bilancio - e non in
prospettiva. E questo non è un contributo tout court come gli
esercizi di vicinato, non è un centro di sostegno alle
attività.
Questa proposta di legge vuole essere un'altra cosa, vuole che
gli attori coinvolti - come lei ha detto - o interessati - possano
farsi promotori di iniziative che, insieme dal basso, possano
generare nei confronti del tessuto sociale ed economico interessato
un valore aggiunto.
Non è un contributo tout court, non sono dei centri di
assistenza tecnica e, ripeto, è una proposta di legge che nasce già
martire ed è a disposizione della Commissione, è a sua disposizione
per poter essere migliorata, ed è anche a disposizione delle
strutture; le dico anche questa: sulla scelta di andare a
identificare le risorse all'interno del turismo, posto il fatto che
oggi il commercio risulta nel piano dei conti sotto lo sviluppo
economico, ma prima o poi una soluzione si troverà, poi in realtà
le risorse le ho viste prendere un po' da tutti in questa mia
esperienza politica.
Detto questo le abbiamo volutamente messe lì, e lo abbiamo
detto, perché essendo il titolare lei, assessore Grosjacques,
sceglierà lei come gestire le risorse, e le sue strutture per dire
quali sono, se intendete sostenere la legge, ma per favore
leggetela e non date per scontato, e soprattutto non confondetela
con gli esercizi di vicinato che sono un'altra cosa, e su quello
magari trovate le risorse perché i prossimi due esercizi sono
vuoti.
Quindi sono tutti contenti di questa misura però nel bilancio
negli anni successivi non ci sono.
Presidente -
Assessore Grosjacques per cosa?
Grosjacques (UV) -
Per fatto personale. Intanto questa
mattina noto un certo nervosismo da parte del collega Aggravi che
prima ha rivolto i suoi strali ancorché in modo ironico
all'assessore Caveri e adesso li rivolge al sottoscritto. Le
assicuro che - e lo dico anche a nome della mia struttura - non
solo abbiamo letto la legge, ma nella mia risposta dal punto di
vista politico - da parte di questa maggioranza - abbiamo
considerato questa legge assolutamente inutile e non applicabile
concretamente sul territorio valdostano, quindi più che io non aver
letto la legge, probabilmente lei non ha capito il senso della mia
risposta.
Le assicuro che quel ruolo di maestrino dalla penna rossa
probabilmente non si applica indistintamente a tutte le materie,
ovviamente il nostro livello di applicazione e di studio non
raggiungerà mai i livelli di eccellenza che lei porta in questo
Consiglio, ma le assicuro che facciamo del nostro meglio e
l'analisi politica di questo testo di legge ci porta a dire che nel
concreto non ha nessuna ragione di essere portata avanti, perché il
nostro territorio ha necessità di altre misure e non di questa.
Presidente -
Vi invito a non trasformare in un dibattito
tra di voi. Consigliere Aggravi ne ha facoltà.
Aggravi (LEGA VDA) -
Guardi, Assessore, io mi scaldo sa
perché? Perché dietro a quello che viene rappresentato c'è un certo
tipo di lavoro; soprattutto il fatto che mi sia scaldato non è
legato alla proposta in sé, è legato a tutta quella trafila
burocratica che c'è precedentemente e che, in questi anni, sta
rendendo davvero insostenibile il lavoro che qualcuno fa e poi dopo
ci si perde tra lettere, mail, cose varie che davvero sembra essere
assurdo.
Sul resto, mi perdoni, ma il maestrino con la penna rossa l'ha
fatto lei, perché quando mi è venuto a dire che un pezzo della
legge andrebbe messo nella 12 e non nella 19, benissimo, io
l'apprezzo, le ho detto che lei può fare tutte le correzioni che
vuole e l'ho invitata a rileggere la legge e a non confondere gli
esercizi di vicinato con questa legge, ma la ringrazio
ulteriormente e ringrazio il Presidente Bertin che lei finalmente
mi ha dato una risposta politica.
Questa legge non la sostenete perché non la ritenete utile.
Punto. Ne prendiamo atto, la ringrazio, ma stia pure tranquillo che
all'assessore Caveri ho fatto dell'ironia e le è anche piaciuta
perché era dell'ironia, non era nient'altro.
Probabilmente chi si è un pochettino messo lì con la penna
rossa, o di altri colori, mi spiace ma è lei, perché avrei
preferito sentire subito detto, un po' come ha fatto il presidente
Testolin in Commissione "Noi non la sosteniamo questa legge", ma
perché mi va a fare le correzioni se poi il compito me lo butta
via?
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK