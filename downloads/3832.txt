Consiglio Regionale della Valle d'Aosta - Oggetto del Consiglio n. 105 del 11 marzo 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 105 del 11 marzo 1981 - Resoconto
OGGETTO N. 105/81 - COMUNICAZIONI DEL PRESIDENTE DEL
CONSIGLIO.
Presidente -
Le comunicazioni del Presidente del
Consiglio riguardano l'attività del Consiglio, dei suoi organi e
dei Consiglieri dal 25 febbraio ad oggi.
Disegni di legge presentati:
P.L. n. 259, presentata dai Capigruppo consiliari in data 25
febbraio 1981 concernente: "Modifica della tabella, allegato A)
alla legge regionale 11 novembre 1974, n. 43 - Funzionamento dei
Gruppi consiliari".
P.L. n. 260, presentata dai Consiglieri Fosson, Lanièce, Berti,
Bordon in data 2 marzo 1981 concernente: "Concessione di un
contributo annuo alla Associazione scientifico-culturale "Société
de la Flore Valdôtaine". È stata assegnata alla Commissione
Promozione Sociale.
D.L. n. 261, presentato dalla Giunta regionale in data 3 marzo
1981, concernente: "Rifinanziamento della legge regionale 29
dicembre 1975, n. 54 - Contributo a Comuni e Consorzi di Comuni per
l'acquisto di mezzi meccanici per lo sgombero della neve".
D.L. n. 262, presentato dalla Giunta regionale in data 3 marzo
1981, concernente: "Norme per l'esercizio delle funzioni
amministrative in materia veterinaria ed il riordino dei servizi
veterinari ai sensi degli artt. 16 e 32 della legge 23 dicembre
1978, n. 833". È stata assegnata alla Commissione Sicurezza
Sociale.
Non vi sono stati disegni di legge vistati. Non vi sono stati
disegni di legge non vistati, anche perché per quelli relativi alla
metà di febbraio la scadenza è verso il 18-20 marzo. Le
deliberazioni vistate sono state 11 e non vi sono deliberazioni non
vistate.
Per quanto concerne le riunioni di Commissioni, esse sono state
le seguenti: una volta si è riunita la Commissione Affari Generali;
una volta si è riunita la V Commissione Promozione Sociale; una
volta si è riunita la Commissione Speciale per l'Urbanistica. Due
volte si è riunito l'Ufficio di Presidenza del Consiglio
regionale.
Do notizia degli incontri che ci sono stati:
- In data 28 febbraio si sono svolte al pianterreno del Palazzo
regionale le due giornate di studio intitolate: "Autonomie a
confronto: contributi per una storia delle autonomie regionali",
con la partecipazione di studiosi e politici locali e di relatori
provenienti dalle quattro altre Regioni a Statuto Speciale. Il
seminario è stato presieduto da Joice LUSSU che, in apertura dei
lavori ha anche svolto una introduzione sul tema: "Emilio Lussu e
l'autonomia valdostana".
- In data 28 febbraio e 1° marzo si è pure svolta, organizzata
dal CMIEB in collaborazione con la Presidenza del Consiglio, una
riunione scientifica di preparazione alla 2° rencontre
internationale Langue et Cité, qui aura lieu à Bakou, à l'Union
Soviétique, la capitale de l'Azerbaidjan au mois de mai.
- In data 6 marzo, anche qui con il patrocinio e la
collaborazione dell'Ufficio di Presidenza, si è svolta nella sala a
pianterreno di questo Palazzo regionale una manifestazione di
solidarietà con il popolo del Nicaragua, e il Padre Francescano
Bernardino Formiconi ha illustrato il suo libro "Speranza Nuova",
dopo di che è seguito un interessante dibattito.
Ricordo ancora che è in corso a Roma un importante convegno che
riguarda la raccolta, il trattamento e l'utilizzo dei rifiuti
solidi urbani; la Valle d'Aosta è presente - io stesso parteciperò
alla giornata conclusiva - con una relazione predisposta
dall'Assessorato alla Sanità.
Con una convocazione - lo sottolineo - avvenuta in modo forse un
po' informale, perché l'Ufficio di Presidenza è stato informato
telefonicamente che a seguito degli inviti avrebbe avuto luogo
sabato mattina un incontro sulla viabilità, si è tenuta appunto una
conferenza su questo tema.
L'invito scritto deve ancora arrivare, forse qualcuno lo ha però
ricevuto perché a questa riunione, alla presenza del Ministro
competente, hanno partecipato l'Assessore Chabod, il Consigliere
Nebbia e forse anche altri Consiglieri.
Quindi la mia impressione è che degli inviti siano stati
effettivamente mandati ai Capigruppo, ai Consiglieri non so in base
a quali elenchi, mentre alla Presidenza del Consiglio è stata fatta
una telefonata con la quale veniva confermato che a seguito degli
inviti sabato mattina sarebbe avvenuto questo incontro riguardante
le Regioni Piemonte e Valle d'Aosta. L'invito scritto, come ho
detto, deve ancora arrivare.
Ci sono poi altre comunicazioni. Ieri sera si è insediata la
Commissione per i problemi della casa; la Commissione era quasi al
completo: unico assente giustificato perché partecipante ai Giochi
della Gioventù, era il collega Ilario Lanivi. È stato nominato
Presidente della Commissione il Sindaco di Aosta, Bich, Vice
Presidente mi sembra Paola Bornel, e Segretario Roberto Arbaney. La
Commissione si è messa immediatamente al lavoro e ha fatto
pervenire una comunicazione, che io non vi leggo interamente, in
cui si fanno presenti le necessità di collaborazione fra la
Commissione stessa e gli organismi elettivi, sia comunali che
regionali, e soprattutto con l'Istituto Autonomo Case Popolari;
faccio anche presente che la Commissione, in merito
all'assegnazione di un alloggio, non è stata informata e a questo
proposito ribadisce i principi per cui è stata costituita,
rilevando come anche l'assegnazione di un alloggio avvenuta in base
ad un provvedimento del Presidente della Giunta emanato fin dal 23
febbraio non possa essere sottaciuto, e accusa il Presidente
dell'Istituto Autonomo Case Popolari, che in questo caso ha
concordato con il Presidente della Giunta regionale in contrasto
con le indicazioni della Commissione per la casa, di aver
accuratamente nascosto alla Commissione stessa la reale situazione
facendola discutere a lungo su dati falsi. Pertanto la Commissione
ritiene che gli Amministratori regionali, comunali e degli altri
enti, che fanno parte della Commissione stessa debbano fornire
tutti i dati e le informazioni di cui sono in possesso in merito
alle procedure di sfratto e agli alloggi disponibili del patrimonio
pubblico e privato in modo che essa possa svolgere nel modo più
corretto e proficuo il suo lavoro. Comunque, il documento è lungo;
come per altri documenti che ho annunciato nelle passate adunanze,
riconfermo che i Consiglieri regionali che vogliano averne copia o
prenderne visione possono rivolgersi agli Uffici della
Segreteria.
Analogamente possono prendere visione o avere copia della
lettera pervenuta in data 27.2.81 dai lavoratori della centrale
ENEL di Gressoney e firmata dai signori Sendren e Zuino, i quali
fanno presente la situazione del personale ENEL impiegato nei vari
impianti di quella zona. La lettera che, come ho detto, è a
disposizione dei Consiglieri, è stata inoltrata anche al Presidente
della Commissione Speciale per i problemi dell'energia.
Ed infine una comunicazione ancora, l'ultima, che riguarda
l'Assessorato alla Pubblica Istruzione che in data 9 marzo '81 ha
richiesto ai sensi dell'art. 1 della legge regionale 26.4.77 il
parere della Commissione consiliare permanente per la Promozione
Sociale su una proposta di variazione dei ruoli del personale delle
scuole elementari della regione; nel darne comunicazione al
Consiglio confermo che la richiesta stessa è stata inoltrata per il
parere di competenza al Presidente della Commissione consiliare
permanente per la Promozione Sociale. Questo è tutto per quanto
riguarda le comunicazioni del Presidente del Consiglio.
È aperta la discussione sulle comunicazioni stesse. Chi vuol
prendere la parola? Qualcuno chiede la parola?
Ha chiesto di parlare il Consigliere Minuzzo. Ne ha facoltà.
Minuzzo
(PSDI)
- Mi dispiace che non sia presente
l'Assessore Chabod perché, prendendo spunto da quanto comunicato
dal Presidente in merito al Convegno svoltosi sabato a Torino,
Convegno interregionale, diciamo così, per il Piemonte e la Valle
d'Aosta sul problema dei trasporti e della viabilità, intendo
rivolgere qualche richiesta all'Assessore competente.
A parte il fatto che la convocazione a questa conferenza è
arrivata quantomai in ritardo, per cui non c'è stato il tempo
materiale di programmare e organizzare una seria partecipazione,
vorrei chiedere all'Assessore se nel prosieguo dei lavori del
Consiglio può eventualmente - siccome so che era presente a quella
conferenza - relazionare su quelle che sono state le risultanze dei
lavori di questo Convegno, e poiché si sente dire che è in
preparazione, non si sa bene per quando, l'organizzazione di una
conferenza regionale sui trasporti, se può dare qualche notizia più
concreta anche su quest'altro punto.
Presidente
- Altri chiedono la parola?
Ha chiesto di parlare il Consigliere Viberti. Ne ha facoltà.
Viberti
(DPROL)
- In merito alla costituzione,
cioè all'insediamento della Commissione per la casa, se da una
parte si è finalmente istituzionalizzata questa Commissione, il che
non può che farci piacere, dall'altra è spiacevole dover constatare
che noi, già fin dall'inizio dei suoi lavori quando ancora non era
burocraticamente riconosciuta - anche se tutte le forze politiche e
lo stesso Presidente della Giunta hanno sottoscritto ben due
documenti concernenti l'istituzione di questa Commissione -, siamo
insoddisfatti del lavoro che essa produce, non per cattiva volontà
di chi ne fa parte, ma per cattiva volontà di chi di questa
Commissione dovrebbe servirsi. Tant'è vero che il documento che il
Presidente del Consiglio non ha letto, evidentemente per non
intralciare lo svolgimento dei lavori, porta delle critiche
abbastanza precise nei confronti e di alcuni esponenti politici e
di alcuni rappresentanti di organismi quali lo IACP.
Quello che io voglio fare è un invito affinché gli accordi
firmati a suo tempo siano rispettati e non si faccia di questa
Commissione una ulteriore e inutile "rottura di scatole" per chi
deve partecipare alle riunioni, perché tutte le volte che questa
Commissione prende una decisione è immediatamente scavalcata, anzi
addirittura precedentemente scavalcata da decreti del Presidente
della Giunta o da scelte dell'Istituto Autonomo Case Popolari o da
scelte concordate tra i due. Mi spiace che sia assente il
Presidente della Giunta, comunque anche in altre occasioni l'ho
invitato a tener fede agli impegni presi; se si vuole cercare di
risolvere correttamente un problema è con la partecipazione che lo
si può fare e non con le decisioni che scavalcano una Commissione
istituita tra l'altro con la volontà di tutte le forze politiche.
Perciò invito ancora una volta coloro che si sono fatti promotori e
coloro che hanno sottoscritto il primo documento di dicembre e poi
quello successivo di gennaio a far pressione nei confronti dei
propri rappresentanti innanzitutto perché partecipino tutti alle
riunioni di questa Commissione: perché il Presidente del Consiglio
non l'ha detto, ma ieri c'erano delle persone che erano assenti; il
Presidente del Consiglio ha parlato di una persona giustificata, ma
c'erano persone che non si sono giustificate e sono state forse
dimenticate. Non è giusto che queste possano impunemente non
partecipare alle riunioni, e soprattutto se vengono in
rappresentanza del Presidente della Giunta. Io mi scuso col
Presidente del Consiglio, la sua evidentemente è una dimenticanza,
non è cattiva volontà, però non mi sembra giusto che questioni di
così grave importanza vengano lasciate cadere, dimenticate o messe
in un cantone, o comunque risolte con il solito sistema della
proroga che non è certo il modo migliore per risolvere i problemi,
che se non vengono risolti nell'immediato si ingigantiscono,
incancreniscono, soprattutto quelli che riguardano direttamente la
popolazione, come quello della casa.
Quindi, il primo invito è questo: che i rappresentanti
all'interno di questa Commissione si impegnino affinché essa possa
continuare a lavorare con la presenza di tutti, perché la presenza
di tutti è necessaria e indispensabile; il secondo invito è rivolto
al Presidente della Giunta e tramite suo al Presidente
dell'Istituto Autonomo Case Popolari affinché non continuino a
scippare la Commissione delle sue decisioni e della possibilità di
fare le assegnazioni con i metodi che da tutti vengono decisi
all'interno di essa.
Presidente
- Ha chiesto la parola l'Assessore Chabod; poi
sono iscritti a parlare i Consiglieri Tonino e Bajocco.
La parola all'Assessore all'Industria e Commercio, Chabod.
Chabod (DC)
- Non so, magari è meglio se rispondo
dopo.
Presidente
- Va bene. La parola allora al Consigliere
Tonino.
Tonino
(PCI)
- Non so se mi è sfuggito, ma non ho
sentito il Presidente del Consiglio parlare delle giustificazioni
relative alle assenze di oggi...
Presidente
- Le avrei fatte al momento delle
comunicazioni del Presidente della Giunta. Le assenze sono assenze,
non sta a me giustificarle, sta a me annunciarle.
Tonino (PCI)
- No, no, chiedevo solo se...
Presidente
- No, non le ho ancora fatte anche perché non
sapevo con esattezza alcune assenze che dovrò comunicare al
Consiglio. Quindi, finito il dibattito sulle comunicazioni del
Presidente del Consiglio, annuncerò le assenze che mi sono state
ufficialmente confermate, dopo di che il Consiglio ne prenderà
atto.
Tonino (PCI)
- D'accordo. Anche oggi il Presidente della
Giunta non è presente ai lavori del Consiglio, ed è la seconda
volta che succede; inoltre chi ha avuto occasione in queste
settimane di dover parlare col Presidente della Giunta si sarà reso
conto dell'impossibilità di farlo, perché egli soggiorna
stabilmente, a quello che si sa, a Roma e si dice che faccia
normalmente anticamera per aspettare un appuntamento o un colloquio
col Ministro Andreatta o col Presidente del Consiglio. Oggi manca
anche l'Assessore Ramera, il che mi fa sperare che attraverso i
canali soliti che regolano il rapporto tra la Regione e lo Stato,
forse questa sia la volta buona. Comunque, dopo aver strombazzato
con un mese di anticipo che c'era il riparto, oggi c'è un'aria di
incertezza e questi fatti evidentemente confermano l'incertezza
generale. Se è possibile, non essendoci il Presidente della Giunta,
che qualche Assessore meglio informato di noi Consiglieri riferisca
al Consiglio sullo stato della trattativa e sull'eventualità che il
Presidente della Giunta sia arrivato a parlare con un Ministro o
col Presidente del Consiglio, vorrei che lo facesse. Ecco, questa è
la mia richiesta.
CONGEDI
Presidente
- Credo che valga la pena, per evitare
strascichi o ripetizioni inutili, dire subito che la Presidenza del
Consiglio si è preoccupata di avere conferma e può informare che il
Presidente della Giunta e l'Assessore Ramera rientreranno stasera e
chiedono perciò di essere giustificati per la seduta antimeridiana
e pomeridiana di oggi per impegni ministeriali a Roma. E già che ci
sono annuncio anche che il collega Lanivi chiede di giustificare la
sua assenza dal Consiglio di oggi perché - mi correggo, prima ho
detto "partecipa" ai Giochi della Gioventù - presenzia ai Giochi
della Gioventù quale delegato del CONI. Allora, chiedono di essere
giustificati il Presidente Andrione e l'Assessore Ramera che sono a
Roma, e il collega Lanivi che in qualità di rappresentante del CONI
presenzia ai Giochi della Gioventù.
Ha chiesto di parlare il Consigliere Bajocco. Ne ha facoltà.
Bajocco (PCI)
- Sul problema della casa ci sarebbero
molte cose da dire, ma proprio perché non c'è il Presidente della
Giunta l'interpellanza che il sottoscritto, a nome del Gruppo
comunista, ha presentato sarà discussa al prossimo Consiglio. A
parte questo, penso che si debba sottolineare che proprio ieri
nell'insediamento della Commissione per la casa mancava il membro
rappresentante della Giunta, l'Assessore Borbey. Ecco, bisogna che
questa forza di maggioranza, questa Giunta, partecipi alle riunioni
se vogliamo veramente lavorare in un modo corretto e non in un modo
scorretto come si è lavorato nel passato. Si era arrivati alla
dimissione di certi membri, e per quale ragione? Perché il
Presidente della Giunta regionale e il Presidente dell'Istituto
Autonomo Case Popolari lavoravano per conto loro non tenendo in
considerazione il fatto che era in piedi una Commissione.
La Commissione si è riunita, ha cominciato a lavorare, ed è
subito venuta fuori una scorrettezza - mi dispiace che il
Presidente del Consiglio non abbia letto tutto il comunicato, è
vero che era così lungo, però - nei confronti della Commissione e a
danno anche di cittadini; perché in una Commissione si era deciso
di dare l'alloggio a una certa famiglia, dopo una settimana
discutevamo questo provvedimento in Commissione, guarda caso il
rappresentante dell'Istituto Autonomo Case Popolari era d'accordo
per assegnare la casa a quelle persone, però cinque giorni prima in
accordo con il Presidente della Giunta regionale avevano assegnato
questo alloggio ad un'altra persona, prendendo così per i fondelli
tutti i membri della Commissione. Ecco, su questo argomento noi
abbiamo presentato un'interpellanza, e sarà nel prossimo Consiglio
che ne discuteremo.
Presidente
- Colleghi Consiglieri, voglio far presente
che le comunicazioni della Presidenza del Consiglio sono soltanto
delle comunicazioni per informare il Consiglio delle presentazioni
di disegni di legge, della loro approvazione o meno e dei fatti più
salienti che avvengono tra una seduta del Consiglio e l'altra; le
documentazioni, le petizioni, le deliberazioni dei Consigli
comunali le annuncio, le riassumo nei limiti del possibile, non è
che possa darne lettura per intero se no passiamo la giornata solo
a leggere i documenti che pervengono alla Presidenza del
Consiglio.
Tutti questi, comunque, sono a disposizione dei Consiglieri.
Per quanto riguarda il problema della casa, la Commissione si è
insediata ieri sera alle ore 18.00, ha lavorato dalle 18.00 alle
20.00, ha già un certo lavoro da svolgere; io, chiedo scusa, ho
dato notizia dell'assenza del Consigliere Lanivi e non di quella
dell'Assessore Borbey, cosa che faccio adesso, comunque chiedo
anche al Consiglio che questa Commissione, che mi sembra abbia
dimostrato non solo vitalità, ma anche volontà di impegnarsi
seriamente, la si lasci lavorare; facciamo in modo che possa farlo
e questo mi sembra anche il contenuto del comunicato che la
Commissione ha rivolto al Consiglio; i rappresentanti della Giunta
regionale, quelli del Comune e delle altre organizzazioni sociali
faranno poi quella sintesi che consentirà al Consiglio di avere
maggiori elementi, mi auguro a breve scadenza, per poter
approfondire questo problema. Mi sembra che l'avvio dato ieri sera
sia buono, auguriamoci che continui così.
È iscritto ancora a parlare sulle comunicazioni del Presidente
del Consiglio l'Assessore Chabod. Ne ha facoltà.
Chabod (DC)
- Allora, per tranquillizzare il Consigliere
Minuzzo, il famoso convegno sui trasporti si terrà il 7 maggio;
sono già state fatte delle riunioni, il relatore principale sarà
l'ing. Bassignana della Motorizzazione Civile, saranno presenti
rappresentanti dei Lavori Pubblici, del Turismo, il mio Assessorato
e anche altri. Per quanto riguarda l'incontro col Ministro Formica
a Torino, era presente il Consigliere Nebbia e il Deputato Lisani
che sono anche intervenuti, e vorrei dire a Minuzzo che, se crede,
nel pomeriggio o domani mattina potrei relazionare con dei dati che
adesso non ho sottomano.
Sulla questione invece che ha sollevato Tonino, che adesso non
c'è, io penso che potranno ormai direttamente rispondere domani
mattina il Presidente della Giunta e l'Assessore Ramera.
Presidente
- Altri sulle comunicazioni del Presidente del
Consiglio?
Ha chiesto di parlare il Consigliere Viberti. Ne ha facoltà.
Viberti (DPROL)
- Su un altro argomento, signor
Presidente. Vorrei far presente al Consiglio, poiché non so se nel
corso della discussione potrò ancora farlo perché mi pare che non
ci sia nessun oggetto al quale possa richiamarmi, che è in
discussione in Parlamento la modifica di una legge che questo
stesso Consiglio aveva chiesto a suo tempo di modificare, quella
che concerne il finanziamento pubblico, cioè statale, ai partiti
politici. So bene di non poter presentare sulle comunicazioni del
Presidente del Consiglio un ordine del giorno, l'ho comunque
preparato e mi auguro che i colleghi vogliamo darmi l'opportunità
di discuterlo, proprio perché se non interveniamo immediatamente
perderemo la possibilità di modificare la legge che questo
Consiglio, su una proposta di Salvadori e di altri colleghi
dell'Union, aveva mandato al Parlamento, e non avremo alcuna
possibilità di ottenere che il finanziamento per la Regione Valle
d'Aosta avvenga secondo le modalità che il Consiglio unanime già
nel '77 richiedeva. Annuncio quindi di aver preparato un ordine del
giorno e chiedo al Presidente del Consiglio se può consigliarmi
sulla possibilità di presentarlo ai colleghi ed eventualmente farlo
votare, anche se so che sulle comunicazioni del Presidente del
Consiglio questo non si può fare.
Presidente
- Ha già detto il collega Viberti che questo
non si può fare, e soprattutto non si può fare sulle comunicazioni
del Presidente del Consiglio; il mio consiglio - scusate il
bisticcio di parole - è che il Consigliere Viberti in modo
informale prenda contatto con i Capigruppo, essendo un problema che
interessa tutti i Gruppi, e che domani, prima dell'inizio della
seduta, assieme ai Capigruppo o a chi sarà incaricato di esaminare
questo ordine del giorno e trovare se è possibile l'unanimità, al
Presidente del Consiglio e al Presidente della Giunta si veda il
modo migliore per farlo diventare un atto del Consiglio o, in via
subordinata, un atto della Conferenza dei Capigruppo su incarico
del Consiglio. Siccome abbiamo certamente riunione domani col
Presidente della Giunta, la mia proposta conclusiva su questa presa
di posizione del Consigliere Viberti che comunque interessa tutti i
Gruppi, è che in modo informale i Capigruppo ne prendano
conoscenza, se è possibile lo redigano in modo che sia approvato, e
domani mattina, prima dell'inizio della seduta, la Presidenza del
Consiglio potrà concordare con il Presidente della Giunta
l'eventuale forma o procedura perché diventi un atto consiliare o
se mai della Conferenza dei Capigruppo su incarico del Consiglio.
Le va bene, Consigliere Viberti? Allora, non c'è più nessuno che
chiede la parola sulle comunicazioni del Presidente del Consiglio?
Ovviamente, l'assenza del Presidente della Giunta mi esime dal
chiedere se ci sono comunicazioni del Presidente della Giunta.
Passiamo quindi all'esame dell'oggetto n. 3.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK