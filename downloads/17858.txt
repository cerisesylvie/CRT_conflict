Consiglio Regionale della Valle d'Aosta - Oggetto del Consiglio n. 1888 del 7 marzo 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
Stoccaggio e smaltimento rifiuti
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 1888 del 7 marzo 2001 - Resoconto
OGGETTO N. 1888/XI Iniziative della Regione a seguito del
provvedimento giudiziario a carico della Società Cogne Acciai
Speciali. (Interrogazione e interpellanza)
Interpellanza
Premesso:
- che il 21 febbraio scorso lo scarico delle acque dello
stabilimento Cogne Acciai Speciali è stato sequestrato dalla
Magistratura, in quanto sprovvisto della necessaria autorizzazione
regionale;
- che, a seguito di tale provvedimento giudiziario,
l’azienda ha immediatamente richiesto la cassa
integrazione per tutti i dipendenti;
- che, secondo quanto appreso dagli organi di informazione, tale
autorizzazione era scaduta e sarebbe stata rilasciata
dall’autorità competente solamente il giorno
successivo al sequestro;
tutto ciò premesso, i sottoscritti Consiglieri regionali
Interpellano
l’Assessore all’industria per
conoscere:
1) per quali ragioni l’autorizzazione sanitaria è
stata rilasciata in una data successiva al sequestro degli
impianti;
2) di quale tipologia di scarico si tratta e se
l’acqua in esso convogliata presenta sostanze
inquinanti, nocive o tossiche per l’uomo o per
l’ambiente;
3) se l’azienda possiede i sistemi di depurazione
richiesti dalla normativa vigente;
4) se ritiene motivata e plausibile la tempestiva richiesta
dell’imprenditore di collocare in cassa integrazione
tutti i dipendenti dello stabilimento siderurgico.
F.to: Tibaldi - Lattanzi - Frassy
Interrogazione
A conoscenza del Comunicato Stampa
emesso dalla Società Cogne Acciai Speciali a seguito di quanto
disposto dalla Magistratura di Aosta nei confronti della Società
stessa;
i sottoscritti Consiglieri regionali
Interrogano
la Giunta regionale e l’Assessore competente per
conoscere:
1) se e quali iniziative sono state assunte dalla Regione per
verificare la situazione venutasi a creare nella Società richiamata
in premessa;
2) quali lavoratori sono stati collocati in cassa
integrazione;
3) quali prospettive di ripresa dell’attività
lavorativa sussistono dopo i provvedimenti presi dalla Magistratura
di Aosta nei confronti della Società.
F.to: Beneforti - Squarzino Secondina - Curtaz
Presidente
La parola al Consigliere Tibaldi.
Tibaldi (FI)
Il fatto ha avuto tutta
l’evidenza di cronaca nei giorni scorsi e come è
notorio riguarda il sequestro di uno scarico dello stabilimento
Cogne Acciai Speciali e poi il successivo dissequestro a seguito
del provvedimento amministrativo che è intervenuto però ex
post.
Questo fatto ha non solo sconcertato l’opinione
pubblica, ma anche destato una certa preoccupazione negli addetti
ai lavori e in chi siede in questi banchi e perché? Possiamo dire
per due motivi. Anche se sostanzialmente il caso è stato risolto
con il provvedimento autorizzatorio successivo, due aspetti
rimangono densi di incognite.
Il primo è l’aspetto ambientale, la tutela della
salute anche di chi lavora in questo stabilimento e soprattutto il
controllo delle emissioni industriali, in questo caso il controllo
dell’acqua che fluisce dallo stabilimento Cogne
verso il corso d’acqua principale, cioè verso la
Dora Baltea.
Il secondo aspetto è l’aspetto aziendale, cioè le
reazioni che ci sono state da parte dell’azienda a
seguito dell'irrogazione del provvedimento giudiziario. Diciamo che
queste due problematiche sono l’oggetto
dell’interpellanza che il gruppo di Forza Italia
presenta in questa sede.
L’aspetto ambientale è il primo sul quale ci
soffermiamo perché comunque più volte in quest’aula
si è parlato di inquinamento soprattutto nell’area
industriale Cogne, in parte soggetta a riconversione; più volte
ultimamente sono saliti agli onori della cronaca fatti che non si
riferiscono solo a quest’ultimo evento, in ordine di
tempo, relativo allo scarico ma, come ben saprà
l’Assessore, c’è anche il problema
del cumulo contaminato con presenza di americio, materiale
radioattivo, e quello del pozzo tre per il quale
c’erano sospetti di inquinamento delle falde
acquifere di approvvigionamento della città.
Chi sta effettuando il controllo su questi scarichi industriali?
Qual è la tipologia di scarico che è stata interessata da questo
fenomeno e che cosa contiene l’acqua in esso
convogliata? Quali sono i rischi per l’uomo e per
l’ambiente?
Nel recente passato abbiamo proposto interpellanze sui rischi
industriali, abbiamo chiesto lumi sulla qualità
dell’acqua della Dora Baltea, in particolare quando
si verificò un'abbondante moria di pesci - mi riferisco a circa un
anno e mezzo fa - moria di pesci le cui cause rimangono ancora oggi
sconosciute, perché allora ci venne risposto che
l’acqua scorre a valle, di conseguenza non era stato
possibile provare quali erano state le cause chimiche o biologiche
della morte di questi animali.
Oltre all’aspetto ambientale esiste
l’aspetto aziendale. La reazione immediata
dell’azienda è stata quella di minacciare la cassa
integrazione per 800 dipendenti; reazione poi rientrata perché il
provvedimento di dissequestro ha permesso nuovamente
l’uso dello scarico e la conseguente ripresa del
processo produttivo. Si tratta però di una reazione che, oltre a
destare severe prese di posizione da parte dei sindacati, ha
lasciato sconcertata l’opinione pubblica e lascia
attoniti anche noi, visto che questa azienda in Valle
d’Aosta si è insediata grazie sì a un processo di
privatizzazione, ma soprattutto grazie al poderoso intervento
pubblico.
Su tali questioni ci piacerebbe sentire anche la versione
dell’Assessore se egli ritiene in particolare
motivata e plausibile la tempestiva richiesta
dell’imprenditore di collocare in cassa integrazione
tutti gli occupati. Poi è indispensabile fare chiarezza sui
meccanismi dell’autorizzazione che è mancata, se le
responsabilità sono da addebitare all’imprenditore
che è stato negligente o piuttosto agli uffici che sono intervenuti
tardivamente, in quanto le procedure andavano avanti a rilento.
Queste sono le domande che abbiamo proposto nei quattro quesiti
di questa interpellanza. Ascoltiamo le risposte e ci riserviamo una
replica.
Presidente
La parola all'Assessore all'industria,
artigianato ed energia. Ferraris.
Ferraris (GV-DS-PSE)
Per quanto riguarda le questioni
poste dall'interrogazione del Consigliere Beneforti e
dall'interpellanza del Consigliere Tibaldi, vorrei ricordare come
rispetto a questa questione c’era stata una
convocazione da parte del Presidente della IV Commissione,
Consigliere Borre, venerdì 22 e in quella sede era già stata data
una prima informazione per cui oggi puntualizzerò ulteriormente le
diverse questioni.
Per quanto riguarda la prima posta dall'interpellanza del
Consigliere Tibaldi, cioè quali sono state le ragioni relative al
rilascio dell’autorizzazione sanitaria per lo
scarico delle acque reflue, va premesso che è il decreto
legislativo 11 maggio 1999, n. 152, agli articoli 45 e 46, che
disciplina la tutela delle acque di inquinamento e recepisce due
direttive CEE: la n. 91/271 e la n. 91/676, tutte relative al
trattamento delle acque reflue.
L’autorizzazione allo scarico è stata rilasciata
dall’autorità competente, quindi
dall’Assessorato della sanità, previa apposita
richiesta da presentarsi a cura del titolare dello scarico.
L’autorizzazione allo scarico delle acque reflue
industriali dello stabilimento Cogne è stata rilasciata nel momento
in cui tale richiesta è stata formalmente presentata dalla Società
Cogne Acciai Speciali in data 22 febbraio 2001. Precedentemente
l’impresa, a seguito di una propria interpretazione
della normativa di cui sopra, non aveva ritenuto di dover chiedere
la conversione della precedente autorizzazione. Questo è uno
scarico che era stato precedentemente autorizzato, in base alla
legge del 1976, dal Comune di Aosta; l'autorizzazione era stata
allora data alla Regione, successivamente all'entrata in vigore
della legge n. 172/1995.
In sostanza la Regione è intervenuta a seguito di una richiesta
dell’azienda che invece riteneva, sulla base di
un’interpretazione dei propri legali, di non aver
necessità di autorizzazione.
In ogni caso per sbloccare la situazione gli uffici
dell’Assessorato della sanità si sono resi
disponibili per rilasciare questa dichiarazione. Ovviamente il
rilascio dell’autorizzazione è subordinato a tutta
una serie di verifiche e qui veniamo alla seconda questione.
Lo scarico dello stabilimento Cogne, così come risulta dalla
relazione tecnica allegata alla domanda di autorizzazione, è
composto schematicamente da quattro tipologie di acque reflue:
- acque di origine civile, classificate come acque domestiche
dal decreto legislativo n. 152/1999, che vengono pretrattate da
apposite fosse di tipo Inmoff prima dell'immissione nel canale
Paravera;
- acque di raffreddamento dirette in cui l’acqua
prelevata dai pozzi viene utilizzata per il raffreddamento dei
materiali lavorati mediante contatto, in particolare durante la
fase di solidificazione dell’acciaio in colata
continua, tali acque possono presentare residui solidi dei
materiali raffreddati;
- acque di raffreddamento indirette in cui
l’acqua prelevata dai pozzi viene utilizzata per il
raffreddamento degli impianti, pareti e volta del forno elettrico
UHP, condotte di aspirazione dei fumi, eccetera e apparecchiature
in questo caso per raffreddamento olio dei trasformatori in cui non
avviene contatto con le sostanze che vengono raffreddate;
- soluzioni di decapaggio che subiscono un primo trattamento
chimico-fisico prima dell’immissione diretta
nell’impianto di depurazione terminale a servizio
dello stabilimento.
Nell’interpellanza e nell'interrogazione
c’era una preoccupazione per quanto riguarda i
problemi di sanità pubblica e da questo punto di vista dalle
verifiche che sono state fatte le acque convogliate
all’impianto di depurazione per il tramite del
canale Paravera non presentano particolari caratteristiche di
pericolosità.
Dalle analisi effettuate sulle stesse prima
dell’immissione a detto impianto risultano
rispettati tutti i limiti stabiliti dalla tabella 3
dell’allegato 5 del decreto legislativo n. 155/1999,
quello che era stato menzionato precedentemente.
Le soluzioni di decapaggio sono acque tecnologiche che
presentano sicuramente gli elementi inquinanti tipici della
lavorazione siderurgica, metalli pesanti. Come specificato però
tali acque vengono sottoposte ad una prima depurazione
chimico-fisica prima dell’ulteriore depurazione
terminale, quindi subiscono già un trattamento precedente prima di
essere convogliate nel depuratore.
Per quanto riguarda poi la terza questione (se
l’azienda possiede i sistemi di depurazione
richiesti dalla normativa vigente), sulla base della documentazione
tecnica allegata alla domanda di autorizzazione, nonché della
documentazione fornita dalla società Cogne Acciai Speciali, preciso
che queste sono analisi che vengono fatte
dall’azienda in fase di autocontrollo, presso
laboratori esterni all’azienda stessa e alla Regione
e dalla Direzione del Corpo forestale regionale e
dall’ARPA (analisi riferite a controlli ufficiali
effettuati dal 1990 al 1998, compresa quella questione che era
stata citata dal Consigliere relativa a problemi di scarichi
inquinanti nella Dora).
Dalla suddetta documentazione risulta che gli impianti a
servizio dello stabilimento consentono di rispettare le
disposizioni di legge vigenti in materia di tutela delle acque
dall'inquinamento, con particolare riferimento ai limiti di
accettabilità fissati dal decreto legislativo n. 152; pertanto
c’è una attenzione per gli scarichi della Cogne e
per il rispetto delle normative vigenti, rispetto che ci risulta
essere stato osservato.
Per quanto attiene ai diversi controlli effettuati,
l’azienda vi ha provveduto settimanalmente con
proprie risorse interne, affidando controlli mensili a società
esterne.
Per quanto riguarda il problema più complessivo
dell’impatto ambientale dello stabilimento
siderurgico, come ricordavo stamani rispondendo all'interrogazione
posta dal Consigliere Beneforti, la Cogne Acciai Speciali ha
avviato la procedura per la certificazione ambientale, le norme ISO
14001 e le norme EMAS, e questo va nella direzione di operare nel
rispetto dell’ambiente proprio perché esiste un
interesse anzitutto dell’Amministrazione che le
aziende industriali rispettino i limiti di legge e rispettino
l’ambiente circostante e perché c’è
un'opinione pubblica che su questi temi è sempre più attenta e
interessata per cui credo che da questo punto di vista
l’attenzione della Regione sia sicuramente
vigile.
Ma c’è anche un comportamento
dell’azienda che è quello di andare verso una
certificazione ambientale che come sapete è una certificazione di
tipo volontario che non è richiesta dalle attuali normative
nazionali o comunitarie, ma comunque è un'iniziativa che alcune
aziende intendono intraprendere proprio per mantenere un rispetto
dell’ambiente in cui operano.
Per quanto riguarda l’ultima questione, relativa
alla copertura delle giornate perse dai lavoratori in conseguenza
del blocco dell’attività produttiva,
c’è stato un accordo il 27 febbraio fra le
organizzazioni sindacali e l’azienda sulla base del
quale i giorni di fermata dell’attività produttiva
sono stati coperti con permessi retribuiti, quindi si tratta di
circa 1.200 giornate che riguardano il periodo di fermata dal 21 al
24 febbraio, la cui copertura verrà fatta
dall’azienda con propri fondi, quindi non ci sarà
ricorso alla cassa integrazione guadagni così come posto da alcuni
organi di informazione e dalla stessa interpellanza.
Rispondendo alla domanda posta dal Consigliere Beneforti, come
tutti sappiamo l’attività produttiva è poi ripresa
normalmente il 25 febbraio 2001 con la revoca del decreto di
sequestro da parte del giudice.
Si dà atto che, dalle ore 16,22, presiede il Vicepresidente
Lattanzi.
Presidente
La parola al Consigliere Beneforti.
Beneforti (PVA-cU)
Prendo atto di quanto
l’Assessore ha detto in risposta all'interrogazione
e anche all'interpellanza. Sono le stesse notizie che abbiamo avuto
in sede di IV Commissione nel momento in cui è stata convocata per
portarci a conoscenza di quello che stava avvenendo
all’interno della Cogne.
In quel giorno rimaneva fuori solo il discorso della cassa
integrazione che si è risolto in sede sindacale qualche giorno
dopo, quindi non c’è stato danno per i lavoratori
della Cogne. Quello che ci preoccupa è solo un aspetto, ed è che
dopo il provvedimento della magistratura l’azienda
avrebbe fatto ricadere tutte le conseguenze sulle spalle dei
lavoratori mettendo tutti in cassa integrazione. Io credo che
questo non sia un atto molto benevolo nei confronti dei suoi
lavoratori.
Mi auguro che questi atteggiamenti della società in futuro siano
oggetto del colloquio che continua con la Regione, in modo da farle
capire che certe situazioni non possono sempre ricadere sulle
stesse persone.
Presidente
La parola al Consigliere Tibaldi.
Tibaldi (FI)
Non ci limitiamo a prendere atto, ma facciamo
alcune considerazioni che riteniamo doverose.
La prima è che abbiamo appreso che la Cogne Acciai Speciali ha
inoltrato richiesta di certificazione ambientale o di qualità
ambientale. Ne prendiamo atto con soddisfazione, però in questi
ultimi otto mesi, come ho detto in premessa, c’è
stata proprio una concentrazione di disastri ecologici che fa
pensare che sia quasi una burla perché a parte lo scarico fuori
legge, che si è risolto con una soluzione amministrativa, ci sono
il cumulo contaminato con americio (che è materiale radioattivo),
c’è il pozzo tre che ha destato problemi non
irrilevanti per quanto riguarda la potabilità
dell’acqua, c’è
l’incendio al decapaggio, che ha causato anche
emissioni chimiche dannose.
Ci sono stati eventi che non depongono a favore di una qualità
ambientale così sicura.
La valutazione non spetta a noi, si tratta però di eventi non
casuali verificatasi in quest’ultimo periodo di
tempo.
Sarebbe interessante sapere quando la CAS ha inoltrato questa
domanda per avere la certificazione europea ISO.
Abbiamo poi appreso che la richiesta di autorizzazione da parte
dell’azienda per la conformità dello scarico è
intervenuta successivamente al sequestro: di conseguenza è stato un
impegno tardivo da parte dell’imprenditore
nell’affrontare questa problematica.
C’è però da dire un’altra cosa
importante in merito. In materia di controlli sugli scarichi, la
Regione, gli enti pubblici in genere, hanno mollato un po' la
presa, perché dal 1993 non ci sono state più verifiche ufficiali
sull’area Cogne, tant’è che abbiamo
visto che si sono presentate con maggior frequenza problematiche di
carattere ambientale legate a quell’area.
L’Assessore diceva che fino al 1998 i controlli
sul corso d’acqua ci sono stati. Leggendo la
relazione dell’ARPA, la prima relazione sullo stato
dell’ambiente, si evince che è cambiato qualcosa
nelle modalità dei controlli, poiché si legge a pagina 69, che:
"? la qualità della Dora Baltea risulta migliorata
notevolmente?"
, è un'affermazione positiva che
tranquillizza.
Poi se si va qualche riga più in basso per cercare di capire da
cosa dipende questo miglioramento, si legge che:
"? Questo netto
miglioramento non è solo il frutto di una modifica dei punteggi, ma
deriva anche da una migliore rappresentatività statistica dei
campionamenti mensili anziché trimestrali?"
quindi più
frequenti controlli
"? e dalla scelta più corretta delle
stazioni di misura. Infatti quelle utilizzate in precedenza
risentivano dell'impostazione fiscale dell’USL che
mirava più al controllo degli scarichi che al monitoraggio della
qualità dell’acqua?"
.
È come dire:
"Gli scarichi non vale la pena controllarli,
basta però risolverli con pezzi di carta, con documenti
amministrativi"
, ovvero:
"chi controlla gli scarichi e come
vengono controllati?"
Fra l’altro ci risulta che
la Regione, proprio in forza della legge n. 172/1995, aveva
richiesto a tutti i comuni la mappa degli scarichi industriali e
civili che precedentemente erano autorizzati dagli enti locali.
Il Comune di Aosta ha fornito solo la mappatura degli scarichi
civili omettendo completamente quelli industriali, eppure nel
comprensorio di Aosta esiste la principale area industriale della
Regione.
Non è che possa essere sottovalutato fino a questo punto il
problema degli scarichi e, come ripeto e come ha ricordato
l’Assessore, la moria improvvisa dei pesci da
qualche agente sarà stata causata. È inammissibile che in una
Regione che fa dell’ambiente una delle sue risorse
principali passino inosservate, o perlomeno si vogliano far passare
inosservate simili situazioni. A maggior ragione se si collega
questo assunto con la richiesta dell'azienda del riconoscimento
della certificazione di qualità ambientale del proprio
insediamento. Queste due situazioni fanno un po' a pugni.
Altra questione, ed è l’ultima, si riferisce alla
risposta sulla tempestiva richiesta
dell’imprenditore di collocare in cassa integrazione
tutti i dipendenti.
L’Assessore dice che non ci sarà alcuna cassa
integrazione; è una risposta tranquillizzante, già pubblicata sui
giornali, però sta di fatto che tale reazione immediata aveva il
sapore di un ricatto e cioè:
"Ci chiudete lo scarico, vi
mandiamo a casa 800 persone"
. Si è trattato di un'affermazione
brutale, incomprensibile, che ha lasciato attoniti tutti quanti,
anche perché la Cogne sta collezionando una serie di comportamenti
che non possono lasciare indifferente la parte pubblica, in
particolare la Regione.
Su questi argomenti torneremo. So che nei prossimi giorni ci
dovrà essere un incontro fra la Regione e la Cogne per rivedere
l’impostazione di un protocollo di intesa, pertanto
spero che l’Assessore e la Giunta abbiano il
coraggio di mettere mano con maggior decisione ai rapporti e agli
equilibri fra le due parti, quella pubblica e quella privata,
perché queste situazioni sono indice di una gestione aziendale che
lascia insolute numerose incognite.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK