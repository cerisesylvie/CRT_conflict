Consiglio Regionale della Valle d'Aosta - Oggetto del Consiglio n. 491 del 21 aprile 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 491 del 21 aprile 2021 - Resoconto
OGGETTO N. 491/XVI - D.L. n. 20: "Misure urgenti per lo
svolgimento dell'esame di Stato e delle prove di conoscenza
linguistica negli istituti di istruzione secondaria della Regione
autonoma Valle d'Aosta/Vallée d'Aoste".
Bertin (Presidente) -
Passiamo al punto n. 5 dell'ordine
del giorno. Ricordo, passando a questo punto all'ordine del giorno,
come fatto in precedenza, che i consiglieri presenti in aula
voteranno utilizzando il sistema elettronico e i consiglieri che
presenti in remoto voteranno attraverso la chiamata nominale. Il
relatore di questo disegno di legge è il consigliere Padovani che
si è prenotato e ne ha facoltà.
Padovani (PCP) -
Il presente disegno di legge, presentato
dall'assessore e dalla soprintendente nella V Commissione, la quale
poi ha dato parere favorevole all'unanimità il 10 aprile, reca,
limitatamente all'anno scolastico 2020/2021, misure urgenti per lo
svolgimento dell'esame di Stato e delle prove di conoscenza
linguistica negli istituti di istruzione secondaria della Regione,
necessarie in considerazione dell'evolversi dell'emergenza
epidemiologica da Covid-19.
Il disegno di legge è composto da sei articoli. L'articolo 1
definisce l'oggetto e le finalità. La disciplina ivi recata è
finalizzata a garantire, in relazione all'evolversi della
situazione di emergenza epidemiologica da Covid-19, il corretto
svolgimento degli esami di Stato e delle prove di conoscenza
linguistica negli istituti di istruzione secondaria della regione.
Detta disciplina è coerente con quanto previsto a livello statale
dalle ordinanze del Ministro dell'istruzione che, in attuazione
dell'articolo 1 comma 504 della legge 30 dicembre 2020 n. 178,
hanno adottato specifiche misure per la valutazione degli
apprendimenti e per lo svolgimento degli esami di Stato conclusivi
del primo e del secondo ciclo d'istruzione e costituisce attuazione
del decreto legislativo 3 marzo 2016 n. 44 che, in considerazione
della specificità dell'ordinamento scolastico della Valle d'Aosta,
derivanti dallo statuto speciale e dalle relative norme di
attuazione, nonché dagli adattamenti dei programmi di insegnamento
alle necessità locali, prevede che con la legge regionale siano
definite le modalità e i tempi per l'applicazione dei principi
della legge 13 luglio 2015 n. 107.
L'articolo 2 reca misure urgenti per lo svolgimento dell'esame
di Stato negli istituti di istruzione secondaria di secondo grado
della regione". Tale disposizione prevede, in via straordinaria e
limitatamente all'anno scolastico 2020-2021, che allo scopo di
disciplinare lo svolgimento della prova regionale scritta e orale
di lingua francese da sostenere in aggiunta alle prove dell'esame
di Stato, ai sensi della legge regionale 17 dicembre 2018 n. 11,
siano adottate con decreto dell'assessore regionale competente in
materia di istruzione le necessarie misure di adeguamento
all'articolo 1 comma 504 della legge 178 del 2020 e alle successive
disposizioni attuative, anche in deroga a quanto previsto dalla
richiamata legge regionale 11 del 2018.
L'articolo 3 disciplina in via straordinaria, e limitatamente
all'anno scolastico 2020-2021, lo svolgimento negli istituti di
istruzione secondaria della Regione delle prove di conoscenza della
lingua francese e della lingua inglese che, ai sensi dell'articolo
5 del decreto legislativo 44 del 2016, si aggiungono alle prove
Invalsi previste per il restante territorio nazionale in base alle
tipologie e con le modalità definite, secondo quanto previsto
dall'articolo 6 della legge regionale 3 agosto 2016 n. 18, con
decreto dell'assessore regionale competente in materia di
istruzione. A tale riguardo occorre considerare che, ai sensi della
normativa statale vigente, le prove Invalsi, limitatamente all'anno
scolastico 2020-2021, non costituiscono requisito di ammissione
all'esame di Stato, né per le classi terze delle scuole secondarie
di primo grado, né per le classi quinte delle scuole secondarie di
secondo grado. Ciò è stato previsto in attuazione dell'articolo 1
comma 504 della legge 178 del 2020, rispettivamente dall'articolo 6
comma 1 dell'ordinanza ministeriale 3 marzo 2021 n. 52 e
dall'articolo 3 comma 1 lettera A dell'ordinanza ministeriale del 3
marzo 2021 n. 53 del decreto legislativo 62 del 2017.
Conseguentemente si prevede al comma 1 che limitatamente all'anno
scolastico 2020-2021 nemmeno le prove di conoscenza di lingua
francese di cui all'articolo 6 della legge regionale 18 del 2016
costituiscono condizione per l'ammissione all'esame di Stato per
gli alunni delle classi terze delle scuole secondarie di primo
grado della regione. Analogamente al comma 2 si prevede che,
limitatamente all'anno scolastico 2020-2021, le prove di conoscenza
di lingua francese, di cui all'articolo 2 della legge regionale 11
del 2018, non costituiscono requisito di ammissione all'esame di
Stato per gli alunni delle classi quinte delle scuole secondarie di
secondo grado della regione.
Infine, considerato il periodo eccezionale caratterizzato
dall'emergenza sanitaria e dallo svolgimento della didattica
digitale integrata, il comma 3 prevede, per evitare alle
istituzioni scolastiche ulteriori incombenze organizzative non
previste a livello nazionale, che limitatamente all'anno scolastico
2020-2021 le prove di conoscenza di lingua francese e inglese, di
cui all'articolo 6 della legge regionale 18 del 2016 non si
svolgano nelle classi seconde della scuola secondaria di secondo
grado della regione.
L'articolo 4 prevede il rinvio all'anno scolastico 2021-2022
dell'adozione del curriculum della studentessa e dello studente,
curriculum disciplinato a livello statale dall'articolo 1 comma 28
della legge 15 luglio 2015 n. 107 e dall'articolo 21 del decreto
legislativo 62 del 2017. In attuazione delle predette disposizioni,
nonché dell'articolo 24 del medesimo decreto legislativo 62 del
2017, l'articolo 5 comma 1 della legge regionale 18 del 2016
demanda alla Giunta regionale l'istituzione con propria
deliberazione del curriculum della studentessa e dello studente. In
considerazione della richiamata norma di salvaguardia il presente
articolo prevede che il curriculum della studentessa e dello
studente, adottato a livello statale dal decreto del Ministro
dell'istruzione il 6 agosto 2020 n. 88, sia istituito in Valle
d'Aosta ai sensi del richiamato articolo 5 comma 1 della legge
regionale 18 del 2016 come modificato dal comma 1, a partire
dall'anno scolastico 2021-2022. Ciò in quanto l'anagrafica degli
alunni delle scuole della regione non è presente nella banca dati
nazionale SIDI, ma è gestita da una banca dati regionale denominata
SIAL che al momento non si interfaccia con SIDI. Di conseguenza,
per poter gestire i dati e inserire le informazioni necessarie alla
compilazione del curriculum della studentessa e dello studente,
peraltro da redigere in versione bilingue italiano-francese,
occorre predisporre una piattaforma
ad hoc
, oppure creare un
collegamento tra la banca dati SIDI e la banca SIAL.
L'articolo 5 reca la clausola di invarianza finanziaria e infine
l'articolo 6 la dichiarazione di urgenza.
Presidente -
Con questo apriamo la discussione generale.
Consigliere Perron ne ha facoltà.
Perron (LEGA VDA) -
Mi smarcherò un po' dal tecnicismo
della nota del precedente collega con qualche considerazione anche
un po' più generale. Innanzitutto, neanche i più pessimisti di noi
lo scorso anno a settembre avrebbero potuto immaginare che un anno
dopo la partenza della pandemia ci saremmo di nuovo ritrovati in
condizioni di così grave criticità.
L'esame di Stato che viene disciplinato a livello nazionale nei
suoi canoni generali rimarca e ricalca in gran parte quello che è
già stato lo scorso anno. In particolare, c'è una prospettiva di
personalizzazione degli apprendimenti, cosa fanno i ragazzi in
pratica; questo lo dico a beneficio non solo magari dei colleghi,
ma anche di chi ci segue da casa che magari riuscirà a capire come
verrà svolto a grandi linee l'esame di Stato. Da una parte c'è una
forte personalizzazione degli apprendimenti con la stesura di un
elaborato, le classiche "tesine" che venivano fatte e vengono
ancora fatte, la stesura di queste tesine sia alle medie e poi
tesine più ampie ovviamente alle superiori. Gli alunni vengono
accompagnati dai docenti al percorso dell'elaborazione di queste
tesi e poi ci sarà una prova che però sarà soltanto di tipo orale,
quindi con particolare riferimento alle capacità di argomentazione
dei ragazzi.
Alle superiori ovviamente la questione è più ampia, perché c'è
un riferimento importante all'alternanza scuola-lavoro che viene
inserita in questo percorso. Oggi si chiama PCTO, c'è un
proliferare di sigle incredibile nel mondo della scuola che ricorda
un po' la neolingua orwelliana, questo sarebbe un campo da
approfondire. Questa alternanza scuola-lavoro e l'educazione civica
rientrano in questo elaborato e non solo, ci sarà anche una
discussione di un breve testo di lingua e letteratura italiana a
compendio di questa parte che ritengo decisamente importante.
Ricordo, tra l'altro, che a livello OCSE gli studenti italiani, la
popolazione italiana rileva i più bassi punteggi di comprensione di
testi scritti e questo è un gravissimo problema ovviamente, perché
significa che abbiamo ampi strati di popolazione che non riescono
magari nemmeno a leggere un giornale, cioè non riescono a
comprendere a fondo i testi; questo è un gravissimo problema e
ritengo che l'ottica sia quella appunto di doverlo superare.
Dicevo che quello che troviamo positivo è questa
personalizzazione del corso di studi, che è un po' la visione verso
cui va il mondo della scuola, e poi c'è il discorso del curriculum
dello studente, creato nel 2015, come già detto prima, e
disciplinato nel 2017, su qui ritornerò.
Nello specifico della legge è già stato detto tutto, farò una
brevissima sintesi. Il francese in aggiunta alla nuova prova
nazionale, la quale è demandata a un decreto dell'assessore, quindi
dovremo vedere come sarà applicato. La prova di francese e di
inglese come le prove Invalsi a livello nazionale non costituiranno
requisito di ammissione all'esame di Stato, questo né nelle terze
medie né nella quinta superiore. L'ultimo aspetto, anche più
critico al di là del contingente ma che riguarda un aspetto più
ampio, è questo rinvio all'anno prossimo dell'adozione del
curriculum dello studente come allegato all'esame di Stato, questo
a differenza di quanto avviene invece a livello nazionale.
Cos'è questo curriculum dello studente? È appunto un tentativo,
un'ottica di allargare l'orizzonte dello studente, per cui lo
studente verrà accompagnato da questo suo curriculum che non
riguarda soltanto le questioni meramente scolastiche, ma anche i
suoi interessi, i suoi certificati, i suoi risultati nel mondo
dello sport, nella cultura, eccetera. Quindi un approccio olistico
sulla persona che potrà far sì che uno studente abbia una scheda,
per cui anche quando cambiasse scuola, se dovesse cambiarla, o
quando si interfaccerà con il mondo del lavoro si potrà andare a
vedere quali sono effettivamente le capacità, le competenze e le
attitudini degli studenti.
In questo caso, come già rilevato dalla precedente relazione,
noi abbiamo questo problema per cui saremo in ritardo in pratica
sull'adeguamento di questo curriculum, perché a livello nazionale
c'è la piattaforma SIDI come già ricordato, su quella regionale noi
ce l'abbiamo a livello regionale, ma questi dati non verranno, mi
pare di capire, letti sulla piattaforma nazionale, quindi abbiamo
questo ritardo. Si rimanda poi a una piattaforma
ad hoc
o a
un collegamento tra le due: lo riteniamo importante. È un tema
annoso già affrontato su altri campi, in particolare quello
dell'aggiornamento delle graduatorie, quindi questo è un aspetto
decisamente critico.
Esprimiamo voto favorevole, anche in virtù del fatto che siamo
in condizioni di emergenza, ma rileviamo questo tipo di criticità e
speriamo che possano essere affrontate e risolte queste questioni
di interfacciamento delle piattaforme, perché sono già parecchi
anni che questi problemi si pongono e quindi poi, quando arriva la
normativa a livello nazionale, ci troviamo in rincorsa a doverci
adeguare su questo. Quindi esprimiamo voto favorevole in virtù dei
tempi che stiamo correndo, ma questa criticità crediamo sia
importante rilevarla.
Presidente -
Consigliere Padovani ne ha facoltà.
Padovani (PCP) -
Dopo la relazione tecnica, solo due
questioni di ordine generale, due osservazioni mie personali. Come
diceva prima il collega Perron, e condivido, siamo in una
situazione emergenziale che nessuno di noi avrebbe mai immaginato e
dalla quale tutte e tutti noi vorremmo uscire il prima possibile, e
vorremmo che la scuola
in primis
tornasse a una situazione
di normalità, di presenza, di contatto e di istruzione in
presenza.
Sugli esami di Stato e su quello che li accompagna due questioni
di ordine personale. Io sono con quella parte di società, di
associazionismo studentesco, di insegnanti e di persone che da
sempre contesta un po' la validità del test Invalsi come strumento
utile alla valutazione degli studenti - questa è una questione di
ordine politico, più generale da mettere a fattor comune nella
discussione - come mi trovo d'accordo con quel fronte di
associazioni e di persone, studenti, insegnanti e genitori che
trova l'istituzione del cosiddetto curriculum della studentessa e
dello studente uno strumento classista che, invece di cancellare le
disuguaglianze, cosa che si dovrebbe fare in ordine generale
sempre, ma soprattutto in questo periodo, le acuisce. Perché in
questo curriculum lo studente o la studentessa dovrà poi inserire
tutta una serie di certificati, di risultati e di questioni che
hanno un costo: i corsi hanno un costo, i risultati sportivi e
l'iscrizione a una società hanno un costo, i corsi privati che
possono essere di lingua piuttosto che di altre discipline hanno un
costo. Quindi trovo di condividere quello che dice quel fronte di
associazioni e di persone che contestano questa disposizione, che
ricordo ovviamente è nazionale.
Detto questo ovviamente voterò a favore, ma volevo solo mettere
a fattor comune queste considerazioni del tutto personali.
Presidente -
Consigliere Perron per il secondo
intervento.
Perron (LEGA VDA) -
Solo una breve puntualizzazione,
visto che il tema in realtà sarebbe molto interessante e molto
ampio. Il problema dal nostro punto di vista è che se la scuola non
consente anche l'emergere delle individualità, delle differenze
specifiche di ognuno e poi dei meriti, non potremo mai avere una
società che realizza gli individui, ma una società di uguali che
già nella storia si è dimostrata terribilmente fallimentare. Quindi
quest'ottica di avere un curriculum che fotografa semplicemente una
situazione, ciò che gli alunni sono o che fanno all'esterno, va
nell'ottica di una valorizzazione. Certo che se la visione è quella
per cui è meglio essere tutti uguali al ribasso, piuttosto che
lasciare che nella società emergano coloro che riescono ad avere
dei buoni risultati! E tra l'altro è soltanto quel tipo di società
che può far sviluppare chiunque nelle sue capacità, perché se non
si hanno possibilità all'esterno le differenze di classe che ci
sono già anche nelle scuole non verranno mai appianate. Questa è la
nostra visione politica, per cui più le persone hanno la
possibilità di agire nella società, di emergere, quello sì che le
fa diversificare e realizzare. Quindi non è sempre un creare dei
compartimenti stagni come è la visione della sinistra, per cui si
fanno le quote rosa da una parte o le quote di un certo tipo. No,
maggiori possibilità con il merito: quelli che sono bravi, quelli
che lavorano di più, quelli che si fanno il "mazzo" più degli altri
e hanno risultati, vivaddio! che possano andare a ottenere i
risultati nella società. Finché avremo un atteggiamento egualitario
di questo tipo non ci muoveremo mai e non risolveremo i problemi
della società; è un tema ovviamente prettamente politico che va un
po' al di là di questo, ma che nella scuola purtroppo è
estremamente presente, come il collega Padovani ha testé
evidenziato.
Presidente -
Siamo sempre in discussione generale.
Qualcun altro vuole intervenire? Non vedo altre richieste di
intervento. Chiudiamo la discussione generale. Per la replica del
Governo, l'assessore Caveri ne ha facoltà.
Caveri (VdA Unie) -
Ringrazio molto il relatore Padovani
che con grande minuzia ha ricostruito il quadro di questa leggina.
Questo avviene in un periodo molto particolare per la scuola, di
cui questa leggina è una ridondanza. Siamo in una situazione
veramente incredibile e hanno ragione da un certo punto di vista
tutti coloro che hanno manifestato nei giorni scorsi in Piazza
Chanoux, per dire che la scuola è altra cosa. E noi oggi dobbiamo
agire purtroppo in un regime di straordinarietà e di eccezionalità.
Mi convince già meno la manifestazione che ci sarà sabato, perché
mi sembra che ci saranno
no vax
,
no mask
e cose di
questo genere, per cui un plauso da una parte ed estreme titubanze
dall'altra parte. Tra l'altro anche con dispendio di soldi, perché
mentre la prima era una manifestazione "pauperistica" e auto-nata,
non mi viene il termine giusto, quella di sabato vede anche un
certo dispendio di energie, a fronte però di una situazione che
lascia ancora un po' amareggiati. Io ero poco fa con la dottoressa
Fei qui all'ingresso del Consiglio, d'accordo con l'assessore
Minelli dobbiamo decidere quale sarà la percentuale delle scuole
superiori a partire dalla settimana prossima, ma non sappiamo
ancora fino a venerdì pomeriggio o forse venerdì sera di che colore
saremo. Quindi dovremo un po' usare i bussolotti per trovare una
soluzione che sia verso l'apertura delle scuole, ma sapendo anche
che in materia di trasporti abbiamo dei limiti, soprattutto perché
se si vogliono più ragazzi nelle scuole superiori bisogna anche
aumentare la capienza dei pullman, perché sennò non si capisce bene
che cosa si possa fare.
Per il resto poche risposte. Anche io, consigliere Perron, non
amo gli acronimi. Il peggiore di tutti è RAVA, secondo me,
l'utilizzo di Regione Autonoma Valle d'Aosta diventa RAVA ed è
veramente bruttissimo. Ma al di là di questa cosa scherzosa voi
avete affrontato nei vostri interventi dei temi molto
interessanti.
La questione dell'informatica è importante, i software e le
piattaforme che hanno creato una situazione distonica tra noi e
quelle nazionali. Da una parte è assolutamente giusto che noi si
abbia un elemento di originalità, dovuto non solo ai fattori
linguistici ma anche geografici e culturali, dall'altra dobbiamo
comunque fare in modo che ci si possa parlare con le piattaforme
nazionali. Noi abbiamo avuto in queste ultime settimane con la
dottoressa Fei numerosissime riunioni e siamo incappati alla fine
anche in questioni che cerchiamo di risolvere in questo momento, di
richiesta di inserimento di vicendevolezza dei sistemi informatici
che ci potrebbero costare un occhio della testa.
Quindi si tratta di trattare con il Ministero della pubblica
istruzione sapendo che un nostro eventuale inserimento deve
avvenire senza chiedere delle spese folli, partendo dal presupposto
che le aziende informatiche che gestiscono questi servizi sono
aziende con appalti di decine e decine di milioni di euro e quindi
non vorremmo che la Valle d'Aosta venisse in qualche maniera
"sfruttata" rispetto a questa esigenza che abbiamo.
In particolare, perché come Bolzano noi abbiamo rallentato il
curriculum dello studente, io rispetto molto quello che dice Andrea
Padovani. Io credo anche per mia idea che i meritevoli non hanno
classe sociale. Talvolta la storia dell'autonomia valdostana e di
alcuni suoi personaggi del dopoguerra dimostra che moltissimi
avevano origini anche modeste e avevano avuto la possibilità di
esprimersi all'interno di un quadro scolastico.
È vero che il curriculum dello studente va fatto bene ed è anche
vero, e mi permetto solo questa osservazione, che forse se c'è un
elemento classista che si sta manifestando, si manifesta
nell'orientamento, cioè tante volte si dice: "Tu figlio della
bourgeoisie
aostana non puoi che fare il liceo classico, tu
figlio dell'operaio della Cogne è meglio se vai a fare la scuola
tecnica". Esiste nell'orientamento talvolta un elemento che forse
definire classista fa un po' marxista retrò, ma in effetti c'è in
qualche maniera una incidenza pesante sul fatto che per il clima
familiare automaticamente uno diventi una certa persona. Anche
nell'esperienza che tutti noi abbiamo avuto nella scuola, io
ricordo i tempi del ginnasio, c'erano ragazzi di origine più
modesta che però avevano delle genialità che poi hanno potuto
esprimere nella propria vita. Però quando faremo il curriculum
vedremo, da parte nostra nell'integrazione, di trovare qualche
elemento che eviti questa frattura.
Sull'Invalsi io devo dire che ho trovato il ministro Bianchi
attualmente al Governo caldissimo, cioè a lui l'Invalsi piace
moltissimo ed è un test che vorrebbe allargare. Io devo dire che
non ho un'opinione definitiva. I miei figli hanno fatto gli
Invalsi, si scopre poi - come scrivo quest'oggi nel mio
blog
- che ci sono zone dell'Italia dove l'analfabetismo funzionale è
elevatissimo, che però a scuola e nelle prove Invalsi prendono dei
voti molto superiori ai nostri. Allora forse nella prova Invalsi,
se si vuole dare una serietà, bisogna fare in maniera che tutti gli
istituti scolastici di Italia abbiano, rispetto a questa prova, un
qualche equilibrio.
L'occasione di oggi è fruttuosa per ribadire quanto è stato
l'impegno della scuola valdostana in occasione di questa situazione
del tutto anomala. Ci auguriamo di poter chiudere con l'esame di
maturità questo anno così travagliato e stiamo lavorando, e lo
faremo anche nella normativa che riguarderà i ristori, nella quale
inseriremo anche quelle garanzie per gli insegnanti, per il
personale scolastico e per i bidelli che possa consentire di essere
comunque in qualche maniera corazzati rispetto a un inizio di anno
scolastico che potesse ancora registrare purtroppo una presenza del
Covid.
Presidente -
Se non vi sono dichiarazioni di voto,
passiamo all'analisi del testo. Consigliere Baccega ne ha facoltà,
per dichiarazione di voto.
Baccega (PA) -
Semplicemente per dichiarazione di voto,
per confermare il nostro voto positivo a questa legge o leggina. È
certamente un anno complicato e difficile, un anno nel quale
l'emergenza sanitaria ci ha posto tutta una serie di problematiche,
dei vincoli difficili. Io in famiglia vivo con uno studente che ha
passato un anno di didattica digitale: dapprima ci si adeguava,
adesso diventa davvero pesante e quindi bisogna oltrepassare e
guardare alla normalità.
L'obiettivo di questa legge o leggina, Assessore, era quello di
garantire il corretto svolgimento dell'esame di Stato. Ci sono
tutti i presupposti per farlo, ci sono anche delle note
interessanti, come la personalizzazione del corso di studi che va
anche nella direzione, e condividiamo quello che dice il collega
Perron, di guardare soprattutto alla meritocrazia. C'è questo alone
che riguarda le piattaforme, che non è solo in ambito istruzione ma
purtroppo anche in sanità lo abbiamo vissuto: spesso le banche dati
non si parlano con il nazionale e ci mettono fortemente in
difficoltà.
Quindi noi questa legge la votiamo con convinzione, perché ha
raggiunto l'obiettivo che si era prefissata.
Presidente -
Altre dichiarazioni di voto? Non vedo altre
dichiarazioni di voto, pertanto passiamo alla analisi
dell'articolato. Articolo n. 1. Se non vi sono richieste mettiamo
direttamente in votazione l'articolo n. 1. La votazione è aperta.
Invito il collega Segretario a collegarsi con i consiglieri
presenti via Zoom.
Appello nominale dei consiglieri presenti in remoto sulla
piattaforma Zoom.
Lavevaz (UV) -
Favorevole.
Marzi (AV-SA) -
Favorevole.
Presidente -
La votazione è chiusa.
Esito della votazione:
Presenti, votanti e favorevoli: 35
Il Consiglio approva all'unanimità.
Posso dare lo stesso risultato per l'articolo n. 2? Stesso
risultato. Articolo n. 3: stesso risultato. Articolo n. 4: stesso
risultato. Articolo n. 5: stesso risultato. Articolo n. 6: stesso
risultato.
Possiamo a questo punto passare alla votazione della legge nel
suo insieme. La votazione è aperta. Invito il collega Segretario a
collegarsi con i consiglieri presenti via zoom.
Appello nominale dei consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
Presidente -
La votazione è chiusa.
Esito della votazione:
Presenti, votanti e favorevoli: 35
Il Consiglio approva all'unanimità.
Approvata questa legge sospendiamo per arieggiare i locali un
quarto d'ora. Il Consiglio è sospeso.
La seduta è sospesa dalle ore 11:34 alle ore 11:49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK