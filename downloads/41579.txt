Consiglio Regionale della Valle d'Aosta - Oggetto del Consiglio n. 682 del 23 maggio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 682 del 23 maggio 2019 - Resoconto
OGGETTO N. 682/XV - Interrogazione: "Interventi per la
bonifica di discariche abusive nella Media e Bassa Valle".
Rini (Presidente) -
Punto n. 28 dell'ordine del giorno.
Per l'illustrazione, la risposta all'Assessore Chatrian.
Chatrian (AV) -
Collega, leggerò per quanto di competenza
quello che mi è stato riferito da parte del Comando del Corpo della
forestale. Il collega mi chiede: "
se l'Amministrazione regionale
fosse a conoscenza degli sversamenti oggetto dell'esposto; in caso
affermativo, quali siano state le azioni effettuate per giungere a
una bonifica puntuale dei luoghi
". L'esposto denuncia citato
dalla sua interrogazione è stato presentato alla Procura della
Repubblica e ha originato un procedimento penale che è tuttora in
fase di indagine preliminare, quindi coperto dal segreto
istruttorio, come stabilito dall'articolo 329 del Codice di
procedura penale. Il Corpo forestale della Valle d'Aosta è stato
delegato dalla Procura a svolgere i relativi atti di indagine. Gli
atti svolti dal Corpo forestale e correlata gestione
dell'informazione sono di stretta competenza della Procura della
Repubblica. Le uniche informazioni che si possono confermare,
peraltro già apparse nei giorni scorsi su alcuni organi di
informazione regionali, sono relative al fatto che il Corpo
forestale della Valle d'Aosta sta effettuando diversi sopralluoghi
in varie zone del territorio regionale e che al momento è stata
posta sotto sequestro una zona in località Crétaz Boson nel comune
di Pontey per l'integrazione della fattispecie prevista
dall'articolo 256, comma 3, del decreto legislativo n. 152/2006,
che in sostanza individua la discarica abusiva. Una volta
identificati i responsabili, sarà possibile attivare le procedure
previste dal Testo unico ambientale, il 152 del 2006, per il
ripristino dello stato dei luoghi e l'eventuale bonifica. Per
quanto riguarda l'eventuale bonifica e ripristino dello stato dei
luoghi, nel caso di reati relativi a rifiuti pericolosi o
discariche abusive, le azioni di recupero ambientale possono essere
messe in atto solo successivamente alla verifica delle
responsabilità. Gli interventi di riparazione, messa in sicurezza,
bonifica e ripristino gravano esclusivamente sul responsabile della
contaminazione, cioè sul soggetto al quale sia oggettivamente
imputabile l'inquinamento. Nel caso in cui il responsabile non sia
individuabile o non provveda a mettere in atto gli interventi
necessari, gli interventi che risultassero necessari sono adottati
dalla Pubblica Amministrazione competente, comunale o regionale,
così come prevede l'articolo 244, comma 4, del Testo unico
ambientale.
Per quanto riguarda gli altri casi di cui si è parlato sui
social
, si tratta di siti soggetti a fenomeni di micro
abbandono di rifiuti speciali non pericolosi del tipo rifiuti
solidi urbani. In questi casi i siti risultano già ripristinati in
parte o del tutto a opera delle Amministrazioni locali alle quali
il Corpo forestale fornisce la sua collaborazione, ai sensi
dell'articolo 2, comma 4, della legge regionale n. 12/2002, e
fornendo puntuale informazione alle autorità, anche per le vie
brevi, circa il verificarsi di situazioni problematiche sul
territorio. Spero di aver dato tutte le informazioni in mio
possesso e quanto mi ha fatto avere il Corpo forestale.
Dalle ore 16:52 assume la presidenza il Vicepresidente
Farcoz
.
Farcoz (Président) -
La parole au collègue Manfrin pour
la réplique.
Manfrin (LEGA VDA) -
La ringrazio, Assessore, per la sua
risposta. Lei ha concentrato anche una parte della sua risposta
relativamente alle microdiscariche che, appunto, erano contenute
comunque nella denuncia, ma in questa interrogazione, proprio
sapendo che quella era diretta competenza dell'Amministrazione
comunale, ci siamo concentrati e per un fattore di pericolosità,
quindi la presenza di amianto, e per un fattore di competenza,
quindi l'adiacenza alla Dora... e proprio esclusivamente agli
sversamenti relativi all'amianto. Sono felice però di sapere che,
appunto, è stato preso in carico il tutto. Lei però mi ha parlato
del sequestro di un'area: quella del Comune di Pontey e non ha
fatto menzione invece dell'altra zona che avevo inserito
all'interno dell'interrogazione, ovvero quella dell'area verde di
Ussel, anch'essa ovviamente con delle criticità relativamente
all'amianto. Quello che ritengo però sia un pochino da tenere sotto
controllo è che... lei giustamente nella sua risposta mi dice che
c'è tutta una procedura a seguito della quale la rimozione è a
carico dei responsabili. Il problema è che ci troviamo ad avere a
che fare con dei rifiuti speciali, nello specifico dell'amianto,
che è stato sversato nell'adiacenza della Dora e un eventuale
afflusso d'acqua può portare via questi materiali e quindi creare
inquinamento all'interno dell'alveo. Sicuramente questo non è
auspicabile, quindi mi auguro che chiaramente, secondo quanto è
previsto dalle norme, si proceda a una messa in sicurezza dei
luoghi per evitare che questo possa accadere, perché abbiamo una
battaglia che è quella di tutela dell'ambiente. Queste sono le
battaglie che ritengo siano assolutamente tangibili e importanti.
Se non riusciamo a portare a termine nemmeno queste battaglie,
almeno mettendo in sicurezza i luoghi e poi la rimozione
giustamente avverrà a seguito dei rilievi che verranno fatti dalla
Guardia forestale e dalla Procura, è evidente che questo sarà un
problema, insomma ci sembrava giusto e doveroso avvertire e ci
auguriamo quindi che il tutto possa avvenire con la massima
celerità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK