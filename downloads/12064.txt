Consiglio Regionale della Valle d'Aosta - Oggetto del Consiglio n. 2938 del 18 dicembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2938 del 18 dicembre 1991 - Resoconto
OGGETTO N. 2938/IX Approvazione dello schema di convenzione
per l'insedia-mento di attività industriali e di servizi in Valle
d'Aosta da parte della società di servizi SDS S.p.a.
Presidente
Do lettura del testo della
delibera:
Deliberazione Il Consiglio
- richiamata la legge regionale 28 giugno 1982, n. 16;
- visto il parere della IV Commissione consiliare
permanente;
delibera
1°) di approvare nel testo allegato lo schema di convenzione con
la Società di Servizi SDS S.p.A.;
2°) di approvare il conferimento a Finaosta S.p.A. dell'incarico
di effettuare gli interventi di finanziamento previsti dai punti
7.1 e 7.2 dello schema di convenzione allegato, da erogarsi a
decorrere dall'anno 1992, dando atto che i relativi oneri
graveranno sul fondo di dotazione di cui all'articolo 9 della legge
regionale 28 giugno 1982, n. 16 e successive modificazioni ed
integrazioni.
Convenzione
per l'insediamento di attività industriali e di servizi inValle
d'Aosta la Regione Valle d'Aosta, di seguito denominata
Regione,C.F. 80002270074, in persona del Presidente della Giunta
regionale...in esecuzione della deliberazione del Consiglio
regionale n...in data..., controllata dalla Commissione di
Coordinamento il..., con il n... da una parte
e
la Società di Servizi SDS S.p.A., di seguito denominata SDS,C.
F. 04943300014, iscritta presso il Tribunale di Aosta al numero
6681/38, con sede in Aosta, Via delle Betulle n. 74, capitale
sociale di lire 1.500 milioni, rappresentata dal Sig. Tocci
Agostino in qualità di Amministratore Unico, a questo atto
autorizzato da... dall'altra
Premesso che
a) la SDS svolge, a decorrere dal luglio 1991, attività di
organizzazione dell'importazione di beni e/o merci, dello
sdoganamento degli stessi nella Regione Valle d'Aosta e, anche
insieme ad altre società, di trasporto presso la clientela italiana
di tali merci;
b) Detta attività comporterà inizialmente il reperimento e
l'allestimento di aree attrezzate, eventualmente anche ubicate al
di fuori del territorio regionale, purché strettamente funzionali
all'avvio delle attività che dovranno consentire, in attesa
dell'approntamento del centro articolato di cui al successivo punto
3.3), lo svolgimento dell'attività descritta alla lettera a) e di
quelle ad essa connesse;
c) la Regione è interessata a tale iniziativa al fine di
sostenere i livelli occupazionali, favorire l'incremento ed il
rinnovamento delle attività economiche sul proprio territorio;
Tutto ciò premesso
si conviene e stipula quanto segue:
1) le premesse costituiscono elementi essenziali degli accordi
che seguono;
2) la SDS si impegna per sé e per le proprie società controllate
a insediare e mantenere in Valle d'Aosta, per almeno 10 anni, la
sede operativa e quella statutaria (sociale, legale e fiscale) di
tutte le società da essa controllate, ai sensi del numero 1) del
primo comma dell'articolo 2359 del codice civile, interessate nelle
attività oggetto della presente convenzione;
3) per lo svolgimento delle proprie attività, SDS potrà:
3.1) per la fase iniziale, reperire ed allestire, in accordo con
la Giunta regionale, aree attrezzate anche in parte ubicate fuori
dal territorio regionale, purché strettamente funzionali allo
svolgimento delle attività indicate in premessa, onde consentire
l'avvio e lo svolgimento delle attività oggetto della presente
convenzione;
3.2) reperire, in territorio regionale, aree della superficie
complessiva di circa 150.000 metri quadri, di cui almeno 75.000
metri quadri entro il 31 gennaio 1993, sulle quali dovrà essere
insediato il centro articolato di cui al successivo punto 3.3);
3.3) realizzare, in territorio regionale, sulle aree all'uopo
reperite, un centro articolato comprendente le seguenti
strutture:
- un piazzale adeguatamente attrezzato;
- costruzioni per stoccaggio al coperto delle merci
importate;
- stabilimenti per la trasformazione, l'assemblaggio,
l'allestimento e il condizionamento dei beni e/o merci
importati;
3.4) dotare il Centro articolato di tutte quelle strutture
operative, nonché aziende complementari, atte a consentire lo
svolgimento più funzionale delle attività di cui alla lettera a)
delle premesse;
4) gli investimenti per gli interventi di cui ai punti 3.1),
3.2), 3.3) e 3.4), ivi compresi, per un importo non superiore al 10
per cento degli investimenti, l'ammontare complessivo dei relativi
beni immateriali, le spese di impianto ed i costi pluriennali per
l'insediamento ed il mantenimento delle attività di cui alla
lettera a) delle premesse, ammonteranno a circa 150 miliardi. Detti
beni ed attività potranno essere acquisiti anche, per un importo
non superiore al 25 per cento degli investimenti, attraverso
l'assunzione di partecipazioni totalitarie o maggioritarie in
società che svolgano attività complementari rispetto a quella di
cui alla lettera a) delle premesse e/o dispongano esclusivamente, o
in maniera prevalente, di beni finalizzati alla attuazione più
funzionale dell'attività oggetto della presente convenzione. Gli
insediamenti, le infrastrutture e le attività, di cui al presente
punto, verranno realizzati nel periodo di 5 anni dalla stipula
della presente convenzione;
5) In relazione alle attività di cui ai punti precedenti,
SDS:
5.1) garantisce l'occupazione progressiva di lavoratori per
raggiungere complessivamente le 250 unità (di cui circa 200 operai
e circa 50 impiegati e dirigenti). Di questi almeno 30/40 saranno
assunti entro sei mesi dalla sottoscrizione della presente
convenzione. Nelle assunzioni sarà data priorità a persone
residenti in Valle d'Aosta, purché in possesso delle
caratteristiche, qualifiche e professionalità necessarie;
5.2) assicura un incremento degli attuali flussi di importazione
e nazionalizzazione, attraverso la Valle d'Aosta, rispetto all'anno
l990, dell'ordine di circa 1300 miliardi annui, con un tetto minimo
per il primo anno di lire 800 miliardi. Nella determinazione
dell'incremento non si dovrà tenere conto delle variazioni negative
degli attuali flussi delle importazioni dovute a fattori non
imputabili alla volontà della SDS che possano limitare, ridurre o
impedire l'importazione di prodotti ricompresi negli attuali
flussi;
6) Sempre in relazione a quanto sopra SDS si impegna a:
6.1) non distogliere da altre aziende operanti in Valle d'Aosta
personale specializzato, fatti salvi eventuali accordi
interaziendali;
6.2) curare la formazione del personale mediante corsi teorici
ed esercitazioni pratiche, da concordare preventivamente con la
Regione, anche eventualmente con affiancamento sui posti di lavoro
o tirocinio parzialmente improduttivo;
6.3) comunicare al Presidente della Giunta regionale, entro 10
giorni dall'assunzione o licenziamento di lavoratori, il nominativo
degli stessi e, alla fine di ogni esercizio, inviare una relazione
contenente lo stato dell'occupazione;
6.4) adempiere agli obblighi previsti dalla normativa vigente
riguardo alla difesa della salute dei lavoratori, allo smaltimento
dei rifiuti, alla qualità degli scarichi industriali e delle
emissioni atmosferiche ed, in generale, evitare qualsiasi attività
inquinante;
6.5) trasmettere tempestivamente alla Presidenza della Giunta
regionale i programmi e i progetti per la costruzione di
stabilimenti industriali, infrastrutture e relativi impianti;
6.6) tenere in conto per tutte le necessità di produzione di
beni o prestazioni di servizi e preferire, a parità di prezzo e
condizioni, le aziende operanti in Valle d'Aosta;
6.7) mettere a disposizione della Regione, su richiesta del
Presidente della Giunta regionale, il libro dei soci e comunicare
allo stesso tempestivamente le variazioni, sia nella proprietà del
capitale sociale, sia nella composizione degli organi
societari;
7) la Regione, in presenza dei presupposti di cui ai precedenti
punti da l) a 6), erogherà a favore di SDS, ai sensi dell'articolo
5 della legge regionale 28 giugno 1982, n. 16 e successive
modificazioni
7.1) un contributo, in conto capitale a fondo perduto, pari al
90 per cento di quanto globalmente previsto al punto 7.2) un
contributo a copertura di perdite di esercizio dei primi due
bilanci, fino all'ammontare massimo complessivo di lire 4 miliardi.
La perdita di esercizio da coprire con il suddetto contributo dovrà
essere assunta al netto di eventuali ammortamenti anticipati e di
quelli relativi a beni, diritti e oneri acquisiti con il contributo
di cui al punto 7.1);
7.3) il contributo in conto capitale verrà erogato da Finaosta
S.p.A., su presentazione alla stessa di adeguata documentazione
delle spese sostenute e ritenute congrue, relativamente a quanto
previsto al punto 4) e comunque per un importo annuo non superiore
a lire 40 miliardi;
7.4) in caso di modificazioni delle entrate finanziarie
regionali, previste dalla legge 26 novembre 1981, n. 690, che
comportassero una riduzione superiore al 20 per cento delle entrate
regionali, le parti si impegnano a rideterminare in modo equo gli
impegni previsti dalla presente convenzione ed i correlati
contributi regionali. In caso di mancato accordo per la modifica,
nessuna delle due parti potrà, per tale motivo, pretendere
indennizzi o altro dalla controparte;
8) qualora la SDS intendesse alienare, entro i 5 anni successivi
al periodo di validità della presente Convenzione, i beni immobili
acquistati o realizzati e le partecipazioni acquistate con il
contributo regionale, dovrà preventivamente offrirli alla Regione
che potrà acquistarli pagando un corrispettivo pari al valore che
sarà determinato da apposita perizia, da redigersi da una terna di
periti, di cui due nominati dalle parti ed il terzo dai primi due
o, in mancanza di accordo, dal Presidente del Tribunale di Aosta,
al netto dei contributi in conto capitale erogati dalla Regione,
rivalutati secondo gli indici ISTAT del costo della vita.
9) qualunque controversia tra le parti, che ai sensi di legge
possa formare oggetto di clausola compromissoria, viene deferita ad
un collegio arbitrale di natura rituale, composto da tre arbitri,
due dei quali nominati dalle parti contendenti ed il terzo con
funzione di Presidente, dai due così eletti, o, in difetto di
accordi, dal Presidente del Tribunale di Aosta. Il ricorso alla
procedura arbitrale avverrà secondo le norme del Codice di
Procedura Civile.
10) a garanzia delle obbligazioni previste dalla presente
Convenzione e del pagamento degli eventuali danni determinati dal
lodo arbitrale di cui al precedente punto 9), SDS fornirà idonea
fideiussione bancaria di lire 3.000.000.000 per l'anno 1992, da
elevare a lire 5.000.000.000 a partire dal 1993, fino alla
realizzazione degli investimenti di cui al punto 4);
11) qualsiasi carenza della presente convenzione verrà, a
richiesta di una delle parti, colmata con convenzioni
integrative;
12) la presente convenzione avrà efficacia quando si saranno
verificati tutti i presupposti di legge;
13) le spese contrattuali e di registrazione sono a carico della
Società contraente.
Presidente
Ha chiesto di parlare il Presidente
della Giunta, ne ha facoltà.
Bondaz (DC)
Non credo di dover spendere molte
parole dopo la relazione che è stata fatta in sede di commissione
per illustrare questo provvedimento, che a mio giudizio rappresenta
un punto basilare dell'attività e della credibilità di questa
maggioranza.
E' da circa un anno che l'Amministrazione regionale e il
sottoscritto stanno trattando con la Mercedes per addivenire ad una
convenzione che attualizzi e che significhi qualcosa di più che non
una semplice entrata economica per la nostra Regione.
Il dato di partenza per quanto ci riguarda è stato quello di
avviare un discorso con una grande società, per arrivare ad avere
insediata nella nostra Regione una industria che non solo ci
apporti un nome, che ci comporti altresì la presenza e l'attuazione
di notevoli posti di lavoro.
A seguito delle note vicende (di cui non starò a parlare
ulteriormente - vedasi Usellini), detto anche che le convenzioni
con Mercedes, o SDS, sono state varie e variegate nel corso di
questo anno di trattative, alla fine mi posso compiacere di dire
che l'ipotesi di lavoro che era stata avanzata fin dall'inizio
dall'Amministrazione regionale ha avuto susseguentemente parere
favorevole anche della SDS in primis e della società Mercedes
successivamente.
Credo che tutti i consiglieri abbiamo a loro mani la delibera
nonché la convenzione che è stata predisposta e studiata nei minimi
particolari, almeno per quanto ci riguarda; posso solo dare alcuni
ragguagli. Dal mese di luglio ad oggi i transiti che si sono
effettuati nella nostra Regione, quindi con entrate fiscali a
nostro favore, ammontano ad una cifra sicuramente superiore ai 30
miliardi. Abbiamo avuto sicuramente delle difficoltà per quanto
riguarda la Mercedes per i rapporti con la CEE; rapporti che
dobbiamo tenere in debita attenzione proprio per le possibilità che
una convenzione di questo genere, possibilità che sono state
superate da come è stata individuata la convenzione, potesse andare
a toccare l'articolo 92 del trattato di Roma, cosa che è stata
ampiamente superata per cui oggi non abbiamo delle difficoltà.
Questa prima convenzione con la SDS, che possiamo chiamare la
società quale braccio operativo della Mercedes, che ha sede in
Valle d'Aosta con oggi un capitale versato di un miliardo e mezzo,
dovrà fare a seguito della firma di questa convenzione anzitutto
alcune cose che sono state previste nella convenzione, di cui non
vi do lettura perché sono a vostra conoscenza, ma dovrà provvedere
ad assumere nel corso dei primi cinque anni (crediamo sicuramente
prima) un quantitativo di persone pari a 250 posti di lavoro. Di
questi almeno 40 dovranno essere assunti entro 6 mesi dalla data
della stipula della convenzione.
Questa convenzione con la SDS è sicuramente il primo passo per
addivenire alla convenzione con la Mercedes, e dopo domani saranno
ad Aosta i responsabili della Mercedes Benz Italia e della Mercedes
Stoccarda per definire alcune cose e definire soprattutto la
convenzione con Mercedes, che mi auguro di portare all'approvazione
del Consiglio nel corso del prossimo gennaio, al massimo nel mese
di febbraio.
Cosa intende fare la Mercedes? Intanto intende localizzare nel
territorio della Regione un centro di formazione di vario tipo;
questo corso e questo centro è aperto alla frequenza dei residenti
in Valle d'Aosta. La Mercedes intende inoltre creare un certo
design
per sviluppare l'attività di studio ricerca
stilistica e dotarsi di una struttura di rappresentanza con
foresteria per corsi di management. Posso anticipare che questo
centro è il centro della Mercedes che verrà trasferito
ipso
facto
da Stoccarda in Valle d'Aosta; la localizzazione non è
ancora stata individuata, ma da
pourparlers
con la Mercedes
dovrebbe essere individuato o il comune di Saint-Vincent, o il
comune di Aosta o il comune di Courmayeur. Questo anche per dare
una immagine nel territorio della nostra Regione e quindi una
presenza nel territorio di questa grande casa automobilistica.
Per quanto riguarda viceversa la SDS, lei dovrà provvedere a
fare quanto è previsto nell'articolo 3 della convenzione, che
prevede inserimenti e acquisto di terreni, costruzione di un centro
articolato, cose di questo genere che serviranno successivamente
per impiegare la mano d'opera locale.
A fronte di queste necessità o volontà della Regione di
addivenire a questa convenzione, ci troviamo (ed abbiamo concordato
con loro) a dare un contributo a fondo perso pari al 90 per cento
di 150 miliardi, che comporta una somma di circa 135 miliardi,
oltre ad un contributo probabile di 4 miliardi, che dovrebbero
andare solo a copertura delle perdite di esercizio dei primi due
anni di bilancio.
Tutta l'operazione verrà attuata attraverso la Finaosta, alla
quale è stato dato, con la modifica della legge sulla Finaosta, la
possibilità di intervenire al riguardo.
Devo aggiungere che il contributo in conto capitale che andiamo
a dare alla SDS sarà limitato a 40 miliardi all'anno e non oltre;
questo anche per una garanzia dell'Amministrazione regionale perché
dovremo vedere come procederanno nei loro lavori.
Abbiamo previsto delle norme per tutelare la Regione nel caso di
modifica delle leggi finanziarie che ci regolano in questo momento.
Abbiamo altresì previsto che qualora la SDS dovesse alienare,
tenuto conto che la convenzione ha un valore di dieci anni, entro i
cinque anni successivi al termine della convenzione,
l'Amministra-zione regionale potrà rientrare in possesso di questi
beni al valore di mercato, ma deducendo tutte le somme che
l'Amministrazione regionale ha dovuto pagare nel corso degli
anni.
Altre piccole cose, che non hanno grossa rilevanza, sono
previste dalla convenzione; abbiamo altresì previsto a garanzia
degli obblighi della presente convenzione e per il pagamento di
eventuali danni una idonea fideiussione bancaria di 3 miliardi per
il 1992, da elevarsi a 5 miliardi a partire dal 1993 e fino alla
realizzazione degli investimenti che sono previsti nell'articolo 4
della convenzione, che sono quelli di cui ho parlato
precedentemente.
Mi auguro sinceramente che questa convenzione venga approvata
dal Consiglio regionale; in commissione ci sono state alcune
piccole divergenze da parte di qualche Consigliere ma credo che la
sostanza di questa convenzione sia qualcosa di altamente legittimo
per la nostra Regione, di altamente producente e che comunque, sia
pure fosse da considerarsi soltanto il breve termine entro il quale
potesse essere definita l'IVA da importazione, noi siamo garantiti
solo dal primo anno di rientrare di tutte le somme che daremo,
perché loro per convenzione devono garantire nel primo anno di
attività un fatturato lordo di 800 miliardi. Fatturato che dovrà
andare negli anni successivi a circa 1300 miliardi.
Queste somme sono state messe in senso cautelativo da parte
della Mercedes, in quanto dai bilanci che abbiamo esaminato e da
tutta la documentazione che ci è pervenuta, a parte quest'anno,
perché all'inizio dell'anno ci dicevano che nel 1991 avrebbero
avuto un incremento del 10 per cento delle importazioni in Italia,
percentuale che è stata abbondantemente superata, come è stato
scritto fra l'altro da "Il Sole - 24 ore", in quanto l'incremento
si aggira intorno al 12 per cento.
Quindi il fatturato totale della Mercedes (parlo del 1989 o
meglio del 1990) si aggira sui 2500 miliardi, per cui
preoccupazioni da parte di Mercedes di arrivare ai minimi che sono
stati garantiti da questa convenzione non ne esistono.
Al di là del vantaggio economico che almeno in questo periodo
abbiamo avuto, teniamo conto che forse è la prima volta che una
società di questa rilevanza viene ad operare con l'Amministrazione
regionale, abbiamo dovuto superare una certa concorrenza con il
Trentino-Alto Adige, che ha maldigerito questa nostra (scusatemi
l'immodestia) capacità di attirare una società come la Mercedes, a
parte - dicevo - il lato squisitamente economico, credo che con
questa convenzione e successivamente con quella che andremo a fare
nei prossimi mesi avremo sì un vantaggio economico, ma avremo un
vantaggio anche di immagine ma soprattutto da un punto di vista
sociale avremo la possibilità di individuare 250 posti di lavoro
con questa convenzione ed probabilmente altri 250 con la
convenzione che andremo a sottoscrivere direttamente con Mercedes
Benz Italia.
Non sto a dilungarmi sulla successiva convenzione, perché sarà
oggetto di una ciacchierata o meglio di una discussione in sede di
Consiglio, ma voglio, terminando questa breve relazione, forse un
po' caotica, ringraziare i funzionari dell'Amministrazione
regionale, in particolare il Capo di Gabinetto Pasquino, il dott.
Moussanet, il rag. Vitali finquando è stato nostro dipendente e
successivamente il rag. Lugon, e il dott. Cilea che abbiamo
cooptato da parte della Finaosta per darci un colpo di mano, oltre
ai consulenti soliti che ha la Regione e ad un commercialista di
Torino, il dott. Pia, che ci ha seguito in questa difficile
trattativa. Le riunione notturne sono state moltissime, le riunioni
diurne sono state altrettante, le difficoltà da superare con il
Governo e con la CEE sono state innumerevoli, ma con molta
determinazione siamo riusciti a definire (e lo dico con tutta
semplicità e umiltà) un'operazione con la quale avremo dato un
qualcosa alla Valle d'Aosta sia in termini economici sia in termini
di posti di lavori, perché ad esempio il centro design che verrà
fatto in Valle d'Aosta significa la individuazione di posti di
lavoro ieri inimmaginabili; oggi e successivamente quando saranno
presenti in Valle, i nostri giovani che hanno volontà stilistiche
avranno la possibilità di trovare posti di lavoro congeniali per
loro.
Credo che questo sia un sistema di operare sinceramente e
serenamente nell'interesse della nostra Regione.
Presidente
E' aperta la discussione generale.
Ha chiesto di parlare il Consigliere Riccarand, ne ha
facoltà.
Riccarand (VA)
Dopo quasi un anno di battage
pubblicitario, finalmente arriva in Consiglio un minimo di
informazione e un po' di documentazione relativamente a questa
operazione che è stata da mesi sbandierata dall'esecutivo
regionale.
Intanto, ancora una volta ci troviamo di fronte ad un livello di
informazione del tutto insufficiente e inadeguato, perché è fatto
sulla scorta di una relazione orale anche abbastanza incompleta e
senza avere una relazione scritta che inquadri tutti gli aspetti di
questa, che viene definita una operazione molto importante e che
quindi dovrebbe essere anche presentata con tutta la sua
leggibilità, in tutte le sue dimensioni.
Inoltre viene detto che questa convenzione, che viene proposta
oggi all'esame e al voto del Consiglio, è solo la prima parte di
una operazione più vasta di cui però non si conoscono i contorni,
non si capisce che cosa sarà la seconda convenzione, perché si fa
prima un pezzo e poi se ne fa un altro, e quali sono i motivi di
questo procedere non è assolutamente chiaro.
Mi limito alle cose che sappiamo non potendo far diversamente, e
le cose che sappiamo sono intanto queste: fra il protocollo di
intesa - perché era proprio un protocollo di intesa firmato dal
Presidente della Giunta il 28 marzo 91 con l'amministratore della
Mercedes Italia, Jochen Prange - e la bozza di convenzione che ci
viene oggi proposta per prima volta per la discussione in Consiglio
ci sono delle differenze molto grosse, che riassumo
sinteticamente.
Il protocollo di intesa intanto era un protocollo di intesa fra
Regione e Mercedes, che prevedeva l'individuazione e la creazione
di un'area utilizzata dalla Mercedes sul territorio regionale di
300mila metri quadri, che avrebbe prodotto 500 posti di lavoro e
che avrebbe prodotto un vantaggio finanziario e introiti per la
Regione di circa 1000 miliardi all'anno. Questo è quello che venne
scritto nel protocollo di intesa, venne detto in una serie di
dichiarazioni ufficiali, scritto sui giornali eccetera.
Oggi ci troviamo di fronte un panorama notevolmente diverso.
Intanto è una convenzione con una società che si chiama società di
servizi, in cui la Mercedes non compare, che prevede una
utilizzazione di un'area di 150mila metri quadri, di cui 75mila
reperiti in una prima fase e forse in una seconda fase 150mila
metri quadri, che prevede 250 posti di lavoro di cui 50 impiegati e
200 operai, e che prevede un fatturato che va dagli 800 ai 1000
miliardi all'anno, cosa che significa come introiti regionali
(facendo il calcolo sull'IVA da importazione) circa 160-200
miliardi all'anno. Cifre, direi, più che dimezzate rispetto a
quelle indicate nel mese di marzo, quindi già qui c'è un punto
interrogativo che mi pongo: come mai annunciare nel mese di marzo
una operazione di così vaste dimensioni, e poi trovarci quasi un
anno dopo ad avere una proposta notevolmente ridimensionata. Questa
è una cosa che spero venga poi chiarita.
Cos'è questa società di servizi? Qual è la sua affidabilità? Per
che cosa è sorta? Anche qui ci sarebbe stato bisogno di una
maggiore informazione. Da quello che ho potuto appurare io, si
tratta di una società commerciale di Torino, che si chiamava
Autoriviera, una s.r.l., che è stata trasferita nel corso del 1991
ad Aosta trasformandola in una s.p.a. che ha per presidente un
certo Tocci Agostino e che ha come soci i figli di questo Tocci:
Tocci Agostino, Tocci Stefano e Tocci Luca, che ha numero di
addetti zero, che ha numero di dipendenti zero, che quindi
sostanzialmente è una società fantasma in questa fase quanto meno e
che evidentemente è un paravento dietro il quale si muoverà
Mercedes, non so, comunque è una società che ha una presenza
inconsistente.
E' chiaro che l'operazione dal punto di vista di questa società,
sia essa autonoma, sia essa un braccio operativo e una copertura
della Mercedes, è vantaggiosa, perché in sostanza questa società
può ottenere di installare in Valle d'Aosta su un'area molto
consistente una struttura per la importazione di automobili o di
altri veicoli senza pagare una lira. La previsione è di un
investimento di 150 miliardi in 5 anni, cifra che è pagata
praticamente tutta dalla Regione; non solo, in questi 150 miliardi
è prevista anche l'acquisizione - si dice nella convenzione -
totalitaria o maggioritaria di altre società, dove da quel che ho
capito si intende l'acquisizione da parte di questa società della
società Autoporto. Evidentemente è una operazione in cui non hanno
nulla da rimettere, recuperano un'area, se la fanno pagare dalla
Regione, si fanno pagare tutti gli investimenti per il centro
articolato della Regione attraverso i proventi che la Regione
ricava da questa struttura, e si trovano con una struttura
commerciale in cui non devono sborsare una lira. Probabilmente poi,
nella fase della utilizzazione del personale ci sarà il solito
discorso della formazione del personale e qui di nuovo subentra la
Regione nei costi di formazione del personale eccetera.
Quindi dal punto di vista della società non c'è nessun dubbio
che la cosa sia conveniente, tant'è vero che come ci ha detto in
commissione il Presidente della Giunta si faranno transitare
attraverso la Valle d'Aosta questi veicoli Mercedes importati sul
mercato italiano, facendo fare a loro un percorso direi innaturale,
comunque un percorso che ha un costo notevolmente accresciuto per
costi di trasporto rispetto ai percorsi che si facevano in passato.
Cioè costa, se ricordo bene a memoria, circa 150mila lire in più
per ogni automobile che viene importata il solo itinerario diverso
che viene fatto per passare attraverso la Valle d'Aosta, che non è
il percorso sicuramente più breve. Comunque questo aggravio dei
costi è ampiamente compensato dalla operazione nel suo insieme che
si vuole fare.
Quindi dal punto di vista della Mercedes o della SDS sicuramente
una cosa vantaggiosa, si crea alle porte del mercato italiano una
base operativa importante, tutta gratis sostanzialmente e poi
magari con investimenti sul personale eccetera. Bisogna vedere se
dal punto di vista della Regione questa operazione è altrettanto
intelligente, è altrettanto vantaggiosa, e qui devo dire che di
dubbi ne ho diversi.
Intanto non c'è dubbio che probabilmente, anzi sicuramente in
una prima fase c'è un vantaggio economico finanziario per la
Regione Valle d'Aosta, perché il calcolo è subito fatto. Facendo
transitare attraverso la Valle d'Aosta 10-15mila "Mercedes",
realizzando un fatturato di importazione sugli 800-1000 miliardi,
si ha un introito Iva che è di circa 160-200 miliardi. Questa
sicuramente da un punto di vista finanziario è una entrata
rilevante; il problema è però che questa entrata rilevante sappiamo
che è una entrata a termine, destinata a finire; quando non lo
sappiamo, sappiamo che comunque dal 1987 sicuramente questa entrata
non ci potrà più essere perché ogni tassazione verrà fatta nel
paese di origine dei beni.
Non è detto che questa decisione sia anticipata, i dati che si
sanno finora parlano di un regime transitorio fra l'1 gennaio 1993
e la fine del 1996, per cui è ancora possibile una sorta di
pagamento dell'IVA a destinazione; non sappiamo però, e lo
confermava ancora stamani l'Assessore rispondendo alla
interpellanza che ho fatto sull'Autoporto, quali saranno i
meccanismi che saranno messi in atto a partire dall'1 gennaio 1993,
il Ministro delle finanze non ha ancora preso nessuna decisione,
quindi non sappiamo. L'unica cosa che sappiamo con relativa
certezza è che probabilmente per il 1992 non dovrebbero esserci
modificazioni significative; dopo di che non sappiamo cosa succede.
Quindi questa operazione di puntare fortemente su questo introito è
una operazione che sì può funzionare uno, due, tre, quattro anni ma
poi è destinata a finire.
Allora si pone il problema: visto che non avremo più questa
entrata nell'arco di pochissimi anni, questa struttura che sarà
stata creata in Valle d'Aosta è una struttura valida dal punto di
vista commerciale e industriale? E' qualitativamente di alto
livello, produce un alto valore aggiunto, si collega bene con
l'attività locale, dà un contributo ad un miglioramento qualitativo
complessivo della nostra Regione, oppure no? Credo che non sia di
per sé una presenza valida il fatto di prefigurare come si fa qui
un grande centro articolato, che poi vuol dire un grande magazzino,
dei grandi garages, in cui vengono stipate queste macchine, vengono
parcheggiate provvisoriamente con un po' di mezzi di ricambio
distribuiti in alcuni capannoni, e poi da qui verranno
redistribuite sul mercato italiano, si dice anche sul mercato
francese e non so bene perché dovrebbero venire in Valle d'Aosta
per poi andare sul mercato francese o spagnolo eccetera.
Non mi pare che sia una operazione qualitativamente di grosso
valore, è una operazione commerciale che dal punto di vista del
valore aggiunto non aggiunge niente, che dal punto di vista
occupazionale richiede mano d'opera sostanzialmente dequalificata
(tant'è vero che qui sono previsti 250 posti di lavoro, di cui 200
sono per operai, perché sono posti di lavoro dequalificata) e che
occupa un'area vastissima: siano essi 150mila metri quadri o
300mila metri quadri, è comunque un'area enorme in una Regione in
cui abbiamo problemi di spazi per attività industriali e
commerciali che sono consistenti. Mi rifaccio anche qui allo studio
Censis e anche ad altre indagini, i due problemi maggiori segnalati
dagli imprenditori valdostani come ostacoli all'attività economica
sono stati la carenza in materia dei trasporti e la difficoltà di
reperimento di aree; e noi di fronte a queste difficoltà di
reperimento di aree per attività industriali, che già adesso
potrebbero essere collocate all'interno della nostra Regione,
andiamo ad utilizzare un'area così vasta per dei grandi magazzini,
per dei grandi parcheggi.
E' una attività questa che non crea nessuna forma di indotto,
perché non capisco che tipo di indotto questo tipo di attività
commerciale possa creare; non costituisce una economia di rete
perché non si collega a nessuna attività produttiva o di altro
genere che abbiamo nella nostra Regione, non c'è nessuna filiera
che può nascere da questa operazione commerciale; quindi è una
operazione che va in senso esattamente contrario di quello che ci
indicava lo studio del Censis. Si diceva in quello studio di non
puntare su economie da corridoio, e questa è una classica economia
da corridoio: merci che arrivano, che vanno e che si muovono; si
diceva di puntare su produzioni di alta qualità e qui si punta solo
sulla quantità di mezzi che arrivano e su cui l'intervento a
livello regionale è minimo.
Oltre alla vastità dell'area che viene occupata, conta anche
l'incidenza che questa operazione avrà sui trasporti: ogni bisarca
trasporta 6-7 "Mercedes", se se ne vogliono importare 35mila
all'anno è un flusso di Tir avanti e indietro per la nostra Regione
assolutamente non indifferente, che si sentirà e pesantemente. E
come conciliamo questo con le deliberazioni che abbiamo assunto in
Consiglio tutti quanti d'accordo, che vanno nella direzione di
diminuire il traffico di Tir attraverso la nostra Regione, quando
poi dopo puntiamo su delle operazioni che sono caratterizzate fino
in fondo dal fatto di incrementare flussi di traffico pesante?
Quindi è chiaro che se facciamo il calcolo a brevissimo termine,
su uno, due, tre anni, e facciamo solo un calcolo finanziario,
certamente può esserci un vantaggio: introitiamo 160-200 miliardi
all'anno per 4-5 anni, ne dobbiamo restituire 150 alla SDS, il
resto rimangono a noi. Però mi pare che fatto in questi termini è
un ragionamento di poco conto, che non guarda sicuramente molto
lontano e che non guarda in una prospettiva futura.
Quindi esprimo forti perplessità rispetto alla concezione che
sta alla base di questa idea, mi sembra una idea sbagliata rispetto
agli interessi futuri della nostra Regione, mi sembra proprio una
cosa che mira soltanto al presente, che mira soltanto ad occupare
aree, a consumare territori per qualcosa che non avrà un futuro
valido.
Queste sono le considerazioni che facciamo su questa operazione
e che ci portano a dare una valutazione fortemente negativa.
Ho chiesto in commissione oltretutto di avere una risposta su un
punto che mi sembrava centrale di tutta questa operazione, anche se
vogliamo fare solo un discorso finanziario, cosa che comunque è
discutibile. Bisognerebbe cioè avere alcune certezze rispetto a
quello che sta succedendo su queste questioni dell'IVA da
importazione, delle dogane eccetera, c'è molta incertezza su
questo. Sappiamo che siamo in una fase di cambiamenti profondi,
accelerati, in cui nell'arco di pochissimi anni tutto sarà diverso
e come facciamo a fare questa operazione senza avere delle certezze
in questa direzione? Ho chiesto se la Giunta si era preoccupata di
avere un parere, due righe scritte di una persona qualificata, di
qualche esperto, che dicesse per quanto riguarda materie doganali,
Iva da importazione, introiti di questo tipo, che per un tot numero
di anni le cose andranno in un certo modo, così da essere garantiti
su questo. Non esiste nessun parere, perché l'argomento non è stato
approfondito, forse perché non ci sono dati certi, ma qui c'è uno
stato di grande incertezza. E' chiaro che andiamo a fare una
operazione di questo tipo senza neanche avere un quadro preciso a
livello di riscontri finanziari.
Per tutti questi motivi esprimo una valutazione negativa da
parte del nostro Gruppo su questa operazione e preannuncio un voto
contrario alla convenzione.
Presidente
Ha chiesto di parlare il Consigliere
Andrione, ne ha facoltà.
Andrione (UV)
Bien que notre jugement soit
beaucoup moins négatif que celui qui vient d'être annoncé par M.
Riccarand, il nous semble qu'il y ait un certain déséquilibre dans
cette convention entre ceux qui sont les avantages que la Région
garantit à la SDS et celle qui est la ristourne pour la Région.
Première chose qui a déjà été remarquée, cette convention aurait
dû se passer avec la Mercedes, ici nous traitons avec un
importateur probablement exclusif pour l'Italie et nous ne traitons
qu'avec cet importateur, c'est-à-dire avec une société commerçante
qui ne fait que garantir que pendant dix ans aura son siège à
Aoste, en ayant son siège à Aoste également pour les sociétés
contrôlées.
Ce qui veut dire qu'il y a par derrière l'écran l'intention
d'avoir d'autres sociétés et d'avoir des diversifications
commerciales qui soient entièrement à l'avantage de la SDS. Cela
est tellement vrai qu'il y a un article spécifique qui prévoit que
cette société d'importation pourra avoir des installations même au
dehors de la Région, à condition qu'elles soient reliées
strictement sur le plan opérationnel avec cette société
d'importation.
D'autre part l'engagement de repérer 75mille mètres carrés, et
ici évidemment on prend du temps pour passer à un accord avec la
société de l'Autoport, est repoussé au 31 janvier 1993,
c'est-à-dire à partir d'aujourd'hui il y a 13 mois pour arriver oui
ou non à cette solution, il y a 13 mois qui finissent par coïncider
avec le commencement de la phase finale du marché commun, autrement
dit avec l'abattage des droits de douane et par conséquent avec la
diminution presque immédiate et brutale des entrées qu'on prévoit
pour la Région.
En même temps les engagements que la société prend pour les
embauchages sont limités à 30/40 personnes dans les 6 mois, de
façon que jusqu'à ce que la SDS n'aura pas de garantie formelle que
toute l'opération sera conclue, elle en embauchant quelques
personnes aura fait tout son devoir. Autrement dit, quelques
employés pour garantir ce flux de voitures, comme il a été déjà
expliqué par M. Riccarand.
Il nous semble que ces déséquilibres sont un peu trop forts
parce que de l'autre côté à n'importe quel signe de cette société
la Région doit prendre des initiatives correspondantes, autrement
dit: cours de formation, prédisposition des facilitations
nécessaires afin que la société d'importation puisse faire ces
affaires dans les meilleurs conditions possibles.
Nous comprenons que nous avons intérêt même à avoir des sociétés
qui sont purement commerciales dans un moment où l'industrie est en
crise, ou il n'y a pas d'autres ressources immédiates pour la
Région; mais nous trouvons quand même que, bien qu'on ait fait
allusion de la part du Président de la Junte à des réunions
nocturnes, nous ne voyons pas pour quelle raison la Région devrait
se donner de cette façon excessive à notre sens, c'est-à-dire sans
contrepartie réelle, parce que toutes les conditions sont
déséquilibrées du côté de cette société d'importation.
Nous attendons des explications et nous attendons surtout
quelques éclaircissements pour le futur, c'est-à-dire est-ce que
réellement on est en train de traiter avec la Mercedes? Est-ce
qu'il y a la possibilité d'arriver à un accord et qui fera
celui-ci? Sera-t-il un accord direct avec la maison de Stuttgart ou
nous ne sommes qu'en train de faire un accord d'importation, qui
pourra avoir certains avantages pour la Région mais qui est
nettement en deçà non seulement de ce qu'on a fanfaronnait il y a
quelques temps, mais en deçà des espoirs légitimes qu'il faudrait
avoir devant à une opération de ce genre? Est-ce que la Mercedes
est en train de se retirer et de laisser faire son importateur?
Nous avons des doutes en la matière et nous aimerions que les
éclaircissements donnés soient assez clairs pour les dissiper.
Presidente
Ha chiesto di parlare il Presidente
della Giunta, ne ha facoltà.
Bondaz (DC)
Probabilmente non sono stato capito,
oppure mi sono espresso male.
Caro Riccarand, dal mese di marzo di quest'anno tante cose sono
cambiate: sono cambiate le stagioni, sono cambiati i mesi, sono
cambiate le valutazioni politiche, sono cambiate le posizioni della
Mercedes, della Regione e della SDS.
Quando vi ho detto che varie proposte erano state fatte, queste
prevedevano una convenzione direttamente con Mercedes. E rispondo
subito all'amico Andrione che questa soluzione SDS è una soluzione
che è venuta fuori solo ed esclusivamente per la vicenda Usellini,
di cui credo il Consiglio regionale dovrà poi rioccuparsi per
quanto ha detto Usellini e per le vicissitudini che hanno obbligato
la Regione a modificare in questa prima fase il contratto con
Mercedes.
Allora, dietro alla SDS - questo l'ho detto in Commissione e il
Consigliere Riccarand non ne ha fatto più menzione perché
evidentemente aveva saputo della cosa - ho detto e credevo che
fosse stato sufficiente dire che la SDS era il braccio economico,
il braccio funzionale della Mercedes, ma si vede che le mie parole
cadono nel vuoto, oppure qualcuno non le vuol capire. Abbiamo usato
questo sistema perché dovevamo a tutti i costi, se volevamo
definire una cosa di questo genere, ovviare a delle problematiche
(ho parlato anche di questo nella mia relazione) che riguardavano
l'articolo 92 del trattato di Roma. E allora abbiamo, in accordo
con Mercedes, individuato e immaginato con i consulenti Mercedes -
dello staff Mercedes fra l'altro faceva parte, oltre ad emeriti
professori della università Bocconi e avvocati di Milano e di
Torino anche un nostro consulente tecnico commercialista di Aosta,
che ha dato anche lui il suo contributo, pur essendo in posizione
leggermente differenziata dalla nostra - che SDS sarà di proprietà
maggioritaria della Mercedes. Non ho qui la lettera, comunque ve la
potrò leggere in commissione, quindi il Consigliere Riccarand me ne
può far fede, e oltre al resto vi è una lettera (che ho letto anche
in commissione), firmata dalla Mercedes, che dice:
"La nostra
società è anzitutto interessata a localizzare nel territorio della
Regione un centro di formazione di portata europea; il centro sarà
aperto nelle forme che saranno concordate alla frequenza di
residenti in Regione. Al centro in questione, Mercedes Benz s.p.a.
è pure interessata ad associare una foresteria che consenta la
residenzialità di circa 120 persone. In secondo luogo è nostro
interesse localizzare nel territorio regionale un centro design, di
dimensioni atte ad accogliere circa 10 disegnatori più tutto lo
staff relativo, onde insediare e sviluppare l'attività di studio e
ricerca stilistica. Ciò nel rispetto delle leggi regionali,
nazionali e comunitarie"
.
Quindi è stato un primo passaggio per arrivare successivamente
alla convenzione Mercedes, che sarà rispetto all'attuale una
convenzione più di immagine.
Circa i disequilibri di cui si è parlato, intanto voglio
accettare il discorso che non esista più l'IVA di importazione al
31 dicembre 1996, perché almeno su questo punto dobbiamo essere
coerenti e sapere che le cose stanno in questi termini; quindi non
c'è bisogno di consulenti particolari che ci dicano cose del
genere, la norma transitoria è prevista almeno fino a quella data.
Se facciamo il conto limitativo che ha fatto il Consigliere
Riccarand, cioè di 800 miliardi di fatturato, su una base media di
circa il 25 per cento - e non credevo di dover ripetere queste cose
in Consiglio - abbiamo una cifra che si aggira sui 200 miliardi. Ma
questo è il minimo previsto, perché se ciò non accadesse la Regione
non ha nessun obbligo di tirare fuori una lira. E sostengo che nel
primo anno di esercizio la Regione, se dobbiamo guardare dal punto
di vista economico e finanziario, ha già incassato tutte le somme
che eventualmente dovrebbe dare successivamente, cioè 135
miliardi.
Ma siccome il conto non è questo, e l'ho già fatto in
commissione (parlo dal punto di vista finanziario), dobbiamo fare
una valutazione che transiterà mediamente in questi cinque anni una
media di un fatturato di 2000 miliardi. Teniamo conto che il
fatturato della Mercedes oggi è di 3000 miliardi, ma diciamo 2000
miliardi; 2000 miliardi al 25 per cento dà 450 miliardi; quindi 450
miliardi per cinque anni. Dal punto di vista finanziario è sicuro
che la Regione ha un vantaggio.
Si è sempre detto la Regione deve attivarsi per cercare vari
introiti, non dimentichiamo che a questi soldi mancano tutte le
tasse che queste società andranno a pagare per tutti coloro che
lavoreranno presso queste società, che dovranno essere circa 4-500
persone, così come era stato previsto a cui tu hai fatto cenno
precedentemente.
Ma, signori miei, credo di parlare con delle persone, sono
sicuro di parlare con delle persone veramente attente a quello che
succede nella nostra Regione, a quella che è la situazione
occupazionale della nostra Regione, per cui dico che sarebbe come
buttare al vento adesso 250 posti di lavoro, nel prosieguo altri
200 o 250, il che significa nella prospettiva la possibilità di
impiego di una manodopera che tu dici di essere di scarto, e allora
se questa manodopera è di scarto non capisco perché tu mi venga a
dire che dovremo dare dei soldi per dei costi di formazione, perché
per il personale di scarto di formazione credo che non ce ne sia
bisogno.
Certo, è vero, Consigliere Andrione, che è prevista nella
convenzione la possibilità di avere dei terreni fuori della nostra
Regione; è stato uno dei punti più dibattuti della convenzione, ma
siamo stati obbligati per certo verso ad accettare queste posizioni
non perché lo volesse la Mercedes, ma perché non eravamo nella
possibilità di dare i terreni necessari per inserire questi loro
insediamenti. E comunque, seguendo il tuo discorso, se avevamo
detto 300mila metri quadri oggi siamo scesi a 150mila metri quadri,
proprio per quelle esigenze e per quelle preoccupazioni che tu hai
avanzato e che sono anche nostre. Che poi questo servirà solo per
la fase iniziale è normale, perché non avendo noi in loco la
possibilità di dare questi terreni, è chiaro che se volevamo
firmare una convenzione di questa portata, dovevamo permettere a
questa società di utilizzare dei terreni fuori della nostra
Regione, con i lati positivi e con i lati negativi di questo
fatto.
Ho anche detto in commissione che i 70mila metri quadri circa
che reperirà... ma non vorrei dirlo in Consiglio, chiedo scusa,
perché ho detto una volta in una commissione dove sarebbero stati
comprati i terreni e improvvisamente questi terreni sono triplicati
di prezzo. Perché arriva la Mercedes, quindi qui tutti sono
disponibili ad alzare i prezzi per cui terreni che valgono 50mila
lire, arrivano a 250mila lire.
Ho detto in commissione dov'è la localizzazione, verranno
rispettate nella costruzione tutte le norme del piano regolatore
previsto da quel comune e soprattutto i progetti dovranno avere
comunque l'assenso da parte dell'Amministrazione regionale, che ci
sia Gianni Bondaz Presidente o qualcun altro, non ha nessuna
importanza; questa è una garanzia per la Regione, proprio per le
ragioni che hai detto tu, perché dobbiamo avere la possibilità di
riutilizzare queste opere nella ipotesi in cui non ci fosse più una
proposta di questo genere.
Quanto all'Autoporto ho già detto in commissione che la SDS ha
fatto una proposta specifica e precisa all'Autoporto e i privati
hanno ritenuto di vendere; è nel loro pieno diritto di vendere a
chi ritengono. La Regione non ha ritenuto di utilizzare il diritto
di opzione che aveva perché è già presente nella società
dell'Autoporto con la Finaosta.
Non dimentichiamo peraltro che per quanto riguarda il personale,
cosa che non ho detto prima e che dico adesso, nel piano economico
che è stato presentato dovrà essere assunto il 20 per cento nel
1992, il 60 per cento nel 1993 e il 100 per cento nel 1994. E non
abbiamo motivo di pensare che queste cifre non siano veritiere,
anche perché - come ho detto poc'anzi - non si è mai visto una
società, in questo caso Mercedes o SDS (chiamatela come volete, per
me sono la stessa identica cosa), che sia venuta in Valle d'Aosta,
abbia dato 10 o 20 miliardi senza chiedere niente in cambio fino
adesso. Alcune volte società arrivavano in Valle d'Aosta,
prendevano, mangiavano e se ne andavano, e non facciamo nomi e
cognomi. Almeno sotto questo profilo possiamo immaginare che una
società di questo genere è una società talmente forte
finanziariamente, talmente ben quadrata dal punto di vista
germanico perché hanno una mentalità tutta loro per cui uno più uno
fa sempre due, e non magari due virgola cinque o uno e
novantacinque.
E' stato difficile trattare, molto difficile, però abbiamo la
garanzia una volta che hanno sottoscritto una firma, infatti a
seguito della firma che hanno messo nella convenzione (o protocollo
di intesa, come vuoi chiamarla tu) di marzo, loro hanno dato fede
alla loro parola e nel mese di luglio hanno cominciato a far
transitare le loro bisarche ad Aosta. Anche per due motivi: 1)
perché volevano dar fede alla loro firma, e questa è già una
garanzia; 2) perché volevano anche loro avere un periodo di prova,
per vedere cosa significava il transito attraverso Aosta e quindi
attraverso il traforo del Gran San Bernardo. In questo caso pagano
il contributo per il transito attraverso il traforo del Gran San
Bernardo, che guarda caso è di proprietà della Regione. Saranno
piccole cose, ma sono sempre cose che servono.
Oltre il resto mi permetto di dire che questi acquisti di almeno
75mila metri quadri è previsto in convenzione che devono avvenire
entro il 31 gennaio 1993. Quindi il disequilibrio credo che ad un
certo punto deve essere visto in termini molto più cauti.
Il transito quanto può incidere sul traffico? E' una
preoccupazione, ne do atto al Consigliere Riccarand, ma è una
preoccupazione di tutti perché tutti siamo preoccupati di cosa può
rappresentare un transito di questo tipo. Da calcoli fatti questo
significherà più o meno circa 10 bisarche al giorno; in un transito
di 2500 Tir al giorno credo che 10 Tir in più non cambino di molto
la situazione, con questa differenza: che dei 2500 non più del
12-13-14 per cento sdoganano ad Aosta, questi invece sdoganeranno
tutti; almeno sappiamo che una redditività la Regione ce l'avrà
sempre dal punto di vista finanziario. Inoltre faccio questa
riflessione: se la Regione introita nell'arco di questi 5 anni
2000, 2400, 3000 miliardi, quello che sarà, credo che la Regione
potrà utilizzare questi denari, evitando le strettoie sempre più
rigide del nostro bilancio regionale, per fare quelle iniziative di
cui molti parlano qui dentro, iniziative che forse non abbiamo la
possibilità di fare, tu dirai per incapacità nostra, noi diciamo
perché mancano i fondi, per cui questi fondi potremmo utilizzarli
per costruire qualcosa di positivo in più e in meglio per la nostra
Regione.
Ripeto qui quello che ti ho già detto in commissione: tu hai dei
rappresentanti come consiglieri nella provincia di Bolzano, chiedi
a loro se sono contenti di questo fatto, se non ritengono che
questa operazione fatta dalla Regione autonoma Valle d'Aosta non
sia qualcosa che a loro brucia molto non aver potuto fare, o non
aver potuto mantenere.
(...Interruzione del Consigliere Riccarand...)
Forse tu, la Sudtirolervolkspartei è su posizioni completamente
diverse, di questo sono sicuro.
Questi posti di lavoro che verranno è stata, lo ripeto, una
delle premesse di questa operazione, perché le prime trattative che
erano intercorse erano state di questo tipo: noi transitiamo ad
Aosta, sdoganiamo ad Aosta, il nostro fatturato è di tanto e ci
date "X" di percentuale. Questa è stata la prima proposta di
Mercedes, proposta che mi aveva onestamente preoccupato da un punto
di vista amministrativo e da un punto di vista penale. E allora in
quel caso lì sì che siamo andati a chiedere i pareri a chi di
dovere, se era possibile fare una operazione di questo genere,
perché siamo stati estremamente cauti nei confronti di una proposta
di questo tipo. Ebbene, ti dico che i pareri di eminenti giuristi
penali, amministrativi e tributaristi hanno detto che l'operazione
era fattibile, ma noi non l'abbiamo accettata perché qualche volta,
guarda caso, siamo disposti a dire di non a qualche consulente,
perché magari non riteniamo opportuno seguire quel parere. E la
nostra proposta fin dall'origine è stata la proposta che oggi viene
portata in Consiglio, perché la più legale, la più
amministrativamente valida e la più certa per quanto riguarda la
nostra Regione.
Per concludere, di fronte a quella prima proposta di transitare
e pagare una percentuale ci siamo chiesto: ma siamo diventati un
corridoio, un qualcosa tanto per lucrare sulle voglie degli
italiani che vogliono comprarsi le "Mercedes", visto che c'è un
boom
dell'acquisto di "Mercedes" in Italia? Abbiamo detto
no, abbiamo ritenuto di modificare questa prima proposta dicendo:
siamo disponibili se a questa proposta si allega una proposta di
carattere sociale, costerà forse qualcosa di più ma avremo qualcosa
di meglio da ottenere. La situazione occupazionale della Valle non
è delle più brillanti, checché ne dicano i mass media; abbiamo
delle difficoltà e l'Assessore all'Industria, che sta seguendo con
estrema cautela e capacità questo settore, vi potrà essere molto
più preciso al riguardo.
Allora io dico che buttare alle ortiche così, per il gusto di
dire che non ci sono delle prospettive, che invece ci sono, buttare
alle ortiche 4-500 posti di lavoro credo sia la cosa più sciocca a
mio giudizio (e chiedo scusa a coloro che si sentono offesi da
questo termine) che una amministrazione regionale possa fare.
Riteniamo che questa operazione sia estremamente valida sia da un
punto di vista finanziario, sia da un punto di vista sociale, sia
da un punto di vista prospettico, perché prospetticamente avremo la
possibilità di trattare con una società che ha solidissime basi e
che ha individuato, non per meriti nostri ma per meriti loro o per
meriti geografici, che la Valle d'Aosta è - come noi abbiamo sempre
detto - il centro della futura costruenda Europa.
Quindi da questa prima fase è probabile che di convenzioni con
Mercedes ne faremo una a gennaio, ma anche delle altre
successivamente, perché è tutta una logica industriale che hanno
messo in atto. Non credo sia stato così semplice per coloro che
hanno avuto questa idea far cambiare idea alla Benz, che è poi la
proprietaria della Mercedes, nel senso di non andare più a Roma ma
ad Aosta. Ma dov'è Aosta, ci hanno chiesto? Allora abbiamo preso la
carta geografica, abbiamo fatto i tragitti, abbiamo visto che c'era
un piccolo aeroporto che poteva servire, abbiamo visto tante altre
piccole cose e pian pianino - purtroppo ognuno di noi ha la propria
mentalità, i tedeschi sono quadrati e valutano le cose fino nel
midollo - esaminata la situazione, pian pianino sono arrivati nella
decisione che la Valle d'Aosta per loro esigenze (e per nostra
convenienza, aggiungo io) era diventata un punto importantissimo
per il loro successivo sviluppo.
Ma il loro successivo sviluppo sul territorio della Valle non
può che comportare, caro Riccarand, dei vantaggi per la nostra
Regione, è assiomatica la cosa, perché non possono inserirsi qui
con delle situazioni come il centro design, e qui sì che forse ci
sarà bisogno di corsi di formazione per permettere ai nostri
giovani di lavorare in quelle strutture che oggi non esistono in
Valle d'Aosta. Ci sono dei valdostani che sono andati a lavorare
fuori Valle facendo questo mestiere, forse ne conosci anche tu.
Se riteniamo giuste queste cose, allora vi prego, signori
consiglieri, con tutta serietà e serenità di votare questa
convenzione, che è la prima; questa è stata fatta perché bisognava
utilizzare questo sistema tecnico diciamo di tecnica societaria per
evitare delle conseguenze successive.
Oggi abbiamo pareri favorevoli di fattibilità di questa
convenzione per cui senza nessuna preoccupazione, quindi mi auguro
che questa convenzione venga approvata dal Consiglio, che
sicuramente farà una cosa ottimale per la nostra Regione.
Presidente
Ha chiesto di parlare il Consigliere
Andrione, ne ha facoltà.
Andrione (UV)
Molto brevemente, cominciando con il
lamento che ha già fatto prima il Consigliere Riccarand sulla
informazione. Questa convenzione è stata tenuta a lungo segreta ed
è soltanto, io non faccio parte di quella commissione, dopo aver
posto certe domande che il Presidente della Giunta ha cortesemente
voluto rispondermi, e lo ringrazio. Per cui prendiamo atto del
fatto che questo accordo in realtà è un accordo fatto con la
Mercedes, e che è stato per motivi tecnici che si è trattato invece
soltanto con la SDS. In tutta franchezza diciamo al Presidente
della Giunta che siamo contenti di discutere in Consiglio dell'On.
Usellini, perché quanto ha spiegato il Presidente della Giunta dopo
tanto tempo dimostra che l'On. Usellini era bene informato, perché
ha parlato esattamente di quella che era la proposta, spiegata
adesso dal Presidente della Giunta, fatta dalla Mercedes, e cioè
tanta importazione, tanti contributi.
Non so se è Stoccarda che ha informato Usellini, non penso; il
Presidente ha detto che molti tributaristi dicevano che andava
tutto bene, ma evidentemente era un tipo di accordo che poteva far
ricadere ancora alcuni cappelli all'On. Formica.
Abbiamo preso atto di questo. Abbiamo preso atto che il
personale dovrà essere assunto con delle scadenze precise: 92, 93,
94; non capiamo il perché non sia stato messo nella convenzione.
Che debba essere annunciato in Consiglio a latere ci sembra un
sistema non perfettamente coerente.
Riconosciamo volentieri che dal punto di vista finanziario
questa convenzione ha dei meriti per la Regione ed è sotto questo
profilo, riservandosi di discutere e di vedere, e pregando il
Presidente della Giunta di voler mandare i dossier un po' più
nutriti ai consiglieri in maniera da evitare delle domande che poi
egli, che sa delle cose che noi non sappiamo, giudica dal suo punto
di vista giustamente inutili, ma noi che non le sappiamo, se non
poniamo le domande non possiamo venire a saperle, per questa serie
di ragioni voteremo a favore della convenzione in questione, con la
preghiera di tenere il consiglio regionale informato delle varie
tappe e delle future convenzioni che sono state annunciate.
Presidente
Siamo arrivati naturalmente alle
dichiarazioni di voto. Ha chiesto di parlare il Vicepresidente
Stévenin, ne ha facoltà.
Stévenin (UV)
Chiedo scusa al Presidente della Giunta,
avrei voluto intervenire prima per chiedere alcuni chiarimenti, in
quanto neppure io faccio parte della commissione.
Se ho bene inteso, poiché di operazioni di questo tipo in Europa
se ne sono fatte alcune, la Volvo per esempio a Gand in Belgio,
un'altra sta per essere realizzata in Germania attraverso una
grande società di importazione americana, in genere hanno più o
meno tutte la stessa configurazione. Si tratta di creazione di
parking per lo stoccaggio delle macchine di importazione, che poi
dovrebbero raggiungere altri lidi, quindi un fatto fondamentale è
costituito dalla operazione parking e strutture necessarie per
farle andare avanti.
In secondo luogo vengono creati normalmente anche dei magazzini
per pezzi di ricambio, cioè questi centri normalmente hanno dei
magazzini che dovrebbero poi fare punto di riferimento, poiché
l'operazione consiste nel far fronte alle esigenze del sud
dell'Europa (così almeno mi era parso di aver capito), per cui si
crea la necessità di costruire questi magazzini che normalmente
sono fatti in un certo modo, quindici metri di altezza, e che hanno
bisogno di tutta una struttura, di esigenze specifiche.
In terzo luogo queste operazioni fanno sì che ci sia l'esigenza
di centri di ricerca e qui oggi ne abbiamo parlato, ma da quanto
avevo potuto capire il centro di ricerca poi dovrebbe raggiungere
dimensioni molto più grandi. Volevo sapere se esiste l'ipotesi
anche di una eventuale creazione di una pista per prove, perché là
dove hanno fatto operazioni di questo tipo in un tempo successivo
sono nate delle piste, sappiamo ad esempio la stessa Mirafiori cosa
era e cosa rappresentava proprio pensando ad ipotesi di
ricerca.
Per ultimo aspetto il problema della formazione che diventa di
per se stesso importante, finalizzato a far fronte alle esigenze di
operazioni di questo tipo.
Ora tutto questo, a parte se è vero o no il centro di ricerca o
il discorso della pista, presuppone la venuta di personale
proveniente dalla Mercedes, dalla Germania; su questo non so se ne
è stato parlato in occasione della riunione della commissione, ma
vorrei chiedere quanta gente è previsto che venga dalla Germania
sia per quanto riguarda la formazione, sia per quanto riguarda la
ricerca, sia per quanto riguarda la gestione dei magazzini dei
pezzi di ricambio. Si sa le esigenze che per il futuro queste cose
comportano, vale a dire per quanto riguarda le case, gli alberghi,
che sono naturalmente esigenze legate a questo tipo di scelta.
Evidentemente poi la valutazione sul piano della validità
finanziaria dipende molto dalla redditività del territorio
necessario all'insieme della operazione, redditività per metri
quadrati. Solo con dei dati precisi si può poi dare una valutazione
corretta circa l'utilizzo del territorio, se questo diventa di per
sé remunerativo.
E' probabile che avrei dovuto dirle prima queste cose per avere
delle risposte, prego il Presidente se può darmi queste risposte
alle domande che ho posto.
Presidente
Ha chiesto di parlare il Presidente
della Giunta, ne ha facoltà.
Bondaz (DC)
Non ricordo le domande, ma sicuramente
non si è mai parlato di una pista. Per quanto riguarda la
formazione, non si è parlato del quantitativo di persone, ma
qualche persona dalla Germania arriverà per forza di cose, perché
il loro indirizzo verrà studiato secondo i loro criteri; però non
credo che si tratti di tante persone. Ci sarà un piccolo staff
iniziale che dovrà seguire queste società, perché anche la Mercedes
Benz dovrà fare le società che avranno sede ad Aosta. Tengo a dire
en passant che la Mercedes ha pagato di tasse nel 1989 50 miliardi,
quindi non è solo un fatto di Iva di importazione, ci sono tutti i
collegamenti che questa operazione comporta. Se fosse vero quello,
come è vero perché l'abbiamo visto dai bilanci, significano altri
45 miliardi che entrerebbero nelle tasche della Regione. Però sarà
da vedere nelle prossime convenzioni come verrà studiato tutto il
pacchetto, perché quelli portano molto ed è chiaro che chiedono, mi
sembra una cosa normale.
Verrà fatto un magazzino per i pezzi di ricambi perché questo
servirà veramente a tutta l'area sudeuropea. E' la logica loro che
li porta a fare queste scelte.
Presidente
Pongo in votazione la delibera in
oggetto.
Esito della votazione:
Presenti: 32
Votanti: 32
Favorevoli: 31
Contrari: 1
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK