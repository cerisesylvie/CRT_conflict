Consiglio Regionale della Valle d'Aosta - Oggetto del Consiglio n. 3390 del 19 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3390 del 19 marzo 2008 - Resoconto
OGGETTO N. 3390/XII - Interrogazione: "Realizzazione di
strutture sanitarie private sul territorio regionale".
Interrogazione
Ricordata la delibera della Giunta regionale n. 1623 del 15
giugno 2007 con cui si autorizzava l'Istituto Sanitario Valdostano
(ISAV) di Saint-Christophe a realizzare una struttura sanitaria
riabilitativa ospedaliera in Comune di Saint-Pierre per 80 posti
letto;
Tenuto conto che in tale delibera ben 50 di tali posti letto
vengono garantiti di interesse pubblico e quindi ci si impegna ad
assumerne il costo economico;
Preso atto che nel frattempo è stata presentata una richiesta
di autorizzazione per la realizzazione di un'altra struttura
sanitaria in Comune di Brusson, sempre a carattere riabilitativo,
con un significativo numero di posti;
i sottoscritti Consiglieri regionali
Interrogano
l'Assessore competente per conoscere:
1) a che punto sia la realizzazione della struttura sanitaria
di Saint-Pierre e quando sia prevista l'ultimazione dei
lavori;
2) quando sia prevista l'apertura della struttura di Brusson
e con quali offerte sanitarie;
3) a quanto possa ammontare l'impegno dell'Amministrazione
regionale, diretta o tramite Finaosta, nel finanziare le due
strutture sanitarie private;
4) quali soluzioni pubbliche siano previste nel piano di
edilizia ospedaliera al fine di garantire ai cittadini valdostani
bisognosi di riabilitazione un servizio pubblico ottimale per
quantità e qualità.
F.to: Sandri - Fontana Carmela
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Prima di rispondere a questa interrogazione
mi permetto di separare le due strutture di riabilitazione - una è
una riabilitazione psichiatrica e l'altra è una riabilitazione
motoria, neurologica - perché hanno una storia e un funzionamento
del tutto diverso, non sono sullo stesso piano, tanto che i 2
procedimenti di autorizzazione sono diversi, perché qui bisogna
distinguere l'autorizzazione dall'accreditamento e dalla
convenzione che sono 3 passi successivi, come è ben descritto al
punto 25 del piano della salute. Quando saranno finite? Quella di
Saint-Pierre ha iniziato i lavori adesso e terminerà ad ottobre
2009, quella di Brusson aprirà nel settembre 2008.
Il finanziamento - proprio perché queste 2 strutture hanno una
storia diversa, quella di Brusson è al di fuori del Sistema
sanitario regionale, mentre quella di Saint-Pierre è inserita in un
progetto sanitario regionale - è nullo per quella di Brusson, che è
privata, come la stessa autorizzazione e alcuni studi valdostani
nella città di Aosta, cioè chi va ha un rapporto economico con la
struttura e la Regione non c'entra nulla. Per Saint-Pierre, come
abbiamo risposto nell'interpellanza dell'11 luglio 2007, c'è una
partecipazione del 15% del capitale da parte di "Finaosta", voluta
proprio dal gruppo esterno che ha aperto l'utenza. Grande
possibilità di lavoro per tutte e 2 le strutture, che creeranno
circa 200 posti di lavoro. Le autorizzazioni non sono definitive,
ma sono soggette ad una periodica revisione e rivalutazione. Nella
deliberazione dell'11 luglio 2007 si sottolinea, a pagina 4, che
tale autorizzazione non pregiudica in alcun modo la successiva
realizzazione di strutture pubbliche prevista dalla pianificazione
regionale, nel rispetto dei limiti... intendendo al punto
successivo la previsione di costruire una struttura riabilitativa
pubblica in quel del "Beauregard". Qui, come ho già detto altre
volte, si sposta provvisoriamente quel privato che veniva trattato
in altre sedi - in particolare ad Albenga e al S. Camillo - a
Saint-Pierre, in modo temporaneo, per risolvere questo problema di
malati che andavano a farsi curare fuori valle.
Termino riferendo una frase del Ministro Turco che nella rivista
"MondoSalute" del mese di giugno 2007 diceva:
"La mia posizione
è chiara, nel Sistema sanitario italiano pubblico e privato hanno
la pari dignità".
Presidente
- La parola al Consigliere Sandri.
Sandri (PD)
- L'Assessore "pro tempore" in campo
sanitario ci ha dato delle informazioni molto interessanti che
credo che possano essere usate contro di lui - come si dice in
America... - nel senso che se la struttura di Brusson completamente
privata, non ha avuto bisogno di alcun finanziamento pubblico,
perché a quella di Saint-Pierre invece abbiamo dovuto dare il 15%?
Perché è arrivata prima o perché aveva qualche Santo in Paradiso?
Questo è il problema che ci viene sospetto, perché in base
all'affermazione che fa l'Assessore, che secondo me è corretta, per
cui il 15% del capitale è stato dato su richiesta del gruppo
esterno, basta che un gruppo esterno venga qua e dica: "noi siamo
dei privati, però dateci dei soldi"... noi glieli diamo?
Teoricamente la cosa poteva anche stare in piedi, a parte che
avevamo già fatto dei procedimenti ispettivi nel luglio dello
scorso anno, però oggi, con questa cosa di Brusson, si dimostra che
la questione è completamente diversa; perché in quel caso sì e in
questo caso no? Allora diamo i soldi anche a Brusson... perché no?
Ci mancherebbe altro!
Credo che qua ci sia un problema di correttezza, e bene ha fatto
l'Assessore a parlare del Ministro Turco, perché pubblico e privato
devono avere pari dignità. Qua invece si sta portando avanti solo
il privato e si tiene fermo il pubblico, perché questa è la verità!
Con la scusa che siamo incapaci di trovare una qualunque soluzione
efficace a livello di Ospedale, anche del "Beauregard", si rinvia
la predisposizione di un progetto per una struttura pubblica e si
dà spazio ai privati; ma questo non è tenere sullo stesso piano
pubblico e privato. E ho l'impressione che con tutta la buona fede
e la buona volontà che sicuramente riconosciamo, però ci si mette a
rischio di scelte che abbiamo visto in varie altre parti d'Italia:
se qualcuno di voi avesse ancora la bontà di andarsi a rileggere
"La Casta" di Stella, si renderà conto - capisco che questo possa
suscitare qualche mal di stomaco, ma abbiamo del "Maalox" e
possiamo distribuirlo - come in molte situazioni del sud Italia, da
Roma a Palermo, da Reggio Calabria alle Puglie, trasversalmente dal
punto di vista politico, la sanità privata è diventata una dei
pilastri del malaffare: commistioni di politici con proprietà
attraverso le mogli o cugini e parenti!
La sanità privata, in Regione, è giusto che abbia il suo spazio,
ma in condizioni di parità e non in condizione di garanzia, perché
il problema di Saint-Pierre è - senza smentita dall'Assessore - una
struttura privata dove privati sono gli utili, ma il servizio è
pubblico, perché è il momento in cui 50 o più posti saranno
convenzionati, finché non verrà realizzata una struttura di cui
però per adesso non abbiamo segnali all'orizzonte, e questo
significa una garanzia di reddito per questi amici di Milano della
"Humanitas" e poi di qualche amico locale, perché abbiamo anche gli
amici locali, una garanzia di posizione mica da ridere! Dopodiché
avremo la ristrutturazione ad est, avremo altre cose e sarà un
temporaneo che obbedisce alla regola secondo cui non c'è niente di
più definitivo del temporaneo.
Noi stiamo dando in questa maniera alla medicina privata un
privilegio sulla medicina pubblica che peserà fortemente; non
vorremmo che in Regione si arrivasse alla "sanità alla Formigoni",
dove i ricchi si possono curare bene e i poveri invece si devono
curare male, perché il finale di tali questioni è che si arriva ad
avere una struttura a doppio binario e in Lombardia è chiarissimo:
se uno ha i soldi per poter andare nelle cliniche di un certo
rilievo ha un buon servizio... altrimenti no! Questo è stato
imparato dal sistema americano e io credo che l'Italia, così come
l'Inghilterra, si è sempre caratterizzata per aver difeso il
servizio pubblico... mi sembra che in Valle d'Aosta da questo punto
di vista non ci siamo!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK