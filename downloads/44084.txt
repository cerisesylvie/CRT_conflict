Consiglio Regionale della Valle d'Aosta - Oggetto del Consiglio n. 1150 del 12 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
COMMERCIO
Disciplina, attività, professioni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1150 del 12 gennaio 2022 - Resoconto
OGGETTO N. 1150/XVI - Interpellanza: "Intendimenti per
consentire l'utilizzo delle strutture di somministrazione di cibi e
bevande ai lavoratori privi di Green pass rafforzato".
Bertin (Presidente) -
Passiamo al punto n. 22 dell'ordine
del giorno. Per l'illustrazione il consigliere Distort.
Distort (LEGA VDA) -
È chiaro che quando io avevo redatto
questa interpellanza, era la data del 30 dicembre. Poi è avvenuto
quanto è avvenuto nel Consiglio dei ministri del 5 gennaio, dal
quale sono emerse una serie di misure di irrigidimento, di
rafforzamento del contrasto epidemiologico, rendendo ancora più
flebili le speranze contenute in questa interpellanza. Pertanto,
qual è lo spirito di questa interpellanza? Potrebbe essere
testardaggine? Potrebbe essere invece una indomabile voce di
resistenza? Questa piace di più a me e forse molto di più alla
collega Guichardaz; non si ritenga depositaria della parola
"resistenza". Oppure una terza ipotesi, una volontà di riflessione
in un contesto dove la conflittualità, su entrambi i fronti, ruba
la scena all'attività critica della ragione umana.
Giusto per inquadrare - e vado subito al quesito - l'obiettivo è
esaminare se esista un percorso, e di conseguenza una volontà da
mettere in atto, per far sì che i lavoratori - i lavoratori! - che
non sono in possesso del
super green pass
, possano
utilizzare un servizio di ristorazione equiparabile a un servizio
di mensa, anziché prendersi il cibo da asporto e portarselo in
ufficio, nelle migliori delle ipotesi, oppure in un cantiere,
oppure sul bordo di un marciapiede, oppure seduti su una panchina,
soprattutto in un contesto climatico come quello della Valle
d'Aosta, e come tante altre regioni alpine, in cui le condizioni
meteorologiche fanno sì che consumare un pasto a temperature rigide
comporta effetti di tutta evidenza sulla salute umana.
La riflessione è proprio in questi termini, l'oggetto è questo e
il voler riflettere si pone sotto il profilo del sub solco del
pensiero occidentale, così come lo definiscono Reale e Antiseri
nella loro storia della filosofia; il pensiero occidentale è il
pensiero della filosofia, cioè il pensiero che si pone degli
interrogativi attraverso dei percorsi logici. Un percorso logico
appunto è la relazione transitiva, quella che in matematica si
chiama proprietà transitiva. Allora, è su questo filone, su questo
percorso logico, che io voglio effettuare questa riflessione con il
Governo.
La proprietà transitiva. Il primo elemento dell'insieme è che
sul finire del 2020, quando in un contesto sanitario ben più
drammatico rispetto a quello di oggi, in quanto eravamo in assenza
di vaccini, colti di sorpresa sotto il profilo organizzativo, con
conoscenze limitate rispetto alle terapie, tuttavia si è
provveduto, sì anche nel solco del dpcm, ma comunque si è
provveduto con l'ordinanza del Presidente della Regione, la n. 486
del 6 novembre 2020, nella quale al punto 4 si consentiva alle
attività di somministrazione di cibi e bevande, che si fossero
convenzionate con le aziende a titolo di servizio di mensa per i
rispettivi dipendenti, lo svolgimento delle proprie attività di
ristorazione in deroga alle restrizioni imposte su tutto il
territorio nazionale a seguito delle misure per il contenimento
della diffusione del Covid. Questo è il primo elemento dell'insieme
della relazione transitiva.
Ora il secondo elemento, vale a dire oggi noi ci troviamo in una
situazione di indubbia minore gravità rispetto al medesimo periodo
dell'anno scorso, per quegli ovvi motivi elencati. Abbiamo i
vaccini, abbiamo individuato cure, abbiamo oltretutto una
situazione epidemiologica che ha un virus che ha mutato le sue
caratteristiche; non entro nel campo medico, perché ho giusto a
pochi metri da me un medico vero e quindi non intendo entrare in
argomenti che non mi appartengono, però giusto per leggere la
situazione.
Abbiamo una posizione del Governo centrale che rafforza
ulteriormente le misure e prevede che chi non è in possesso del
green pass rafforzato non possa minimamente accedere a un servizio
di ristorazione o di somministrazione di cibi e bevande. Allora, io
torno proprio al concetto della proprietà transitiva e dico: quando
noi eravamo in una situazione ben più grave, abbiamo trovato un
percorso che consentisse ai lavoratori di non esporsi a ulteriori
rischi; così come alle attività di poter svolgere il proprio ruolo,
esattamente nella linea con cui il buon padre di famiglia
amministra, così il Governo regionale ha tentato di amministrare la
comunità valdostana.
Ecco che l'interrogativo che conclude la proprietà transitiva è
questo: oggi, rispetto alle analogie -
mutatis mutandis,
chiaramente - non esiste la possibilità di percorsi amministrativi
che permettano la riproposizione di quegli stessi principi messi in
atto l'anno scorso, per favorire l'attività di tutte le categorie
di lavoratori? È o non è negli intendimenti di questo Governo
regionale prendere in considerazione l'argomento, al fine di
percorrere tutte le strade possibili per consentire l'utilizzo
delle strutture di somministrazione di cibo e bevande durante le
pause inter-lavorative da parte dei lavoratori della pubblica
amministrazione e del settore privato che non siano in possesso di
green pass rafforzato?
Volutamente non mi sono addentrato nel capitolo spinoso delle
scelte personali che regolano l'accettazione di un percorso
vaccinale, oppure no. Prescindo da questi discorsi, ormai sono
diventati discorsi tabù con i quali si perdono addirittura le
amicizie. Partendo semplicemente come istituzione dal rispetto
della libertà costituzionale, dalla lettura di una situazione
esistente, dalla presenza nella nostra comunità di un disegno di
posizioni varie, tale per cui risulta questo problema e questa
situazione, io ribadisco e chiedo quali siano le intenzioni del
Governo per dirimere, per trovare soluzioni e per dare risposta a
questa situazione.
Presidente -
Risponde il presidente della Regione
Lavevaz, ne ha facoltà.
Lavevaz (UV) -
Partirei con due considerazioni, una
tecnica e una più politica. Quella tecnica di fatto l'ha già
superata lei, nel senso che c'era un refuso nell'interpellanza,
perché faceva riferimento a una ordinanza di novembre del 2021, in
realtà è novembre del 2020 e l'ha già giustamente corretta lei,
perché questo cambia il quadro della situazione epidemiologica
nella quale è contestualizzato il tutto.
L'altra questione più politica, senza nessun tipo di
provocazione o di polemica. Ricordo solo che il Governo che ha
approvato questo decreto è lo stesso in cui il suo partito in parte
ha votato questo tipo di iniziativa. Come era già successo anche in
altri momenti della pandemia, si chiede al Governo regionale di
fare delle forzature su una norma che il vostro partito ha
approvato. Questa come considerazione di fondo.
Come giustamente ha ricordato lei, nel novembre del 2020 ci
trovavamo in una situazione dal punto di vista generale molto
diversa da quella di oggi, proprio in un'altra epoca parlando
ovviamente di pandemia. Eravamo in una zona rossa, eravamo in un
lockdown
sostanzialmente totale. Peraltro, la nostra regione
entrava in quel periodo nella zona rossa e, come ricordate, è anche
la regione poi che ci è rimasta di più, per tanti motivi sempre
legati ai nostri numeri e a questioni più statistiche che
sanitarie. In quel periodo lì, se vi ricordate bene, i servizi di
ristorazione erano proprio chiusi, erano proprio sospesi, a
eccezione della ristorazione da asporto e delle mense.
In quel momento la necessità era veramente di dare la
possibilità di poter accedere, di poter fruire di un pasto per chi
lavorava.
Oggi la situazione, come ha giustamente ricordato lei, è molto
diversa - lo ricordo ancora, l'ho già fatto oggi in apertura dei
lavori - perché il 78 percento e più della popolazione ha
completato il ciclo vaccinale, quindi siamo in una situazione che
ci permette di affrontare la pandemia e di convivere con il virus,
mantenendo le attività economiche e sociali aperte in qualche modo.
La sostanziale differenza rispetto al 2020 è che per il 99 percento
dei casi - adesso dico una percentuale così per dire, ma credo di
non allontanarmi di tanto - chi non ha il
green pass
, non lo
ha per una scelta sua legittima; io non voglio entrare, come ha
detto lei, nel merito della discussione e sono assolutamente
d'accordo su questo. Però la differenza sostanziale, rispetto al
novembre 2020 dove i ristoranti erano chiusi, è che non c'era la
possibilità, non era una scelta, di poter fruire di un pasto caldo
durante il proprio lavoro. Oggi siamo in una situazione diversa,
come conseguenza anche e soprattutto per un quadro normativo che è
profondamente mutato e diverso rispetto al 2020, sia in materia di
ripresa delle attività economiche e sociali, sia in materia di
obblighi vaccinali. Non in ultimo, lo ha ricordato anche lei,
abbiamo una mutazione degli obblighi vaccinali di qualche giorno fa
rispetto agli over 50.
Si tratta, come anche qui giustamente lei ha ricordato, con gli
ultimi decreti di misure che sono di fatto diventate via via sempre
più stringenti e lo saranno ancora ulteriormente dal 15 febbraio.
In particolare, in materia di certificazione verde il contesto
normativo si colloca all'interno di un ambito che è quello di un
restringimento delle facoltà. Di fatto, quello che compete al green
pass e alle certificazioni verdi è materia che rientra in una
riserva di legge non derogabile, come peraltro l'obbligo vaccinale.
Su questo non abbiamo veramente nessun margine di azione per
interpretare in maniera diversa la norma, rispetto a quello che è
previsto a livello nazionale. Come è noto al momento, da quanto
previsto dalle normative vigenti, l'accesso ai servizi di
ristorazione, sia all'aperto che al chiuso, è possibile solo con la
certificazione verde rafforzata, a eccezione delle mense aziendali
e dei servizi di
catering
continuativo su base contrattuale,
per le quali è ammessa la certificazione di base. In questa
casistica non rientrano gli esercizi convenzionati per il consumo
di buoni pasto.
Presidente -
Per replica il consigliere Distort.
Distort (LEGA VDA) -
Le dico subito con chiarezza che la
ratio
profonda dell'interpellanza era basata sul
ragionamento, sulla condivisione di un problema, dove l'oggetto e
la posta in gioco non è il fatto che io sia il consigliere di
opposizione appartenente alla Lega e lei il presidente della
maggioranza in capo all'Union Valdôtaine. La posta in gioco è una
fetta della popolazione valdostana.
Il fatto che la forza politica che io rappresento, partecipando
al Consiglio dei ministri, abbia accettato una posizione, sapendo
anche comunque i vari retroscena che non sto a elencare perché non
sono pertinenti al tema, ciò si riferisce - giusto per capire un
attimino la dinamica - all'intero territorio nazionale. Ma è chiaro
che in un contesto come il nostro, di tutto l'arco alpino, dove si
registrano delle temperature dal punto di vista delle condizioni
meteorologiche e dal punto di vista di temperature, ben diverse da
quanto si registra a Catania, è chiaro che una disposizione statale
prende in considerazione tutta l'intera situazione dello Stato,
quindi abbia una visione che va molto più generale. È per questo
che dalle Regioni, e in particolare da una Regione autonoma, io
come tutta la comunità valdostana, si aspetta una posizione quanto
meno di porre in attenzione il tema.
Io sono a conoscenza di come funzionino le conferenze
Stato-Regioni, ma mi sarei aspettato sinceramente una risposta del
tipo: "Grazie Distort, è interessante il tema che hai proposto;
neanche io come Presidente della Giunta entro in merito alle
distinzioni e alle disquisizioni sulle scelte vaccinali o meno di
queste persone; prendo atto che c'è una parte, una componente del
tessuto sociale della nostra comunità che non ha aderito alla
scelta vaccinale, porto in conferenza Stato-Regioni questo
argomento; ci saranno sicuramente altri territori che hanno le
nostre caratteristiche dal punto di vista di temperature e di
condizioni; probabilmente mi diranno di no, 'ciao, picche,
eccetera' ma almeno io lo faccio"; è questa la proposta".
Lei mi dirà: "Distort, non conosci le dinamiche della Conferenza
Stato-Regioni", può darsi. Però le dico sinceramente che alla
comunità valdostana non interessa che io della Lega porti questo
argomento quando la Lega a Roma, per altre dinamiche, ha preso
certe posizioni; non interessa che lei, dell'Union Valdôtaine abbia
certe posizioni. Alla comunità valdostana interessano delle
risposte che sono: "prendo in carico il tema", punto!
Questa mia interpellanza ero sul punto di ritirarla, sa perché?
Perché avrebbe potuto generare quella dinamica che avviene in
pallavolo quando uno alza e l'altro schiaccia e segna. In questo
caso, paradossalmente, io avrei alzato, lei avrebbe schiacciato e
segnato un punto, perché avrebbe dimostrato di prendere a cuore
l'interesse di questa parte di popolazione.
È questo lo spirito. Adesso di fronte all'interpellanza non c'è
spazio per una sua replica, ma io confido nella sua intelligenza
personale, confido nella morale e confido nelle dinamiche di
funzionamento del Governo. Le attività che vengono svolte e
discusse in questa aula incidono sul Governo non per un gioco di
opposizione e maggioranza, ma devono incidere anche su effetti di
secondo ordine. I ragionamenti che lei, la sua Giunta e la sua
maggioranza faranno dopo un minuto dalla conclusione di questo
intervento, saranno importanti per la popolazione, perché la scelta
non è tra il bene o male di un partito piuttosto che di un altro o
di uno schieramento piuttosto che di un altro, è il bene di una
comunità con tutte le sue sfaccettature.
Presidente -
Il Presidente della Regione brevemente.
Lavevaz (UV) -
Telegraficamente solo per dire che in
Conferenza delle Regioni funziona come dice lei. Io la proposta,
per la risoluzione del problema, l'ho fatta, però è diversa dalla
sua. Io ho proposto l'obbligo vaccinale per tutti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK