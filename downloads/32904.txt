Consiglio Regionale della Valle d'Aosta - Oggetto del Consiglio n. 1437 del 3 novembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1437 del 3 novembre 2010 - Resoconto
OGGETTO N. 1437/XIII - Interrogazione a risposta immediata:
"Progetto di razionalizzazione dell'elettrodotto
Villeneuve-Châtillon proposto dalla società Terna S.p.A.".
Interrogazione a risposta immediata
Informati del progetto di razionalizzazione dell'elettrodotto
380 KV Villeneuve - Châtillon proposto da TERNA S.p.A.;
Condiviso l'obiettivo di produrre energia pulita e
rinnovabile avendo però come direttrice il più rigoroso rispetto e
la massima attenzione alla salvaguardia dell'ambiente;
Preso atto che i tracciati delle linee interessano diversi
comuni ed alcuni di essi hanno già manifestato dubbi e
perplessità;
Rilevato che in questa fase preliminare sia necessario
valutare attentamente le ricadute di un progetto molto impattante
su un delicato equilibrio ambientale;
Evidenziato che questa opera necessita la più ampia e
completa informazione;
i sottoscritti Consiglieri regionali
Interrogano
il Presidente della Regione per sapere se sia vero che il
progetto proposto da TERNA S.p.A. sarà portato a conoscenza della
Commissione competente, consentendo anche un confronto con le
amministrazioni interessate.
F.to: Rigo - Donzel - Carmela Fontana
Président
- La parole au Conseiller Rigo.
Rigo (PD)
- Grazie Presidente.
La razionalizzazione dell'elettrodotto Villeneuve-Châtillon
proposto da Terna S.p.A., se non sbaglio, è un intervento
presentato dalla società molti anni addietro. Da tempo infatti sono
in corso studi e valutazioni e una prima bozza di tracciato
proposto era stato allora non accolto da molti dei Comuni
interessati. Oggi l'accordo firmato questa estate fra Regione e
Terna ha permesso al progetto di riprendere il cammino interrotto.
Progetto sicuramente importante per l'impatto globale degli
apparati elettrici, per il notevole investimento finanziario, in un
periodo come questo di crisi, per la sicurezza, l'efficienza e
l'affidabilità dei servizi elettrici. È evidente però che dobbiamo
prestare la massima attenzione all'impatto ambientale e ad un
eventuale impatto elettromagnetico. Questi sono i due problemi
oggetto del dibattito che si è aperto nei comuni interessati dai
tracciati delle linee e dalla collocazione delle tre stazioni da
realizzare. Ingombro quest'ultimo non piccolo, perché stimato
dell'ordine dimensionale di un campo di calcio. Crediamo che tale
progetto debba interessare anche gli organi del Consiglio
regionale, per questo abbiamo presentato questa interrogazione a
risposta immediata per avere informazioni su come intenda il
Governo regionale coinvolgere la commissione competente e come
interagire con le Amministrazioni comunali coinvolte dal progetto
presentato dalla società Terna. Grazie.
Président
- La parole au Président de la Région,
Rollandin.
Rollandin (UV)
- Ringrazio il collega Rigo per aver
voluto sottolineare questo tema, che è di grande attualità, anche
se è di interesse preminente dei Comuni.
Il 10 luglio 2009 la Regione e Terna hanno siglato un protocollo
d'intesa per l'applicazione della valutazione ambientale strategica
(VAS) alla pianificazione elettrica relativa al territorio
regionale; nell'ambito della procedura la Regione ha valutato il
piano di sviluppo nazionale 2010 presentato da Terna al Ministero,
sottolineando l'importanza di allontanare le linee elettriche
esistenti dai centri abitati come misura di prevenzione alle
radiazioni elettromagnetiche. In applicazione del piano di sviluppo
2010, Terna ha avviato la progettazione di un intervento di
razionalizzazione dell'elettrodotto a 380 kWatt
Villeneuve-Châtillon, considerato la vetustà dell'elettrodotto in
questione realizzato nel 1949, che pone seri problemi a livello di
sicurezza dell'esercizio della rete, oltre ad una serie di
criticità territoriali per la vicinanza alle aree ormai
urbanizzate. Il progetto prevede la realizzazione di un nuovo
elettrodotto di circa 39 chilometri, localizzato a mezza costa sul
versante orografico destro della Dora per evitare interferenze con
i centri abitati, lo smantellamento delle linee esistenti per 58
chilometri e l'interramento per altri 25 chilometri di linee
elettriche a 132 kWatt, per un investimento stimato di 100.000.000
di euro. Rapportando i chilometri linee dismessi, quelli interrati
e quelli realizzati... scompariranno dal territorio 44 chilometri
di linee elettriche con un vantaggio ambientale non indifferente,
anche considerando che la localizzazione della nuova linea è
lontana dai centri abitati.
Il 2 ottobre scorso, nel corso di un incontro organizzato dalla
Presidenza, Terna ha presentato ai Comuni interessati il progetto,
al fine di avviare la concertazione. Il 15 ottobre si è svolto un
secondo incontro organizzato dal Servizio valutazione ambientale;
oggi i Comuni stanno provvedendo a trasmettere i loro pareri,
comprensivi delle eventuali osservazioni e, sulla base di questa
concertazione preventiva, Terna svilupperà il progetto definitivo.
Il confronto con gli enti locali è stato quindi non solo avviato,
ma rispettato nelle procedure. Non ci sono problemi a portare in
commissione il risultato, che è legato soprattutto al confronto con
i Comuni e come tale rimane, voglio sottolinearlo; quindi non ci
sono difficoltà a portarlo nella commissione competente quando
avremo la linea definitiva prospettata dalle risposte dei Comuni.
Grazie.
Président
- La parole au Conseiller Rigo.
Rigo (PD)
- Grazie.
La nostra richiesta era duplice: una, quella di coinvolgere la
commissione competente per un'informazione dovuta e più ampia di
quella che ha potuto sviluppare lei, Presidente; la seconda
interagire con i Comuni. Sappiamo che c'è stato il 15 ottobre un
incontro presso l'ARPA con alcuni dei Comuni interessati, credo che
agire con i Comuni sia importante, non solo per definire con loro
la collocazione ottimale di questi tracciati, ma anche per
interagire con la popolazione: i Comuni come
trait d'union
fra la Terna, la Regione e anche la popolazione. Ritengo che su
questo tema anche la popolazione debba avere informazioni corrette
e che non possono solo essere le informazioni date dai
giornali.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK