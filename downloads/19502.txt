Consiglio Regionale della Valle d'Aosta - Oggetto del Consiglio n. 2659 del 12 giugno 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 2659 del 12 giugno 2002 - Resoconto
OGGETTO N. 2659/XI Interventi per migliorare le condizioni dei
degenti presso l'Ospedale regionale. (Interpellanza)
Interpellanza Constatato che, nonostante un lungo tempo
trascorso, gli impegni presi dall'Assessore regionale alla Sanità
per una sempre maggiore umanizzazione dell'Ospedale regionale non
sono stati rispettati;
Vista la carenza dei servizi a favore degli ammalati per quanto
riguarda il barbiere, l'astensione in tutti i reparti dell'uso del
telefono portatile e della televisione, la consegna al letto del
paziente dei giornali, l'erogazione dei pasti personalizzati,
ecc.;
Constatato che anche le iniziative per rallegrare la giornata
dei malati elencate due anni fa dall'Assessore non sono andate a
buon fine (animazione musicale in corsia, animazione per bambini,
attivazione del progetto "Accoglienza" e "Pront Line", ecc.);
A conoscenza dell'opuscolo "Per un Ospedale a 10 stelle" scritto
dal Cappellano dell'Ospedale, Don Luigi Ronco;
il sottoscritto Consigliere regionale
Interpella
la Giunta regionale e l'Assessore competente per conoscere:
1) se, come e quando intende rispettare gli impegni presi a suo
tempo per una sempre maggiore umanizzazione dell'Ospedale
regionale.
F.to: Beneforti
Président
La parole au Conseiller Beneforti.
Beneforti (PVA-cU)
Sono ormai trascorsi oltre due anni da
quando, in seguito alla lettura dell'opuscolo "Per un Ospedale a 10
stelle" scritto dal Cappellano dell'Ospedale, Don Luigi Ronco,
presentammo un'interpellanza per conoscere se e come l'Assessore
alla sanità intendeva attivarsi per una sempre maggiore
umanizzazione della struttura ospedaliera. Era il 23 febbraio 2000.
L'Assessore, rispondendo alla collega Squarzino, che allora
illustrò l'interpellanza, elencò le iniziative umanizzanti che si
impegnava a mettere in atto per far sentire l'ammalato un po' più
vicino a casa propria, per farlo sentire una persona al centro dei
servizi sanitari, ma devo dire che gli impegni presi allora non
sono stati tutti rispettati - forse non erano tenuti né l'Assessore
né l'USL… -, come del resto non è stato
dato completamente seguito al richiamo del Cappellano
dell'Ospedale, forse il significato dell'opuscolo non è stato
compreso fino in fondo, tant'è vero che non sono stati garantiti
tutti gli strumenti che devono consentire al paziente di sentirsi
un ammalato preso in cura.
Qualcuno sostiene che nella sanità ci sono problemi più
importanti da affrontare; certo, può essere, ma io credo che il
rispetto e la dignità della persona non possono mai venire meno,
particolarmente nei confronti di chi si trova in un letto di
ospedale, per questo abbiamo presentato questa interpellanza, per
conoscere, a distanza di due anni, se, come e quando si intendono
rispettare gli impegni presi per una sempre maggiore umanizzazione
dell'Ospedale regionale. Con questo non intendiamo mettere sotto
accusa l'Assessore, ma vogliamo rendere più umano l'Ospedale
regionale nei confronti di coloro che lì vengono ricoverati.
Le promesse che non sono state realizzate, le iniziative che
sono addirittura "cadute" riguardano ad esempio: il servizio di
barbiere che non esiste o non si sa che fine abbia fatto; il
telefonino portatile a disposizione dei pazienti che non esiste in
tutti i reparti; il bar interno che c'è, ma che non è stato
migliorato secondo l'impegno che si era preso due anni fa; il
servizio edicola c'è, ma la consegna dei giornali al letto degli
ammalati non avviene; la biblioteca è rimasta negli stessi
strettissimi spazi in cui è nata quasi venti anni fa, mentre sono
cresciute le attrezzature libere e infatti il giro nei reparti è
stato ridotto; i pasti ai pazienti non sono molto personalizzati,
come lei diceva allora, Assessore, e molte volte non sono neppure
caldi; l'uso del televisore in camera non è possibile in tutti i
reparti; la distribuzione di una guida dei servizi ospedalieri,
come è avvenuto in altre realtà europee, non è avvenuta, non so
neppure se è stata stampata.
Lei poi elencava un'altra serie di iniziative che dovevano
rallegrare la giornata del malato come l'animazione musicale in
corsia, che è avvenuta, ma che poi è stata eliminata, perché?
L'animazione per i bambini nel reparto di Pediatria non è mai stata
fatta; l'attivazione del "Progetto accoglienza", che doveva
prevedere l'accompagnamento degli utenti in arrivo all'Ospedale
fino al reparto di destinazione, non è mai iniziata e ci sono tante
altre cose; inoltre, nonostante l'annunciato "Progetto qualità", i
corsi di aggiornamento e preparazione annunciati non sono stati
effettuati.
La realtà, Assessore, è che ci sono dei servizi in cui gli
ammalati sono trattati come numeri e ottengono risposte evasive
quando pongono domande e richieste, in conclusione gli ammalati non
sono al centro della vita sanitaria che si svolge all'interno
dell'Ospedale, anche le conseguenze degli appalti dei servizi dati
all'esterno ricadono molte volte su di loro, come ricadono su di
loro certi orari di lavoro degli operatori sanitari. Queste ed
altre sono le lamentele che ci sono state riferite da parte dei
pazienti e dal personale ospedaliero.
Credo che quanto ci è stato riferito meriti una particolare
attenzione da parte nostra e anche una particolare attenzione da
parte dell'USL, ma anche dell'Assessore che ha la responsabilità
politica della gestione della sanità nella nostra Regione.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Premesso che costituisce uno degli
obiettivi prioritari dell'Amministrazione e dell'azienda USL
l'incremento della qualità dei livelli assistenziali anche
attraverso il miglioramento delle condizioni dei degenti durante il
periodo di ricovero, parte degli intendimenti assunti nei primi
mesi del 2000 sono stati realizzati, sottolineo "parte degli
intendimenti". Certamente ci sono informazioni diverse fra quelle
che mi vengono riferite e quelle che vengono riferite al
Consigliere Beneforti.
Mi si dice, al contrario di quanto affermato testé, che la
biblioteca interna consegna i libri ai degenti allettati, anche se
ci sono stati dei problemi di personale della Biblioteca regionale
che si è assentato per motivi personali; mi si dice che la vendita
dei quotidiani e settimanali in corsia avviene regolarmente, che
ogni camera è stata dotata di un impianto radiofonico, che sono
state installate gettoniere e telefonini pubblici in quasi tutti i
reparti, anche se l'uso è molto limitato perché tutti ormai
utilizzano i cellulari, che è stata messa in funzione l'apertura
dello sportello Bancomat 24 ore su 24, così come l'individuazione
di due spazi idonei per le esigenze spirituali dei degenti e per il
mantenimento di un efficace servizio di assistenza religiosa.
Aggiungo a quanto è stato citato, che il progetto "L'isola che
non c'è" prevede la presenza di animatori presso l'Unità budgetaria
di pediatria. Nel 2000 si era accennato a questa iniziativa che è
decollata regolarmente; il "Progetto accoglienza" che, come è già
stato detto, è assimilabile al "Progetto Front line" è stato
attivato con la previsione di un'apposita selezione interna del
personale, che è propedeutica al progetto nella sua interezza, così
come è stata fatta animazione musicale durante le festività
natalizie, e si ritiene di dover ripetere queste esperienze,
animazione per la quale è necessario preliminarmente avere la
disponibilità volontaria da parte dei gruppi folcloristici
musicali.
Così come si è continuato ad investire nella realizzazione di
iniziative di formazione per il personale dipendente allo scopo di
migliorare la qualità delle relazioni interpersonali per i degenti
- e su questo tornerò perché è il punto forte dell'opuscolo del
Cappellano dell'Ospedale -, ma altre iniziative sono in fase di
studio, come il progetto di revisione degli orari per la
distribuzione dei pasti in Ospedale, revisione che è già stata
attuata negli anni scorsi: ricordiamoci i tempi in cui in Ospedale
si mangiava alle 11 della mattina e alle 6 del pomeriggio, mentre
ora ci si è avvicinati ad orari normali, però si vorrebbe
migliorare ulteriormente, così come la predisposizione di un menu
differenziato per i bambini ricoverati è stato predisposto d'intesa
con i dietisti e i dietologi dell'Ospedale, invece ci sono
difficoltà per il servizio mensa per i parenti dei degenti, a tal
proposito sono stati valutati tutti gli aspetti organizzativi
legati all'effettiva erogazione del servizio con l'impresa titolare
dell'appalto della ristorazione e l'impresa è pronta ad erogare il
servizio secondo le indicazioni fornite dall'azienda.
Analogamente sono stati valutati unitamente alla Direzione
ospedaliera tutti gli aspetti di organizzazione interna rilevanti
ossia il luogo di consumazione, reparto o mensa, le modalità di
prenotazione e di pagamento, l'individuazione degli aventi diritto
al pasto, le modalità di accredito degli aventi diritto al pasto. I
responsabili dell'azienda USL stanno predisponendo un protocollo di
lavoro e stanno valutando l'opportunità di avviare sperimentalmente
il servizio presso un reparto pilota. Il protocollo dovrà
rispettare il presupposto che l'azienda non può erogare il servizio
ad esterni, bensì un servizio di accoglienza per quei parenti che
prestano assistenza limitata alle giornate di effettiva necessità.
Ho sollecitato più volte il decollo del servizio distribuzione
pasti ai parenti, spero che questa volta con la definizione del
protocollo si possa decollare.
Come è stato descritto nell'opuscolo "Per un Ospedale a 10
stelle", è in corso di realizzazione il progetto per migliorare
l'accoglienza dei degenti e dei loro parenti che ha coinvolto la
direzione aziendale, gli operatori e le organizzazioni sindacali.
Sono state avviate inoltre due importanti iniziative, come
"L'Ospedale senza fumo" e "L'Ospedale senza dolore", che continuano
a coinvolgere numerosi operatori sanitari e che si concluderanno
entro l'anno in corso. L'attività dei due comitati che stanno
conducendo le iniziative di cui trattasi consentirà a regime di
migliorare considerevolmente le condizioni degli assistiti e dei
loro familiari durante il periodo di degenza.
Sono state infine attrezzate con linee telefoniche dedicate e
con il televisore i locali delle sole stanze di degenza a
pagamento; questa è stata una scelta voluta, si è deciso di
attrezzare con linee telefoniche dedicate e televisori solo quelle
a pagamento per motivi di economicità e di contenimento delle
spese.
Per quanto attiene alla realizzazione di un servizio di
barbiere, che mi pare essere un elemento centrale
dell'interpellanza, l'ipotesi è stata studiata a lungo dalla
Direzione sanitaria ospedaliera, ma resta il vincolo tuttora non
superato di reperire un locale adeguatamente attrezzato. A tal
proposito si sono svolti alcuni contatti con i barbieri - io stesso
ho contattato l'associazione di categoria -, per verificare la
disponibilità a svolgere il servizio di cui trattasi, non si è
tuttavia riusciti a trovare un accordo benché ci fossero tutti i
presupposti fiscali e previdenziali per l'avvio del servizio, il
barbiere interessato riteneva indispensabile disporre di un locale
dedicato, appositamente attrezzato con uno o due lavatesta, dove
avrebbe potuto installare tutto il suo materiale senza doverlo
spostare continuamente.
Va precisato che l'intenzione dell'Amministrazione è di fornire
un servizio al letto del ricoverato in modo tale da rispondere
prioritariamente alle esigenze degli allettati, spesso lungodegenti
- si pensi alla Geriatria soprattutto, si pensi alla Medicina
generale e si pensi alla Psichiatria -, nei tre presidi ospedalieri
attualmente esistenti: Psichiatria, Beauregard e viale Ginevra e
dunque l'eventuale realizzazione di un locale apposito presso una
sola delle tre strutture non rappresenterebbe una risposta adeguata
alla suddetta priorità che è quella di fornire un servizio di chi
non può scendere dal letto, anche se comunque questa sala è
prevista nella ristrutturazione a regime di viale Ginevra. Aggiungo
che per l'apertura e l'utilizzo di un vero e proprio salon de
coiffeur si deve procedere con gara di appalto, previe le relative
autorizzazioni amministrative, così come è stato concordato
all'epoca con il rappresentante della categoria dei barbieri e dei
parrucchieri. A questo proposito mi farò carico di invitare
l'azienda USL a bandire un avviso pubblico per l'esternalizzazione
del servizio mobile di barbiere al letto del ricoverato.
Rispetto al richiamo del Cappellano, l'opuscolo lo conosciamo, i
punti toccati da Don Luigi puntano essenzialmente sul tema della
centralità del malato e sul tema dell'umanizzazione del servizio e
sul tema della formazione permanente del personale. Per quanto
riguarda la formazione permanente del personale, non vi è dubbio
che gli aspetti di aggiornamento professionale sono fra coloro che
rivestono carattere di priorità negli investimenti dell'azienda
USL, così come quello relativo alla competenza del personale
sociosanitario.
Mi pare di avere un osservatorio diverso rispetto a quello che
ha il Consigliere Beneforti perché è vero che ultimamente ho
ricevuto alcune lamentele da parte dei ricoverati rispetto ai
pasti, tant'è che il sottoscritto con il Direttore generale
dell'USL, il Direttore amministrativo e una quarta persona si è
recato in una struttura dell'Ospedale senza preavviso per poter
pranzare.
Non abbiamo predisposto dei comunicati stampa per dare notizia
di questo evento, ma abbiamo potuto constatare di persona,
pranzando in un cucinino di un reparto ospedaliero, che molte cose
non funzionano soprattutto rispetto a certi prodotti che, su
precise indicazioni da parte dei dietologi, vengono forniti senza
condimento, allora delle due l'una: o si punta verso un pasto
assolutamente salutista dal punto di vista dei contenuti in grassi
- ed è questa l'impostazione che viene data dalla Direzione
sanitaria ospedaliera, a scapito del gusto - oppure si torna
indietro rispetto alla situazione di alcuni anni fa, dove i pasti
in Ospedale venivano cucinati così come possono essere cucinati in
qualunque trattoria. Bisogna trovare una via di mezzo fra le due
strade perché non vi è ombra di dubbio che il paziente che è
ricoverato, anche se mediamente le giornate di ricovero non
superano i sette giorni, salvo le lungodegenze, ha diritto a
ricevere un pasto che anche dal punto di vista della qualità e del
gusto sia assolutamente soddisfacente. Abbiamo fatto presente le
nostre rimostranze alla ditta per modificare alcuni aspetti,
abbiamo sotto questo punto di vista dei riscontri abbastanza
positivi in via immediata.
Di certo bisognerà continuare sotto l'aspetto dei rapporti
interpersonali fra il personale e i degenti - e questo è un
problema culturale, Consigliere Beneforti, perché non vi è ombra di
dubbio che la formazione e l'aggiornamento professionale possono
sicuramente migliorare il sistema, ma il sistema migliora se ogni
singolo operatore sanitario ritiene di dover approcciarsi nei
confronti del malato in modo diverso -, ma io voglio spezzare una
spada a difesa del personale perché le lamentele che mi pervengono
non riguardano in genere i rapporti interpersonali, non riguardano
la qualità dei servizi o la pulizia, le lamentele, detto con tutta
franchezza, riguardano i pasti e sotto questo punto di vista
abbiamo cercato di dare delle risposte. Di certo bisogna seguire
con molta attenzione questo processo di umanizzazione perché se si
abbassa la guardia, immediatamente ne sentiamo le conseguenze
negative; non riteniamo di abbassare la guardia, così come è giusto
e opportuno che ognuno di voi si faccia interprete delle esigenze
del cittadino, in questo caso del cittadino ammalato, e le inoltri
agli organi competenti. Sotto questo punto di vista sono a vostra
disposizione.
Président
La parole au Conseiller Beneforti.
Beneforti (PVA-cU)
Ho ascoltato la risposta
dell'Assessore e devo dire che non posso dichiararmi soddisfatto.
La sua risposta è una giustificazione a ciò che non è stato fatto e
teniamo presente che dal 23 febbraio 2000 ad oggi sono trascorsi
più di due anni, capisco che tante cose sono state fatte, ma tante
altre non sono state messe in atto, in sostanza non sono stati
garantiti a tutti gli strumenti di cui un ammalato ha bisogno e che
erano previsti. L'Assessore ha detto che la rete telefonica è stata
messa solo nelle camere a pagamento, questo mi meraviglia perché
significa che chi non può andare nelle camere a pagamento non ha a
disposizione neppure il telefonino per telefonare alla famiglia. Si
continua sempre a dare a chi ha di più o a chi ha già!
Una cosa è vera, Assessore, ed è che non ha fatto strada quella
cultura ospedaliera che deve affermarsi di fronte agli ammalati e
ai ricoverati. Affinché questa cultura ospedaliera possa affermarsi
devono essere rispettati gli impegni, la stessa cultura deve essere
seguita e praticata dagli organi dirigenti dell'USL, cosa che non è
avvenuta o è avvenuta solo molto lievemente. Lo sappiamo tutti che
non ha avuto luogo in tutti i reparti quella formazione che era
stata affidata ai primari, nonostante i budget assegnati a
ciascuno, ma della mancata formazione in questione ne sarà
responsabile qualcuno… coloro che
devono vigilare affinché a certi finanziamenti concessi
corrispondano gli impegni assunti! Riteniamo che da parte dell'USL
non ci sia stato quel coordinamento, quel controllo e
quell'intervento necessari ad un processo di umanizzazione delle
strutture ospedaliere e anche da quello che lei ha detto si capisce
benissimo che non c'è stato un coordinamento da parte dell'USL, si
è trascurato con questa mancanza di coordinamento uno degli aspetti
che il malato guarda, oltre che la cura e la riabilitazione quando
è necessario.
Dobbiamo purtroppo constatare, Assessore, che l'opuscolo del
Cappellano dell'Ospedale non ha suscitato né in lei né in altri
quelle riflessioni e quegli spunti per una rinnovata azione
politica che ci attendevamo da due anni. Con ciò non voglio
disperare, ma augurarmi che i ritardi vengano colmati e che le
ombre che ancora sussistono vengano superate, che gli impegni che
lei oggi ha ripreso in questo Consiglio regionale vengano
finalmente rispettati e che lei li faccia rispettare da chi li deve
portare avanti perché la responsabilità politica di ciò che accade
nella sanità è sua, non è nostra!
Mi auguro che si faccia in modo che il ricoverato possa avere
l'assistenza che gli è necessaria per l'intera giornata. Lei dice
di aver avuto le lamentele solo per quanto concerne i pasti. A
questo punto voglio dire una cosa che non avrei detto: ritengo che
chi non si può muovere da letto debba avere la padella quando la
richiede, non dopo un'ora o un'ora e mezzo, e che poi debba venire
ritirata e non posta sotto il letto, da un altro ammalato, perché
il personale, se si suona il campanello, non arriva, neppure quando
vengono fatti suonare 4-5 campanelli tutti insieme per far capire
che c'è un'urgenza in quella camera. Mi auguro che vengano fatte le
dovute pulizie intorno al letto quando i degenti sono soggetti a
vomiti… invece il personale arriva, ci
stende sopra un telo verde…
(interruzione dell'Assessore Vicquéry, fuori
microfono)
… Assessore, è la verità: ci
stendono un telo verde sopra. A mezzogiorno succede anche questo:
ci buttano un telo verde sopra, poi capita che l'ammalato vomita
nuovamente: ci rimettono un altro telo. Se si chiede al personale
perché non pulisce, risponde che fino alle tre non arrivano gli
inservienti. Questo è ciò che avviene nell'unità operativa
dell'Ospedale, caro amico Vicquéry, e, se non fosse vero, non
glielo direi perché è una mia conoscente
personale… lo vuoi capire questo! Sono
episodi che ho "toccato con mano", altrimenti non verrei qui a
raccontare novelle! Tutto quello che ho detto nell'introdurre
questa interpellanza è scaturito da una verifica effettuata con il
personale ospedaliero e con degli ammalati che ci "vivono"
nell'Ospedale! Lei ci invita a denunciare i disservizi, ma lei lo
sa che tante persone non hanno il coraggio di metterli per iscritto
perché sanno che prima o poi in quell'Ospedale devono tornarci. Se
c'è una volontà di umanizzare il servizio, se c'è un rapporto
diverso fra certi operatori della sanità e l'ammalato, non si deve
arrivare a denunciare il disservizio che
esiste…
(nuova interruzione dell'Assessore Vicquéry, fuori
microfono)
… non "sparo nel mucchio" - e poi le
dirò dov'è… -, ma non faccia come altre
volte che dice che si accerta e poi non lo fa mai e aspetta le
risposte dalla Dott.ssa Riccardi o dal Dott. Pesenti. In Ospedale
ci vado poco, ma ci vado a sentire e a vedere la situazione, ci
vada anche lei a verificare, ma lo faccia fino in fondo perché lei
non ha verificato fino in fondo la situazione che sussiste in certi
reparti - e lei ha già capito a cosa mi riferisco -, questi non
sono pettegolezzi, sono fatti accaduti e che accadono in alcune
unità operative - per fortuna non in tutte, perché non sono qui a
"sparare sul mucchio" come dice lei -: in alcune unità operative
accade che da mezzogiorno alle tre è bene non avere bisogno perché
il personale non c'è.
Certe cose accadono anche perché certi servizi sono stati dati
in appalto, le pulizie non vengono più effettuate dal personale
dell'USL, ma dagli esterni, che non hanno una cultura sanitaria e
ospedaliera, che vanno lì per prendere lo stipendio; se avesse
continuato a non dare in appalto certi servizi e a far lavorare i
dipendenti dell'USL, sono convinto che certe cose - che, lo
ammetto, possono anche accadere - non si sarebbero verificate nel
modo in cui si stanno verificando oggi. Le chiedo di rileggersi il
resoconto della seduta del 23 febbraio 2000, nel corso della quale
è intervenuta la mia collega Squarzino, e in particolare la
risposta che lei ha dato in quell'occasione affinché possa
confrontarla con quella di oggi, si accorgerà che c'è ancora della
strada da fare, mi auguro che questa strada venga fatta!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK