Consiglio Regionale della Valle d'Aosta - Oggetto del Consiglio n. 744 del 16 luglio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
STATUTO
Precedente
Successivo
Resoconto integrale del dibattito dell'aula
Oggetto del Consiglio n. 744 del 16 luglio 1999 - Resoconto
SÉANCE DU 16 JUILLET 1999 (APRÈS-MIDI)
OGGETTO N. 744/XI Relazione preliminare alla redazione di un
nuovo Statuto della Regione Autonoma Valle d'Aosta. (Approvazione
di risoluzione)
Presa d'atto Il Consiglio
Premesso che:
- il Consiglio, con provvedimento n. 63/XI del 29 luglio 1998,
ha istituito una Commissione speciale per le riforme istituzionali,
alla quale ha affidato il compito di predisporre un progetto di
riforma dello Statuto Speciale;
- il Consiglio ha incaricato la Commissione di relazionare
semestralmente sullo stato di avanzamento dei lavori;
Atteso che la Commissione ha redatto una Relazione preliminare
che è stata adottata nella riunione del 14-17 maggio 1999;
Prende atto
dell'allegata Relazione preliminare alla redazione di un nuovo
Statuto della Regione Autonoma Valle d'Aosta.
Allegati
(Omissis)
Risoluzione Il Consiglio regionale della Valle d'Aosta
Vista l'evoluzione del dibattito sulle riforme istituzionali, in
particolare le proposte formulate dalla Bicamerale ed il disegno di
legge costituzionale Ordinamento federale della Repubblica
approvato dal Consiglio dei Ministri il 9 marzo 1999;
Ribadita la propria volontà, già più volte espressa nel corso
delle passate legislature, di procedere ad una riscrittura dello
Statuto al fine di adeguarlo alle mutate condizioni politiche e
socio-economiche, con particolare riferimento al delinearsi di un
nuovo contesto europeo;
Richiamata la propria deliberazione n. 63/XI, Constitution d'une
Commission spéciale pour les réformes institutionnelles, in data 29
luglio 1998, nonché il relativo dibattito consiliare;
Nel prendere atto della relazione preliminare presentata dalla
Commissione speciale per le riforme istituzionali ringrazia la
Commissione ed il suo Presidente per il fattivo lavoro svolto quale
primo importante contributo per la prosecuzione del dibattito;
Considerata l'importanza della tematica trattata e delle
implicazioni collegabili con lo sviluppo dei temi riferiti alla
difesa ed alla valorizzazione dell'Autonomia speciale, nel
rinnovato contesto politico nazionale e internazionale;
Valutata l'esigenza di giungere ad una proposta operativa che
tenga conto delle indicazioni finora sviluppate e dei contributi
espressi nel dibattito;
dà mandato
Alla Commissione speciale per le riforme istituzionali, al fine
di raccogliere e comporre quelle indicazioni di riforma che le
forze politiche e culturali della nostra Regione intenderanno
proporre, di presentare entro il 31.12.2000 al Consiglio regionale
una proposta organica di modifica dello Statuto regionale.
dà altresì mandato
Alla Conferenza dei Capigruppo di verificare entro il 30
settembre le condizioni politiche per la reintegrazione di tutte le
forze politiche presenti in Consiglio in seno alla Commissione
speciale per le riforme istituzionali.
F.to: Fiou - Martin - Cottino
Président Nous sommes en discussion générale sur le point n° 29:
rapport préliminaire à la rédaction d'un nouveau Statut de la
Région Autonome de la Vallée d'Aoste.
La parole au Conseiller Fiou.
Fiou (GV-DS-PSE) Sono un po' responsabile di questo
prolungamento di dibattito, ma ritenevo opportuno che dopo
l'illustrazione da parte dei membri della commissione del lavoro
fatto ci fosse anche qualche voce da parte del Consiglio che
aggiungesse qualche riflessione in proposito, perché finora sono
intervenuti soltanto membri di Commissione speciale.
Parto da alcune considerazioni che ho sentito fare stamani dal
Presidente Nicco, fra queste c'era anche un riferimento a varie
valutazioni sullo Statuto che è in vigore, per cui partirei proprio
da una valutazione mia in proposito.
A considerare bene il percorso che questo ha aperto alla nostra
comunità, quindi guardando i risultati, non possiamo che dare, o
almeno io non do dello stesso che un giudizio positivo. Ci ha reso
infatti spazi importanti di recupero delle nostre specificità
culturali, mortificate dalla dominazione fascista; ci ha permesso
di superare grossi rischi di marginalizzazione economica e sociale;
ci ha garantito risorse che si sono tradotte in infrastrutture e
servizi, che hanno concorso ad elevare in modo significativo la
qualità della vita della nostra comunità.
Ci sono però seri motivi che ci inducono a rivedere ugualmente
questo patto; infatti si stanno indebolendo molte delle sue
potenzialità per l'intervento di forti mutamenti del contesto
storico nostro, nazionale, e internazionale. Una svolta epocale, si
può dire, ci costringe a misurarci con problematiche nuove e con
nuovi riferimenti istituzionali.
Se al momento della definizione del nostro Statuto la
preoccupazione principale dei Valdostani era il recupero
dell'identità e degli spazi di autogoverno, ora l'attenzione più
urgente diventa il come ci attrezziamo per affrontare le
conseguenze dei processi di globalizzazione, i quali non solo hanno
cambiato i riferimenti per un nostro progetto di sviluppo, ma anche
il ruolo dei contraenti quel patto, e cioè della Regione Valle
d'Aosta e dello Stato, e oltre a questi anche degli organismi
istituzionali dell'Europa e del mondo intero.
La progressiva globalizzazione dei processi economico-sociali e
della ricerca scientifica e tecnologica ad essi funzionale ha
cambiato la mappa degli attori dello sviluppo e messo in
discussione il ruolo centrale degli stati nazionali e delle
strutture e rapporti istituzionali che ad essi facevano
riferimento.
La nostra Regione si trova ormai quotidianamente a fare i conti
con partners anche oltre i confini nazionali, con una situazione
monetaria di dimensione europea, con mercati articolati anch'essi
dalla dimensione locale a quella internazionale, con normative che
ci provengono direttamente dalla Comunità europea. Si prospetta,
cioè, l'urgenza di ripensare ai rapporti istituzionali guardando
non solo a quelli fra Stato e Regione.
Questo comporta entrare in una logica che è diversa da quella
che potrebbe guardare alla revisione dello Statuto solo come
l'occasione di rilanciare una battaglia per ulteriori spazi di
autonomia, considerando in merito, quello fatto, un percorso
incompiuto.
Ci sono sicuramente aspetti contemplati dallo Statuto che non
hanno avuto realizzazione, ma accanto a questa annotazione occorre
rivolgere l'attenzione alle nuove prospettive che si sono
aperte.
Intanto la Valle d'Aosta deve organizzarsi per partecipare alla
ricerca delle risposte ai grandi problemi che nascono dalle vicende
che attualmente vive l'umanità, e che coinvolgono direttamente
anche la nostra realtà e di conseguenza anche la ricerca delle
regole e dei livelli di governo che devono garantire un equo
concretizzarsi di queste risposte. Siamo cioè di fronte alla
necessità di ridefinire un progetto di sviluppo e regole e assetti
istituzionali capaci di portarlo avanti. Un nuovo Statuto dovrebbe
essere una tessera di questo disegno più complessivo.
L'impegno che deriva da questa scelta non è da poco, perché ci
fa passare da un atteggiamento semplicemente rivendicativo di
maggiori poteri come punto di arrivo di un percorso storico dalle
forti tradizioni autonomistiche, ad un altro che ci obbliga a
pensare a noi stessi come parte di un tutto, da costruire anche con
il nostro contributo insieme a un nostro ruolo anche
istituzionale.
La realizzazione di quest'obiettivo comporta un impegnativo
lavoro, intanto per la definizione di un articolato progetto che
tracci le linee di sviluppo economico, sociale e culturale, a
partire dalle situazioni territoriali fino a quelle generali, poi
per la definizione delle regole in cui quel progetto deve crescere,
garantendo uno zoccolo minimo di diritti alle singole persone
ovunque esse vivano o operino, e infine ancora, per la definizione
dell'articolazione delle strutture istituzionali a tutti i livelli,
che garantiscano il rispetto delle regole e promuovano le occasioni
di sviluppo.
Un fatto però è importante: sia il progetto di sviluppo, sia il
progetto istituzionale devono tener conto di una realtà
estremamente diversificata e complessa. L'universitalità insita nei
processi di globalizzazione apre sicuramente nuove grandi
possibilità all'umanità; è una ricchezza che lo sviluppo economico,
sociale, scientifico, tecnologico ma anche ideale, se si pensa
all'evoluzione della presa di coscienza circa i diritti umani
universali, ci mette a disposizione per migliorare la qualità della
vita di tutti. Però non deve portare all'uniformità,
all'appiattimento. Anche la diversità è ricchezza e stimola la
vitalità dello sviluppo, è la strada che permette ad ognuno di
partecipare allo sviluppo stesso con le proprie identità.
L'equilibrio fra globalità e particolarismo può essere garantito
solo dall'individuazione di una proposta di valori universali e di
regole di convivenza delle diversità in un sistema economico e
sociale integrato, insieme alla definizione di un'articolazione di
livelli di governo che promuovano e garantiscano il rispetto di
queste regole.
Né il sistema dei tradizionali Stati-nazione, né l'alternativa
dei microstati che risulterebbe dalla realizzazione delle vocazioni
separatiste, i quali riproporrebbero moltiplicati i limiti degli
attuali centralismi statali, potrebbero rispondere a quelle
aspettative. Solo un sistema federativo, che nasce dalle diversità
perché sono la sua essenza, diversità che promuovano però momenti
di comunanza di obiettivi, mirando perciò al governo dei processi
che si sviluppano ai livelli più generali, facendoci quindi carico
delle esigenze universali in modo autorevole, mi pare possa
rispondere positivamente alle vocazioni all'universitalità e al
particolarismo che emergono dalla storia attuale. Questo mi pare,
anche se definito molto schematicamente, il contesto nel quale
affrontiamo la discussione sulla riscrittura dello Statuto. E mi
pare possa, come riferimento molto generale, orientarci in termini
non fideistici verso una scelta federalista.
La relazione della commissione evidenzia un lavoro importante
fatto, lavoro di approfondimento dei principali temi da definire in
termini preparatori alla riscrittura dello Statuto. Puntuale mi
pare la ricostruzione storica della vocazione della Valle d'Aosta
all'autogoverno e della sua predisposizione ad aderire ad
un'ipotesi di struttura istituzionale federalista.
C'è forse qua e là un taglio un po' troppo rivendicazionista e
che può lasciare spazi a desideri separatori, che può comunque far
dubitare della convinzione della svolta storica che lo stesso Nicco
ha sottolineato individuando le linee di tendenza dell'attuale
sviluppo.
Si possono cioè intravedere ancora desideri separatisti
mascherati un po' da federalismo. In tal senso molto ambiguo è il
discorso delle garanzie internazionali, qualcuno mi sembra che si
senta già da un'altra parte rispetto allo Stato italiano. A questo
punto vale la pena soffermarsi un attimo sulle dichiarazioni di
Massimo D'Alema riprese in alcuni interventi e riportate ieri su un
organo d'informazione.
Parto in proposito da una riflessione preliminare. Non siamo
oggi in una situazione teorica, non siamo all'anno zero, quando una
realtà di Regioni-Stato decidono di mettersi insieme per risolvere
problemi comuni che singolarmente hanno difficoltà a risolvere.
Siamo in una situazione che vede vocazioni, interessi, problemi che
s'intrecciano a tutti i livelli, sovente non governati o qualche
volta governati da gruppi particolari. Ricomporre questi problemi
in un progetto organico di sviluppo e ridefinire regole e livelli
di governo secondo un principio non astratto di sussidiarietà è il
percorso a mio avviso possibile. Quando dico non astratto, penso
alla definizione di sussidiarietà contenuta nella relazione, che mi
pare effettivamente un po' troppo teorica. Se si decidesse di
lasciare - questa è una citazione fatta da Nicco - ad ogni paese il
diritto assoluto di decidere le proprie sorti e la libera
possibilità di eventualmente associarsi, immaginate questo
principio applicato alla Serbia, soprattutto alla Serbia
anti-intervento NATO. Oppure se nella Valle d'Aosta riformata si
decidesse la pulizia etnica, (propongo un assurdo per calcare la
mano con un esempio) questa sarebbe teoricamente possibile in
rispetto alla sussidiarietà; nessuno potrebbe intervenire in
proposito. Ripeto, è un esempio un po' troppo colorato, ma ho
sentito stamani anche colorare in maniera piuttosto forte motivi di
rivendicazione autonomistica.
Certe posizioni rischiano, come ho già detto, di riportare il
dibattito su un riduttivo terreno rivendicazionista di maggiori
poteri nei confronti dello Stato, senza farsi carico del contesto
nuovo in cui la Valle d'Aosta si trova già. Allora forse la
prudenza insita nelle dichiarazioni di D'Alema - da prendere sempre
con beneficio d'inventario - forse non è del tutto da scartare.
Ciò detto, però, condivido quanto contenuto nella relazione
circa l'analisi delle difficoltà e dei limiti riguardo ai tentativi
concreti di avvio delle riforme istituzionali in campo nazionale.
Anche in questo contesto però riusciremo ad incidere maggiormente
se non caratterizzeremo in senso troppo rivendicazionista o troppo
critico i nostri interventi.
Anche quanto contenuto nella relazione in merito ai rapporti
Regione-Comunità europea risente del taglio un po'
rivendicazionista. Infatti l'argomento è incentrato soprattutto
sulle possibilità di accesso della Valle d'Aosta agli organismi
europei e si preoccupa poco della necessità di concorrere a trovare
risposte e a governare i problemi che a quel livello si pongono.
Inoltre ritengo che la fondazione di una Repubblica federale
italiana sia un passo obbligato per costruire i passi successivi di
un'Europa federale, che vede concorrere Stati con situazioni
interne e processi di riforma interna estremamente
diversificati.
Richiamo poi altri argomenti che la commissione dovrebbe
riprendere nel prossimo lavoro: il federalismo interno alla
Regione, sulla base di un ragionato principio di sussidiarietà; il
funzionamento degli organi istituzionali della Regione stessa, al
fine di meglio definire i rapporti fra potere legislativo ed
esecutivo. Elenco solo perché sono già stato un po' lungo.
Concludo sottolineando anch'io, come già hanno fatto altri, la
necessità di allargare il dibattito su un tema così fondamentale a
tutte le forze politiche del Consiglio. Se ci facciamo condizionare
da furbizie su questioni procedurali anche di fronte ad un tema di
questa portata, come possiamo pensare di realizzare l'obiettivo
contenuto nella relazione di coinvolgere nel dibattito le forze
sociali, culturali, i singoli cittadini?
Penso ci siano i modi per sgombrare il campo dalle iniziali
incomprensioni. Siamo disponibili a fare i passi necessari,
naturalmente l'invito al confronto su questi passi da fare è esteso
a tutte le forze politiche del Consiglio; lo sottolineo perché non
vorrei che qualcuno si predisponesse ad utilizzare quest'occasione
per qualche manovra di parte. Spero che l'invito, contenuto nella
risoluzione che verrà discussa, di portare il confronto
sull'allargamento della commissione in discussione a livello di
Capigruppo, dia dei frutti!
Président Le débat est ouvert. Tous les conseillers ont reçu le
texte de la résolution déposée par nos collègues. Est-ce que
quelqu'un entend prendre la parole?
Par rapport à la résolution qui a été présentée, deux petites
corrections de forme sont indispensables. Au IVème alinéa: "Preso
atto della relazione preliminare presentata dalla Commissione
speciale per le riforme istituzionali, ringraziando la Commissione
e il suo Presidente…".
Je n'ai plus de conseillers inscrits à parler, je ferme la
discussion générale.
Est-ce que quelqu'un prend la parole pour déclaration
d'intention sur la résolution présentée par les Conseillers Fiou,
Cottino et Martin? Je soumets au vote la résolution:
Conseillers présents et votants: 22
Pour: 22
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK