Consiglio Regionale della Valle d'Aosta - Oggetto del Consiglio n. 3357 del 6 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3357 del 6 marzo 2024 - Resoconto
OGGETTO N. 3357/XVI - Inizio della discussione generale
sull'approvazione del Piano Energetico Ambientale Regionale della
Valle d'Aosta al 2030 (PEAR VDA 2030), ai sensi della legge
regionale 25 maggio 2015, n. 13.
Bertin (Presidente) -
Sono stati presentati su questo
oggetto quattro emendamenti del gruppo PCP, sei ordini del giorno
del gruppo RV e quattro ordini del giorno del gruppo della Lega.
Per illustrare il piano, ha chiesto la parola l'assessore Bertschy,
ne ha facoltà.
Bertschy (AV-VdA Unie) -
Il piano energetico ambientale
regionale costituisce lo strumento di pianificazione energetica a
livello regionale. L'obbligo di redazione del piano energetico
ambientale regionale da parte di Regioni e Province autonome è
stato introdotto a livello normativo dalla legge 10/1991 ed è
richiamato a livello regionale dalla legge 13/2015. Il PEAR rientra
tra i piani e i programmi che possono avere effetti significativi
sull'ambiente, sul patrimonio culturale ed è quindi soggetto a
valutazione ambientale strategica, la procedura di VAS
metodologicamente e proceduralmente integrata nell'iter di
costruzione del PEAR è dunque funzionale al perseguimento della
sostenibilità ambientale attraverso l'individuazione, la
descrizione e la valutazione degli effetti significativi che le
azioni di piano potrebbero avere sull'ambiente, sull'uomo, sul
patrimonio culturale e su quello paesaggistico, nonché proponendo
eventuali misure di mitigazione ove necessario.
La pianificazione ha durata decennale. Il primo PEAR della Valle
d'Aosta è stato approvato dal Consiglio regionale nel 1998, il
secondo nel 2003, il terzo nel 2014 ed è stato relativo al periodo
2011-2020, quindi la presente proposta costituisce il quarto PEAR e
il periodo di pianificazione arriva al 2030, per questo l'abbiamo
denominato PEAR VDA 2030.
La costruzione del PEAR VDA 2030 si inserisce in un ampio
articolato contesto di piani e strategie a livello internazionale,
europeo e nazionale, a cui sono dedicati una parte consistente dei
capitoli iniziali del documento e dai quadri discendono a cascata
le pianificazioni a livello nazionale regionale. Ne ricordiamo
alcuni, a livello internazionale l'Agenda 2030 delle Nazioni Unite
sullo sviluppo sostenibile, l'accordo di Parigi del 2015, la legge
europea sul clima del 2021. In parallelo agli sforzi volti alla
mitigazione dei cambiamenti climatici è emersa la necessità di
adattamento agli stessi attraverso lo sviluppo di sistemi
resilienti e il miglioramento delle capacità di prevedere e gestire
i cambiamenti in corso. Per far fronte a questi sfidanti obiettivi,
sono stati attivati fondi specifici di finanziamento gestiti
direttamente dalla Commissione europea attraverso programmi
tematici orientati alla crescita, all'occupazione, allo sviluppo
rurale, alla cooperazione, alla ricerca e all'innovazione, che
trovano copertura nel piano nazionale di ripresa e resilienza,
nelle missioni M2 "Rivoluzione Verde e Transizione ecologica", M3
"Infrastrutture per una mobilità sostenibile" e rivestono
complessivamente un ruolo preponderante. In tale contesto a livello
nazionale è stato predisposto il Piano Nazionale Integrato per
l'Energia e per il Clima (il PNIEC), aggiornato a giugno del 2023 e
attualmente in fase di procedura VAS, che costituisce lo strumento
di indirizzo e pianificazione energetica a livello nazionale. A
livello regionale ricordiamo la
Road map
per una Valle
d'Aosta
fossil fuel free
al 2040, le Linee guida per la
decarbonizzazione approvata nel 2021 che si è posta l'obiettivo di
riduzione delle emissioni di gas climalteranti al 2040 del 75%
rispetto ai valori del 2017 e, sempre nel 2021, la Strategia
regionale di adattamento ai cambiamenti climatici, infine nel 2023
la Strategia regionale di sviluppo sostenibile. Sono tutti
strumenti ai quali si ispira e con i quali si raccorda il PEAR VDA
2030.
Passiamo a una rapida analisi del sistema energetico regionale
che ha costituito una base fondamentale di informazioni per la
redazione del PEAR VDA 2030 e che utilizza dei bilanci energetici
regionali aggiornati al 2019 che forniscono informazioni sui flussi
energetici del territorio, ovvero produzioni, importazioni,
esportazioni, trasformazioni e consumi suddivisi per vettori e per
differenti settori di utilizzo. Il sistema energetico valdostano è
caratterizzato da alcune peculiarità che lo rendono unico nel
panorama nazionale. Al 2019 la produzione complessiva è pari a
circa 3.514 Gigawatt/ora costituita per il 100% da fonti
energetiche rinnovabili, di cui il 90,7% derivante da fonti
energetiche rinnovabili elettriche e il restante 9,3% da fonti
energetiche rinnovabili termiche, quali la biomassa, il solare
termico, la quota rinnovabile delle pompe di calore e il biogas.
Una quota importante di energia elettrica viene esportata, circa il
63%, in quanto mediamente solo il 37% dell'energia elettrica
prodotta viene consumata sul territorio regionale.
Nonostante l'elevata produzione locale di energia da fonti
energetiche rinnovabili, il territorio regionale ha comunque la
necessità di ricorrere all'importazione per poter soddisfare i
propri fabbisogni energetici, circa 3.807 Gigawatt/ora al 2019.
Vengono importati i prodotti petroliferi, il gasolio per il 41%, la
benzina all'8%, il GPL al 6% e gas naturale 26%, ma anche energia
elettrica al 12%, e biomassa al 7%. L'importazione di energia
elettrica, anche se la Valle d'Aosta ne produce complessivamente
più di quanta ne consumi, si rende necessaria sia per esigenze
della rete elettrica, sia perché in determinati periodi dell'anno
in specifiche aree del territorio non si presenta una contestualità
tra utilizzo e produzione.
I consumi finali lordi, 4.796 Gigawatt/ora al 2019, sono coperti
per circa 63% da fonti energetiche non rinnovabili e per il 37% da
fonti energetiche rinnovabili. Nello specifico sono costituiti per
il 44% da prodotti petroliferi, gasolio, GPL e benzine; 17% da gas
naturale; 25% dall'energia elettrica; 11% da fonti energetiche
rinnovabili e 3% calore della centrale di teleriscaldamento. I
consumi finali netti per settori: 4.515 Gigawatt/ora sono
imputabili per il 50% al settore civile, residenziale terziario,
per il 24% all'industria e all'agricoltura e per il 26% ai
trasporti. I consumi hanno generato al 2017 circa 873.078
tonnellate di CO2, equivalenti in immissioni di gas
climalteranti.
La costruzione del PEAR VDA 2030 è partita dall'analisi
dell'ampio contesto energetico a livello internazionale, europeo e
nazionale, a cui sono dedicati una parte consistente, come dicevamo
in premessa, dei capitoli iniziali del piano. Come anticipato, il
PEAR VdA 2030 ha tenuto conto nella sua definizione dell'obiettivo
che la Valle d'Aosta si è posta con la
Road map fossil fuel
free e non può prescindere da una complessa architettura di piani,
programmi e strategie che concorrono in modo coordinato e omogeneo
allo sviluppo sostenibile di territori come delineati dall'Agenda
2030.
Lo sviluppo del documento di piano, di cui è responsabile il
nostro Assessorato, l'Assessorato dello sviluppo economico,
formazione e lavoro, trasporti e mobilità sostenibile, è stato
seguito dalla struttura regionale competente insieme al COA,
Energia di Finaosta, in collaborazione con l'Energy Centre del
Politecnico di Torino, che, oltre a fornire supporto per
l'elaborazione degli scenari energetici e delle ricadute ambientali
a esso correlate, ha effettuato approfondimenti su specifiche
tematiche quali l'utilizzo del vettore idrogeno e la sua
applicabilità su territori alpini, come la Valle d'Aosta, come da
specifico documento legato al piano.
La costruzione del PEAR VDA 2030, che per sua natura è
trasversale a diversi settori, per i quali funge da documento
strategico e di indirizzo, ha comportato numerosi confronti con le
varie strutture regionali competenti su specifiche tematiche a esso
correlate, oltre che con i principali portatori di interesse locali
per coordinare e condividere azioni e obiettivi. Tali confronti
sono avvenuti sia a livello formale nella procedura di VAS, sia a
livello informale, nelle varie fasi di costruzione e documento di
piano e di tutta la documentazione richiesta nell'ambito della VAS,
a partire dall'estate 2021 fino all'estate 2023.
Un nuovo approccio rispetto al passato è stato seguito nella
costruzione del piano, finalizzato a rendere il documento oggetto
di richiami e correlazioni in tutte le sue parti attraverso
collegamenti ipertestuali, attraverso un completo elenco delle
definizioni e degli acronimi in esso contenuti, nonché attraverso
la redazione di documenti riassuntivi che potessero consentire una
più immediata percezione e lettura dei principali elementi che lo
costituiscono anche per un pubblico meno tecnico ed esperto del
settore, rinviando per approfondimenti più dettagliati ai documenti
complessivi necessari e obbligatori in quanto previsti dalle stesse
procedure di valutazione ambientale e strategica alla quale il PEAR
deve essere obbligatoriamente assoggettato.
Abbiamo fatto, nel periodo di pubblicazione della VAS, degli
incontri pubblici, lo richiameremo più tardi e si è trattato del
primo passo di un percorso di condivisione e di diffusione dei
principi e degli obiettivi del PEAR con il territorio, che per la
prima volta dal 1998 ad oggi è diventato parte integrante del piano
stesso e si svilupperà per tutta la sua durata.
Dal punto di vista prettamente tecnico, per la costruzione delle
PEAR VDA 2030, è stato definito uno scenario libero, ovvero la
probabile evoluzione del sistema energetico regionale sulla base
dei
trend
registrati con le politiche energetiche esistenti,
che costituisce lo scenario di riferimento della pianificazione
energetica. Sono stati individuati in seguito due scenari
denominati "Scenario moderato" e "Scenario accelerato" che, in
funzione a degli obiettivi da raggiungere al 2030 e a partire
dall'analisi di ricaduta ambientale, hanno condotto alla
definizione dello scenario di piano vero e proprio.
Ripercorro rapidamente il percorso di costruzione del PEAR: il
processo è stato avviato a fine 2020 attraverso la redazione della
relazione metodologica preliminare, a ottobre 2021 ha preso
formalmente avvio la procedura ambientale strategica del PEAR VDA
2030 attraverso la relazione metodologica preliminare della
struttura competente del Dipartimento Ambiente, che a novembre 2021
ha trasmesso il proprio parere con riportate le osservazioni e i
contributi alla relazione metodologica preliminare da parte dei
soggetti competenti in materia territoriale, che non sto ad
elencare, ma sono tutti i soggetti che hanno contribuito alla
realizzazione della fase di confronto del piano. Le osservazioni
che sono pervenute da parte di questi enti sono state tenute in
considerazione per l'elaborazione degli scenari energetici e le
analisi delle relative ricadute ambientali da inserire nella
documentazione del PEAR VDA 2030. A gennaio 2022 è stato presentato
in IV Commissione consiliare il monitoraggio del PEAR del 2019, che
avrebbe costituito le basi per la costruzione del nuovo PEAR e sono
state riportate le linee di indirizzo del nuovo PEAR con obiettivi,
scenari e principali assi di riferimento con la finalità di
aggiornare sul lavoro in corso. Da gennaio 2022 ad aprile 2023 è
stata elaborata la ricca e articolata documentazione che compone il
PEAR predisposta secondo quanto richiesto dalla normativa in
materia di VAS. Fra i vari elementi che secondo tale normativa
costituiscono parte integrante dei documenti di piano ricordiamo
uno dei principali, ovvero il rapporto ambientale che accompagna
l'intero processo di elaborazione e approvazione dando evidenza
dell'integrazione dei fattori ambientali e del processo
decisionale, descrivendo in quale modo si è tenuto conto degli
effetti sull'ambiente delle azioni previste. La Giunta regionale ha
preso atto con propria deliberazione dell'avvio della procedura di
valutazione ambientale strategica del PEAR, che attraverso la
pubblicazione sul BUR della proposta di PEAR VDA 2030 e di tutta la
documentazione di VAS, ha dato l'avvio ai 45 giorni di
consultazione pubblica della documentazione. Proprio in questa
fase, nel maggio 2023 abbiamo dato la possibilità a tutti i
cittadini, imprese e a tutti coloro che hanno voluto interessarsi a
questa fase di pubblicazione di incontrare le strutture
dell'Assessorato e del COA Energia con quattro incontri pubblici
sul territorio ad Aosta, Pont-Saint-Martin, Châtillon e
Pré-Saint-Didier che ci hanno permesso di presentare in maniera
semplificata gli obiettivi del piano. Le Commissioni consiliari III
e IV sono state anch'esse coinvolte nello stesso mese con la
presentazione dell'inquadramento energetico del territorio
regionale e degli obiettivi quantitativi e qualitativi, oltre che
delle azioni ipotizzate del PEAR. Al termine della consultazione
pubblica è stato formulato il parere motivato da parte della
struttura competente, a partire da tutte le osservazioni pervenute
nella fase di concertazione pubblica da parte di soggetti con
competenze territoriali e ambientali, dieci soggetti, e da parte di
soggetti terzi, che sono nel numero di cinque.
Il parere motivato ha dato esito positivo e ricorda che non sono
stati evidenziati nelle osservazioni pervenute rilevanti elementi
di incoerenza o di incompatibilità rispetto ai settori di
competenza e con la pianificazione regionale e che nel complesso
non sono stati rilevati effetti negativi significativi derivanti
dall'attuazione delle azioni di piano indicati tali da rendere
l'attuazione al PEAR VDA 2030 complessivamente non compatibile con
l'ambiente. Il parere motivato rimanda alla dichiarazione di
sintesi, il documento conclusivo che la procedura di VAS prevede
venga redatto per procedere alla presentazione al Consiglio
regionale la proposta di piano e che contiene l'analisi, da parte
della struttura proponente, di tutte le osservazioni pervenute e
l'indicazione di eventuali integrazioni e modifiche dei documenti
di piano. La Giunta ha quindi provveduto a trasmettere la proposta
di PEAR VDA 2030 e tutta la documentazione di VAS al Consiglio
regionale per la sua discussione.
Il piano PEAR VDA 2030 indica tre obiettivi quantitativi di qui
al 2030: il primo è l'obiettivo efficienza energetica, che si
propone appunto di ridurre i consumi finali netti del 12% al 2030
rispetto ai valori del 2019; il secondo è l'obiettivo d'incremento
della produzione da FER e l'incremento che si propone di
raggiungere è la produzione del 12% in più di FER di qui al 2030
rispetto ai valori del 2019 attraverso la nuova installazione sia
di FER termine, sia di FER elettriche; il terzo obiettivo è di
riduzione delle emissioni dei gas climalteranti.
Il PEAR VDA 2030 costituisce un traguardo intermedio rispetto
agli obiettivi di decarbonizzazione di progressivo abbandono dei
combustibili fossili che la Valle d'Aosta si è posta al 2040.
L'impatto del settore energetico principalmente correlato all'uso
di combustibili fossili è predominante sul totale del quadro
emissivo regionale ed è responsabile del 78% delle emissioni
complessive rilevate al 2017. Rispetto pertanto a tali missioni,
l'obiettivo è ottenere al 2030 una riduzione del 34%. Il
raggiungimento di tali obiettivi e quantitativi andrà perseguito
attraverso un
mix
di azioni che includono alcuni
driver
di sviluppo qualitativi più volte richiamati nel
piano che possiamo ricordare brevemente: il primo di questi è la
sostenibilità, ovvero la transizione energetica non deve essere
vista come fine a sé stessa, ma rientra in un ampio concetto di
transizione ecologica di sviluppo sostenibile da declinare su scala
locale. Occorre pertanto valutare le forti interconnessioni del
sistema energetico con la sfera ambientale, economica e sociale,
introducendo modelli di crescita più sostenibili e applicando nello
sviluppo delle azioni il concetto di economia circolare. Vi è poi
il concetto di resilienza, è importante un adattamento ai
cambiamenti climatici attraverso lo sviluppo di sistemi resilienti,
migliorando la capacità di prevedere e gestire i cambiamenti in
corso. Occorre poi parlare di sfida globale e accelerazione verso
il 2040 in quanto la pianificazione energetica regionale risente e
beneficia di strategie e misure a livello sovraregionale, benché
siamo di fronte a sfide globali di cui la Valle d'Aosta deve dare
una risposta locale, basata sulla specificità del proprio
territorio, tenendo in considerazione gli sviluppi del sistema
energetico a scala internazionale, europea e nazionale, nonché i
fondi a esso destinati. Non dimentichiamo poi il concetto già
accennato di trasversalità, cioè il PEAR non si sostituisce alle
singole pianificazioni di settore, ma vuole indicare nei diversi
ambiti d'intervento il contributo necessario da parte di tale
settore per il raggiungimento degli obiettivi delineati. Un altro
tema importante è quello dell'elettrificazione, poiché la
progressiva transizione dei consumi termici verso il vettore
elettrico, trainata dalla diffusione delle pompe di calore e dalla
mobilità elettrica, può rappresentare un elemento rilevante
nell'attuazione del PEAR. In tale ottica potrà essere valorizzato
l'asse strategico costituito dal comparto idroelettrico e dalle
nuove FER installate, in grado di coprire la progressiva
elettrificazione dei consumi.
Si parla anche di autosufficienza energetica dal momento che lo
sviluppo della generazione distribuita e l'elettrificazione dei
consumi devono essere accompagnati da misure volte a migliorare la
contestualità tra produzione e utilizzo, al fine di tendere a una
maggiore autosufficienza energetica del territorio. In tale ottica
un ruolo rilevante potrà essere svolto dalle nuove configurazioni
di autoconsumo collettivo e dalle nascenti comunità di energia
rinnovabile, prima importante azione che verrà sviluppata
immediatamente a valle dell'approvazione di questo piano. Per
proseguire poi con la ricerca e l'innovazione, che costituiscono un
elemento chiave per creare sul territorio competenze e conoscenze,
in particolare verso quei settori dove è difficile ridurre i
consumi, oltre che per sviluppare un nuovo tessuto economico in
linea con le mutate esigenze del mercato che verranno.
Il nuovo PEAR VDA 2030, oltre agli obiettivi quantitativi, pone
anche particolare attenzione su reti e infrastrutture, che
rappresentano un elemento cardine del processo di transizione
energetica in quanto il loro sviluppo è una condizione abilitante
per il processo di decarbonizzazione dell'economia, prendendo in
considerazione le reti direttamente a servizio della transizione
energetica. Quali: le reti elettriche, che devono far fronte sia ai
maggiori carichi derivanti dalla progressiva elettrificazione dei
consumi termici, sia alla crescente penetrazione delle fonti
energetiche rinnovabili non programmabili e decentralizzate, le
reti di ricarica dei veicoli elettrici, necessari alla diffusione
della mobilità elettrica, le reti del gas naturale, che in una
visione di più lungo periodo potranno veicolare progressivamente
quote crescenti di gas di origine non fossile quali il biometano o
l'idrogeno, infine le reti di teleriscaldamento che consentono
l'allaccio e la conversione di impianti termici alimentati da
prodotti petroliferi generando maggiore efficienza energetica. Sono
anche comunque state considerate, anche se non direttamente
correlate al settore energetico, le reti che hanno un ruolo
importante per la transizione energetica, come le reti digitali e
la rete risorsa idrica.
Un
driver
di fondamentale importanza è il driver che
riguarda il coinvolgimento delle persone. Lo abbiamo inserito in
maniera forte sottolineando la differenza che le persone potranno
avere nello sviluppo delle azioni del piano rispetto al passato,
soprattutto l'approccio diverso che la politica e le strutture
tecniche dovranno avere nei confronti delle persone. Abbiamo
provato in quei primi quattro incontri a dare un primo segnale ma
sarà fondamentale, a piano approvato, continuare a lavorare insieme
alle persone nei vari ruoli che poi ognuno di noi da cittadino
rappresenta, da amministratore, da responsabile d'impresa, da
dipendente delle nostre imprese, della Pubblica Amministrazione,
per i giovani, per i ragazzi, però sarà fondamentale spiegare alla
comunità e alle persone appunto che ognuno di noi dovrà giocare un
ruolo per cercare di raggiungere questi risultati. Non è lavorando
e pianificando la strategia che potremo raggiungere obiettivi, ma
lo potremo fare se saremo capaci di coinvolgere e di spiegare le
nostre azioni, di renderle credibili e di rendere capace la
comunità di seguirle.
La Pubblica Amministrazione gioca un ruolo chiave come esempio e
punto di partenza della transizione energetica ed è importante che
la scala della pianificazione energetica si esplichi sia a livello
regionale, attraverso questo PEAR, sia a livello locale con la
costruzione dei PAESC che sono importanti per creare un
coinvolgimento attivo della cittadinanza guidato dagli Enti
locali.
Le sfide del PEAR sono tante, sono sicuramente obiettivi
sfidanti in quanto c'è una necessità di imprimere una forte
accelerazione al settore energia attraverso un vero e proprio
cambio di paradigma, convogliando investimenti pubblici e privati
verso un obiettivo comune di transizione energetica.
Il piano deve inoltre contribuire al raggiungimento
dell'obiettivo nazionale di sviluppo delle fonti energetiche
rinnovabili, ancora in fase di definizione, previsto dal decreto
legislativo 199/2021, che potrebbe prevedere obiettivi ancora più
sfidanti rispetto a quelli indicati e per i quali potremmo dover
prevedere revisioni del documento prima della naturale scadenza
decennale dello stesso.
Per quanto il ruolo della Regione sia fondamentale e le azioni
da intraprendere rapidamente ed efficacemente siano molte, ritengo
tuttavia opportuno sottolineare come l'effettivo raggiungimento
dell'obiettivo al 2040 non possa dipendere solo dalle azioni che,
come Regione, vorremmo sostenere e condividere con i cittadini, ma
sarà correlato anche da una serie di fattori esterni come le azioni
messe in campo a livello nazionale per raggiungere la neutralità
carbonica al 2050, il grado di decarbonizzazione raggiunto dalla
rete di gas metano al 2040 attraverso la miscelazione di biometano
e idrogeno, la capacità di sviluppare in tempi rapidi nuove
infrastrutture energetiche e filiere logistiche necessarie a
sostenere l'introduzione di nuovi vettori idrogeno e ammodernare o
ripotenziare quelli esistenti nel caso delle reti elettriche, la
capacità di adattare le tecnologie a degli usi finali attraverso
l'efficientamento energetico, l'utilizzo di combustibili neutrali o
verdi attraverso anche il recupero o la circolarità dei materiali e
delle materie prime impiegate nei processi produttivi e negli usi
finali.
La Valle d'Aosta si trova pertanto di fronte a una sfida enorme
e la buona riuscita dipenderà dalla capacità di creare sinergie,
richiede uno sforzo importante di pianificazione, autorizzazione e
realizzazione degli investimenti. La sfida ambientale potrà essere
in ogni caso uno straordinario volano per l'economia,
l'occupazione, l'innovazione tecnologica e uno sviluppo pienamente
sostenibile e autosufficiente.
Gli obiettivi di riduzione delle emissioni climalteranti tra il
2030 e il 2040 potranno essere quindi raggiunti unicamente
attraverso contributi a tutti i livelli e se verranno messe in
campo azioni che comportano crescita economica, resilienza
ambientale al cambiamento climatico e soddisfazione sociale.
Data la complessità delle azioni da porre in essere e la
trasversalità delle tematiche trattate, per dare applicazione alla
transizione energetica, nonché la numerosità e l'eterogeneità dei
soggetti coinvolti, si ritiene strategico rafforzare la regia e il
coordinamento sulle diverse tematiche, per utilizzare in modo
efficiente le risorse e garantire l'efficacia delle misure. In
particolare si ritiene fondamentale avviare prontamente un tavolo
di lavoro interassessorile volto a definire periodicamente un piano
di azione che consenta di identificare le priorità d'intervento, le
necessità di aggiornamento della legislazione regionale e la
possibilità di implementare nuove misure, quantificando i fondi
pubblici necessari per mettere in atto le azioni di piano,
attingendo laddove possibile anche forme di finanziamento previste
a livello nazionale ed europeo; coordinare le azioni previste negli
specifici piani settoriali, aventi una ricaduta sui consumi
energetici e lo sviluppo delle FER, monitorandone l'andamento;
verificare, sulla base del monitoraggio del PEAR VDA 2030, il
raggiungimento degli obiettivi prefissati. Parallelamente si
procederà all'istituzione di tavoli di lavoro su specifiche
tematiche energetiche, coinvolgendo, oltre alle strutture regionali
e agli Enti locali, i principali
stakeholder
regionali,
finalizzati a un confronto in merito all'andamento al sistema
energetico e all'avanzamento delle azioni del PEAR; all'impatto
delle stesse sul sistema socio-economico regionale, alla ricerca di
sinergie, collaborazione e coordinamento con altri piani e
strategie del territorio. Tali gruppi di lavoro risultano
fondamentali per l'azione del PEAR VDA 2030 per dialogare anche con
gli osservatori previsti a livello nazionale.
Il periodo di pianificazione al 2030 deve quindi porre le basi
anche infrastrutturali per permettere un'ulteriore successiva
accelerazione nel decennio seguente.
Tra le prime azioni già avviate in corso, che dovranno
concretizzarsi nel corso del 2024, vi sono senza dubbio quelle in
tema di CER, come ho detto, e quelle relative all'efficientamento
energetico e lo sviluppo delle FER attraverso l'avvio delle misure
previste nell'ambito della programmazione FESR 2021-2027, ma anche
con il coinvolgimento delle strutture responsabili di azioni
afferenti ad altri piani ma aventi ricadute sul PEAR, che saranno
analizzate e pianificate nell'ambito del tavolo di prossima
costituzione.
Ci attende dunque un lavoro intenso, che dovrà tenere il passo
con la rapida evoluzione della normativa del settore, coinvolgere
imprese, cittadini, Pubblica Amministrazione, per uno sviluppo del
nostro territorio più sostenibile e condiviso.
In conclusione ringrazio tutti voi colleghi per l'attenzione,
per il lavoro che abbiamo potuto fare insieme nelle Commissioni III
e IV, per il lavoro che faremo oggi e credo di portare il
ringraziamento di tutto il Consiglio alle Strutture dell'energia
coordinate da Tamara Cappellari e alle strutture del COA di
Finaosta per il grande lavoro che hanno fatto di preparazione di
questo piano. Un ringraziamento ancora ai colleghi di Commissioni
III e IV per aver permesso l'analisi dei documenti proposti e a
disposizione per un confronto durante le prossime ore su
quest'importante pianificazione.
Presidente -
Ha chiesto la parola il consigliere Cretier,
ne ha facoltà.
Cretier (FP-PD) -
Un breve intervento vista la relazione
che ha fatto l'Assessore molto precisa, puntuale e ha dato un bel
po' di informazioni.
Anch'io ringrazio gli uffici perché nelle audizioni ci hanno
chiarito, anche successivamente alle nostre richieste, e hanno
portato documentazione per capire e comprendere quest'importante
piano energetico che deve essere approvato. Un documento di
pianificazione importante e soprattutto un obbligo dettato da legge
nazionali e da leggi regionali. Era necessario un aggiornamento
periodico ed è soggetto alla VAS per i suoi effetti importanti
sull'ambiente, per dire semplicemente a chi ci ascolta che è
funzionale la sostenibilità ipotizzando anche gli effetti
proponendo delle mitigazioni, valutate anche con misure di
monitoraggio per il controllo e il raggiungimento degli obiettivi,
e il passaggio più importante è la valutazione degli effetti
futuri, dati che andremo a leggere nei prossimi anni.
La basilare programmazione passa attraverso l'analisi del
contesto regionale con il monitoraggio del sistema energetico del
2019 che rileva il bilancio, la produzione, la difformità interna e
i consumi; questi ultimi sono suddivisi per i settori economici,
proprio per comprendere l'incidenza specifica, la loro evoluzione e
prospettare azioni di mitigazione sostenibili e mirate. È evidente
che nel bilancio sono considerate la produzione delle fonti
energetiche rinnovabili elettriche, circa il 91%, e quelle termiche
- sono dei dati che aveva già presentato l'Assessore ma mi sembra
importante riportarli all'opinione pubblica -; quelle termiche
circa il 9%, di cui la somma finale è un buon 63% che viene
esportato e il restante è consumato in regione e in loco entro i
confini valdostani.
Quali sono gli obiettivi del PEAR e come agire? Il principale
obiettivo, anche in funzione della
Road map
, è l'abbandono
progressivo delle fonti fossili al 2040 che contempla la
connessione di vari fattori complementari, l'efficienza energetica
che passa attraverso la riduzione dei consumi netti. Già molto si è
fatto per la riqualificazione degli edifici, in particolare quelli
delle classi peggiori a cui tutti devono concorrere, privati
cittadini e Pubblica Amministrazione; l'utilizzo del trasporto
pubblico locale su gomma e ferrovia. Questi sono alcuni esempi ma
gli obiettivi di sostituzione delle vecchie caldaie che utilizzano
ancora fonti fossili, credo siano interessanti e direi anche
diretti e sostenibili.
Punto 2: l'incremento della produzione di fonti energetiche
rinnovabili attraverso la nuova estrazione sia di FER termiche che
elettriche. Diventa necessario incrementare la produzione di FER,
un'attenta analisi del comparto può ancora dare delle risposte. La
tecnologia risponde giorno dopo giorno a sfruttamenti, a degli
sprechi ancora in atto nel territorio e il perfezionamento di
impianti datati può realizzare sfruttamenti potenzialmente
efficienti ricordando le priorità, il consumo umano, l'agricoltura
e la produzione di energia. Anche nel settore della produzione di
fotovoltaico abbiamo ancora un'interessante potenzialità, con ampi
margini di aumento; importante è anche la produzione delle pompe di
calore nel settore civile, con nuovi impianti da sostituire e
mettere in funzione. Qualche dubbio rimane sulla biomassa, non
tanto per la disponibilità e potenzialità locale ma sui costi di
lavorazione e approvvigionamento della filiera legno. L'orografia,
le pendenze, la viabilità la fanno da padrona su molti boschi della
Valle d'Aosta.
Punto 3: reti e infrastrutture. L'efficientamento delle reti
esistenti, oltre alla nascita di nuove reti che contemplino il
vecchio sistema di distribuzione, sono condizioni basilari per
ottenere la transizione energetica, che sia rete elettrica, di gas
naturale, ricariche di auto elettriche, teleriscaldamento ma anche
idrica e digitale, sono considerati indispensabili per il
raggiungimento degli obiettivi finali.
Punto 4: le persone. Questo è il punto focale, ma non solo i
cittadini, va inteso al meglio come tutti coloro che possono
incidere sul contesto finale a ogni livello della comunità stessa e
anche a ogni età, infatti una delle azioni è quella di entrare
nelle scuole, chiarire e prospettare un po' di azioni sul lungo
periodo. Molta formazione concreta e puntuale per creare un
contesto positivo e con misure attuabili, favorendo la ricerca e lo
sviluppo specifico mirato allo sviluppo di tecnologie proprie e
possibili applicazioni industriali. La riduzione dell'emissione, il
dato della riduzione del 34% dell'emissione al 2030 è molto
ambizioso ma sostenibile e percorribile, un abbattimento sostenuto
ma necessario, la strada da percorrere è molta ma il tempo
trascorre inesorabile e diventa impellente e urgente attuare tutte
le misure utili allo scopo e all'obiettivo n. 1 che è
l'approvazione del PEAR. Il PEAR è un obbligo ma un momento di
confronto necessario che c'è stato sul territorio ma anche un
traguardo intermedio al 2040, una sfida globale a tutti i livelli
per dare delle risposte alla Valle d'Aosta e alla sua possibile
autosufficienza energetica. Insomma, un sistema Valle d'Aosta che
deve cambiare gradualmente per raggiungere gli obiettivi
programmati, al centro le persone e i cittadini, consapevoli delle
misure messe in atto, richiamando la loro buona volontà attorno
alla tecnologia, l'innovazione e gli investimenti per ridurre i
consumi da una parte e dall'altra l'aumento della produzione di
fonti energetiche rinnovabili, e sopra la politica con le sue
iniziative, con il suo sostegno e con la sua pianificazione per
mettere in atto e approvare questo PEAR.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
La proposta di deliberazione che
esaminiamo oggi è senz'altro un documento di grande importanza, non
lo consideriamo soltanto un obbligo e un mero adempimento formale e
da parte nostra cercheremo di dare un contributo alla discussione e
al miglioramento dei testi, se possibile, su cui ci dobbiamo
esprimere.
Faccio due premesse: questo è il terzo piano energetico
regionale. Il primo venne approvato nel 1998, in ritardo di sette
anni, perché nel 1991 era stato introdotto un obbligo nazionale di
programmazione; il secondo PEAR è stato approvato nel 2014, ha
coperto il periodo 2011-2020 e ora siamo al terzo, che teoricamente
dovrebbe coprire il periodo 2021-2030 ma siamo appunto nel
2024.
Questo ritardo non è un fatto positivo ma, come ho avuto già
modo di dire altre volte, fa parte di una difficoltà che abbiamo,
come Regione, a programmare. Il piano territoriale paesistico è
arrivato a 38 anni dall'approvazione della legge del 1960 che lo ha
previsto, il piano regionale dei trasporti che stiamo aspettando è
in ritardo di 27 anni rispetto alla legge regionale che lo ha
prefigurato, che è una legge del 1997, il piano territoriale delle
acque, che viene richiamato anche in qualche ordine del giorno, è
scaduto da tempo ed è fermo in Commissione. Insomma, questi anni di
ritardo nella programmazione di documenti importanti e del PEAR in
questo caso non sono un'unicità. Non è però un dettaglio questo
ritardo e non è una pignoleria, perché i temi dell'energia, della
sua produzione e del suo consumo hanno acquisito una crescente
importanza, anche perché gli attuali sistemi di produzione e
consumo hanno degli impatti ambientali rilevanti; è grande in
particolare la preoccupazione sull'effetto serra, determinato
dall'uso di combustibili fossili climalteranti e ci sono degli
indirizzi nazionali ed europei che impongono di intervenire in
maniera significativa anche a livello locale.
Fatta questa prima premessa sulla tempistica, ne voglio fare
un'altra sui testi che oggi vengono portati alla nostra
approvazione. La delibera di Giunta ha proposto all'esame del
Consiglio, leggo: "Di approvare il PEAR di cui agli allegati alla
presente deliberazione..." e segue l'elenco degli allegati che sono
cinque: la relazione tecnico-illustrativa, a sua volta con due
appendici e un allegato, che ha 368 pagine; il rapporto ambientale
con due appendici e due allegati, e sono 591 pagine; la sintesi non
tecnica che è di 221 pagine; poi c'è la dichiarazione di sintesi,
che, in realtà, ha un contenuto che non corrisponde al titolo ed è
di 99 pagine - su questo avevo chiesto una precisazione che mi è
stata data in audizione da parte degli uffici e mi è stato detto
che questa è la dicitura che viene prevista dalla documentazione di
VAS; va bene, però, secondo me, si poteva mettere almeno un
sottotitolo, perché così è fuorviante e c'è qualcuno che pensa che
lì ci sia la sintesi del piano ma così non è -; poi c'è il parere
di VAS, che è di 48 pagine. Il totale è di 1.327 pagine. È una mole
di informazioni grandissima. Noi crediamo che se ci fosse un
documento di 100-200 pagine, più sintetico, che è il PEAR vero e
proprio, quello che contiene le linee fondamentali, sarebbe
apprezzabile, perché non va bene, non è utile avere 1.327 pagine
dove non si capisce esattamente qual è il PEAR, qual è il nucleo
fondamentale, cogente e che cosa è invece un documento di
accompagnamento. Non è una cosa che diciamo oggi in aula, abbiamo
fatto anche, come gruppo consiliare, una specifica osservazione nel
mese di giugno 2023 nell'ambito di procedura di VAS, ma non è stata
recepita e la risposta che ci è stata data, a nostro avviso, non è
soddisfacente. Comunque la documentazione è questa e arriviamo
all'esame e all'approvazione del Consiglio con queste 1.300 pagine
ed è un'enormità anche per chi vuole capire il nocciolo del PEAR. È
stato detto che sono stati fatti degli incontri per avvicinare la
popolazione, gli incontri vanno bene, però poi ci deve essere lo
strumento che è accessibile e comprensibile a tutti. Mi si dirà che
anche nel PEAR precedente il sistema era quello, può darsi, però,
secondo me, non è un buon sistema e forse bisognerebbe pensare di
apportare delle correzioni.
Veniamo agli obiettivi e ai contenuti del PEAR: il PEAR si pone
sicuramente obiettivi significativi di maggiore efficienza
energetica, di aumento della produzione di energia da fonti
rinnovabili e di riduzione delle emissioni inquinanti. I numeri ci
dicono che sono individuati gli obiettivi di una riduzione dei
consumi finali netti fra il 2019 e il 2030 del 12%, di un aumento
della produzione da fonti energetiche rinnovabili nello stesso
periodo sempre del 12% e una riduzione delle emissioni inquinanti
del 37% rispetto al 2017, che hanno preso come riferimento. Sono
degli obiettivi interessanti e in parte condivisibili che
presentano però alcune criticità e soprattutto - ed è questa la
cosa che notiamo maggiormente - non sono sorretti da un'adeguata
programmazione di azioni tali da renderli effettivamente
raggiungibili.
Mi concentro su alcune questioni, parto dai trasporti: una
criticità molto rilevante è costituita dal settore della mobilità
dei mezzi di trasporto che si utilizzano. Oggi la stragrande
maggioranza - lo sappiamo - della mobilità privata e pubblica
avviene utilizzando benzina e gasolio, cioè combustibili fossili,
nel PEAR si prevede una riduzione modesta dei consumi per la
mobilità e soprattutto c'è uno scenario di piano che prevede che al
2030 il 90% dei consumi energetici nel settore dei trasporti si
baserà su combustibili fossili, così è scritto nel grafico 112 a
pagina 201 della relazione illustrativa. Tale riduzione del resto,
nel suo limite, non è coerente con le disposizioni della legge
regionale 16/2019 per promuovere la mobilità sostenibile, che
indica al 2030 l'obiettivo del raggiungimento di una quota del 50%
di mobilità sostenibile.
Nella parte che riguarda l'aumento della produzione di energia
da fonti rinnovabili si prevede sostanzialmente una stabilità nella
produzione di energia idroelettrica; è una stabilità che è però il
risultato di due fattori diversi: da una parte, la riduzione di
produzione assicurata dagli impianti esistenti a causa della minore
disponibilità di acqua determinata dai cambiamenti climatici;
dall'altra, una compensazione a tale riduzione ricercata attraverso
il potenziamento di impianti esistenti, in particolare il
revamping
di Chavonne e di Hône 2 e la realizzazione di un
nuovo impianto idroelettrico a Morgex; interventi che comunque
presentano delle problematicità. I due potenziamenti vanno valutati
nella loro compatibilità rispetto alle esigenze complessive di
acqua delle comunità locali, e non sono soltanto quelle
idroelettriche, e il progetto di una nuova centrale a Morgex appare
incompatibile con la tutela dei quantitativi di acqua in un tratto
della Dora Baltea su cui si svolgono attività sportive di interesse
generale turistico e ci sono delle esigenze già evidenziate dal
Comune di Morgex. A noi pare evidente che non è in questo momento
ad un aumento del settore idroelettrico che bisogna puntare per un
incremento della produzione; nel settore idroelettrico c'è il
problema di un maggiore utilizzo in loco della produzione visto che
il 63% di essa, e forse anche di più, viene esportata e consumata
fuori Valle, eppure la legge 20/2000 che ha avviato la costituzione
della Compagnia valdostana delle acque prevedeva esplicitamente di
privilegiare il consumo della produzione nel territorio
regionale.
Un settore in cui invece è possibile l'aumento di produzione a
cui giustamente il PEAR dedica una particolare attenzione è quello
del fotovoltaico. Gli studi per predisporre il PEAR e riportati nei
documenti dicono che in Valle d'Aosta c'è una potenzialità di 400
megawatt installando nelle coperture che sono state censite e
ritenute idonee pannelli fotovoltaici. Di questi 400 megawatt solo
50 potrebbero essere installati ad Aosta, è quello che si legge a
pagina 212 della relazione illustrativa nella figura 39. La
mappatura fatta per il PEAR è una mappatura accurata, è stato fatto
un lavoro accurato, e ci indica una possibilità di sviluppo del
fotovoltaico che è molto interessante e il PEAR stesso indica
l'obiettivo di arrivare al 2030 con 120 megawatt di potenza
installata nel fotovoltaico - sempre a pagina 216 della relazione
-, che significa una produzione annua di circa 200 gigawatt/ora. Se
consideriamo che al 2019 la produzione di energia da fotovoltaico
era di 27 gigawatt/ora, ci rendiamo conto di quanto c'è da fare e
di quanto la Regione deve agire e promuovere in questo settore nel
quale un ruolo importante può essere svolto dalle comunità di
energia rinnovabile, ma su questa questione delle CER torno più
avanti.
Vengo alla questione della rete per il gas naturale, passando
appunto a questo asse 3, che è quello delle reti delle
infrastrutture. Un'attenzione particolare va dedicata al capitolo
sulla rete di distribuzione del gas, ai cosiddetti "metanodotti e
gasdotti" di cui si prevede un ulteriore sviluppo nella regione. Il
metano è un potente gas serra, produce un effetto di circa 25-30
volte maggiore dell'anidride carbonica e la sua concentrazione in
atmosfera continua ad aumentare senza sosta. Proprio per
contrastare questo fenomeno, l'Unione europea persegue l'obiettivo
di eliminare gradualmente le caldaie a gas entro il 2040 e quindi
anche i metanodotti esistenti dovranno essere o abbandonati o
riconvertiti. È del tutto evidente che estendere in questo momento
la rete di utilizzo del metano è in contrasto con quell'obiettivo
che ci si è dati della Valle d'Aosta
fossil fuel free
al
2040. Il PEAR ha infatti ben presente la contraddizione, ritiene
però di risolverla come? Affermando - ed è quello che c'è nel PEAR
- che in futuro i metanodotti potranno essere utilizzati per
trasportare idrogeno o, meglio, miscele con una parte di idrogeno.
In realtà, la questione non è così semplice, io non sono un'esperta
in materia, ho soltanto cercato di studiare un po' le cose, magari
il consigliere Lavevaz, che è un fisico, potrebbe aiutarci, ma, se
ho capito bene, i metanodotti come sono attualmente non potrebbero
trasportare idrogeno, andrebbero infatti profondamente
riconvertiti, quindi il problema è comunque notevole e certo su
questo, come anche su altre tre questioni, presenteremo un
emendamento.
Vengo alla questione idrogeno: abbiamo proposto recentemente - e
il Consiglio l'ha approvata - una mozione per un adeguato
approfondimento in Commissione della convenienza e
dell'utilizzabilità dell'idrogeno verde in Valle d'Aosta. Quello
che però già conosciamo ci porta a dire che la previsione delle
Linee guida per lo sviluppo per l'idrogeno in Valle d'Aosta, che è
un allegato alla relazione illustrativa, di utilizzare idrogeno
verde per alimentare una parte degli autobus del trasporto pubblico
locale non è ragionevole. Gli studi e le sperimentazioni fatte
dimostrano che l'utilizzo dell'idrogeno nel TPL comporta dei costi
maggiori nell'acquisto dei mezzi, nella loro manutenzione e nel
consumo di energia. I dati scientifici sono a favore della
riconversione del parco autobus funzionanti a diesel con degli
autobus elettrici. L'argomentazione del piano energetico che stiamo
discutendo per cui gli autobus elettrici - è anche una delle
controdeduzioni - andrebbero bene solo in ambito urbano ma non per
le linee delle vallate non è, a nostro avviso, un'argomentazione
fondata, perché è vero che in salita il consumo è sicuramente
maggiore, ma le batterie degli autobus elettrici in discesa si
ricaricano, quindi alla fine gli autobus consumano, facendo il
bilancio, sostanzialmente come se viaggiassero in pianura, e anche
su questo punto abbiamo presentato un emendamento.
Vengo alle CER: l'Assessore ha fatto nella sua illustrazione un
accenno alle CER, su cui c'è da fare poi un ragionamento ma a valle
del piano, però nel piano un ragionamento e una proposta sulle CER
non ci sono. Finché il decreto attuativo non era approvato, si
poteva anche comprendere la difficoltà a fare una proposta, però
adesso c'è tutto, c'è il decreto attuativo, c'è il regolamento del
GSE, la fase lunghissima che c'è stata di definizione del quadro
giuridico e regolamentare si è conclusa. Il 23 gennaio scorso è
stato pubblicato il decreto attuativo validato a livello europeo,
un mese dopo, il 23 febbraio, è stato reso noto il regolamento del
GSE, quindi il quadro è definito, anche il regolamento di dettaglio
è varato. A questo punto, secondo noi, occorre che la Regione dica
qual è il suo progetto sulle comunità di energia rinnovabile,
perché sarebbe poco sensato approvare un piano energetico per i sei
anni che restano, da qui al 2030, senza dire quale ruolo avranno in
questo periodo queste realtà, anche perché ci sono dei fondi
europei che sono da utilizzare entro il 2026, quindi prima della
fine dell'orizzonte del piano, e c'è un obiettivo del PEAR, seppure
indicato genericamente come dicevo prima, di installare nei
prossimi quattro anni 180 megawatt di fotovoltaico in Valle
d'Aosta. Sappiamo, perché vi abbiamo partecipato, che c'è anche un
tavolo che sta lavorando con un tavolo interistituzionale, il
CELVA, la Regione, gli uffici, eccetera, e qui faccio un inciso: il
Dipartimento energia, il COA, stanno dando un contributo
fondamentale, come anche altri soggetti, però bisogna delineare nel
piano qual è l'obiettivo politico, dobbiamo dire che cosa vogliamo
fare in questo settore. A questo scopo noi presentiamo un
emendamento con una proposta e siamo disponibili e pronti ad
accogliere anche altre proposte concrete purché siano però
organiche e incisive.
Un altro tema di estrema rilevanza che non è stato affrontato
nel PEAR, che è il piano energetico della Regione Valle d'Aosta, è
il ruolo della Compagnia Valdostana delle Acque. Anche qui non
possiamo fare un piano energetico che prescinda dall'attività e dai
programmi della principale società di produzione di energia in
Valle d'Aosta, che è una società totalmente di proprietà regionale
ed è il braccio operativo della Regione Valle d'Aosta per la
politica energetica. La CVA è stata creata dalla Regione Autonoma
all'inizio degli anni Duemila per gestire le principali centrali
idroelettriche presenti in Valle d'Aosta, indirizzando la
produzione, come afferma la legge 20/2000, verso impieghi sul
territorio valdostano e per perseguire una politica mirata a
sostituire l'utilizzo di energia da fonti fossili con energia da
fonti pulite e rinnovabili. Questo indirizzo di politica energetica
è stato poi precisato e implementato anche dall'ordine del giorno
approvato dall'intero Consiglio nel 2018, che ha indicato
l'obiettivo della Valle d'Aosta fossil fuel free al 2040. Per
realizzare efficacemente il percorso di decarbonizzazione della
Valle d'Aosta, è fondamentale il ruolo della CVA, che, oltre alla
gestione delle risorse elettriche, deve, a nostro avviso,
sviluppare in Valle d'Aosta la produzione da altre fonti
rinnovabili, in particolare poi nel fotovoltaico. L'obiettivo da
perseguire è quello di avere un sistema in grado di produrre,
tramite le FER (le Fonti Energetiche Rinnovabili), tutta la
quantità di energia elettrica necessaria per garantire il
soddisfacimento dei fabbisogni energetici della comunità
valdostana, sia degli abitanti, sia delle attività economiche. CVA
quindi, come bene comune, bene della collettività, strumento
fondamentale per l'autonomia energetica, per la transizione
energetica e l'abbandono dei combustibili fossili nella nostra
regione. Questi concetti, a nostro avviso, vanno espressi a chiare
lettere nel PEAR e anche su questo abbiamo presentato uno specifico
emendamento. Tutto il Consiglio regionale di allora del 2018 -
anche molti dei colleghi che erano qui, anche i colleghi che
siedono di fronte a me - ha approvato un ordine del giorno che
impegna il Governo a operare appunto per la liberazione dai
combustibili fossili della Valle entro il 2040. Quest'ordine del
giorno - l'ha ricordato anche l'Assessore - è stato poi declinato
con la
Road map
approvata dalla Giunta regionale nel
febbraio del 2021, e nel PEAR l'opzione fossil fuel free è ben
presente e richiamata più volte, viene indicata nei documenti come
un obiettivo da perseguire e noi questo lo apprezziamo e lo
condividiamo, però bisogna fare attenzione, se vogliamo raggiungere
l'obiettivo al 2040 e con sedici anni a disposizione e le
potenzialità di produzione FER che abbiamo in Valle d'Aosta, allora
l'obiettivo è raggiungibile, ma il traguardo intermedio che
dobbiamo porci con il 2030, e cioè con la scadenza del PEAR, deve
essere un traguardo ambizioso per forza, perché altrimenti non ci
si riesce.
Allora, se noi andiamo a prendere le conclusioni della relazione
illustrativa, a pagina 275 c'è il grafico n. 141, che ci dice che
nel 2019 oltre il 60% dei consumi energetici valdostani si basava
su prodotti petroliferi e metano e lo scenario del PEAR per il 2030
è di scendere al 45,6, però 45,6% al 2030 non è un buon
posizionamento per arrivare ad azzerare il consumo dei combustibili
fossili al 2040, i tempi non possono dirci che funziona questa
questione. La previsione del PEAR al 2030 quindi non è
complessivamente adeguata e, come ho detto all'inizio, secondo noi,
non è adeguata in particolare nel settore dei trasporti, dove si
prevede che il 90% dei consumi nel 2030 sarà ancora basato sui
prodotti petroliferi, ma è troppo.
Allora la nostra conclusione conclusiva sui documenti che stiamo
analizzando si può riassumere in questo modo: noi crediamo e siamo
convinti che il Dipartimento energia dell'Amministrazione
regionale, il Centro Osservazione Attività sull'energia (il COA),
gli esperti che hanno supportato la Regione negli studi e
nell'elaborazione del PEAR abbiano fatto un notevole e buon lavoro
di analisi. Ci sono tanti dati che sono assolutamente interessanti,
c'è dietro della competenza tecnica che è fondamentale; quello che,
secondo noi, manca è l'impronta politica o, meglio, l'impronta
politica c'è ma è un'impronta al ribasso, lo si vede nella
debolezza dello scenario sui trasporti, lo si vede soprattutto
nella carenza di capitoli importanti come quello riguardante la CVA
e quello sulle comunità energetiche. Riteniamo comunque che è il
Consiglio regionale il principale organo politico che poi deve
deliberare, quindi c'è ancora il tempo, se si vuole, di migliorare
il testo; è il motivo per cui abbiamo presentato quattro
emendamenti, sono quattro ma sono degli emendamenti ovviamente
significativi e di peso che illustrerò poi nel prosieguo dei
lavori, sono emendamenti che riguardano la rete per la fornitura
del gas, le CER, il ruolo di CVA e lo sviluppo del vettore
idrogeno.
La valutazione conclusiva sul PEAR la daremo alla luce di quanto
emergerà nella discussione che si sta sviluppando questa mattina e
alla luce delle risposte che verranno anche date a questi
emendamenti e ad altri emendamenti e ordini del giorno che sono
stati presentati. Faremo a quel punto una valutazione complessiva
sul PEAR.
Presidente -
Prima di passare la parola al consigliere
Aggravi, propongo di fare una pausa per arieggiare i locali.
Riprendiamo a breve con il consigliere Aggravi. Il Consiglio è
sospeso.
La seduta è sospesa dalle ore 11:10 alle ore 11:29.
Bertin (Presidente) -
Riprendiamo i lavori dopo la
sospensione, si era prenotato il consigliere Aggravi a cui passo la
parola.
Aggravi (RV) -
Prima di passare al mio contributo a
questa discussione generale, penso che dobbiamo giustamente, come
ha fatto già l'Assessore, ringraziare le strutture e tutto il
personale che ha lavorato alla stesura di questo corposissimo
documento, il cui lavoro non si limita soltanto a queste pagine ma
anche a tutte le analisi e a tutti i documenti di costruzione
funzionali a questo imponente lavoro, e anche per la disponibilità
che c'era stata in un incontro informale che era stato giustamente
organizzato per iniziare a trattare gli argomenti poi presenti nel
piano, perché comunque sia, al di là delle valutazioni politiche
finali, gli obiettivi e quant'altro, è un piano dove la tecnica è
pesantemente presente.
Il mio intervento vuole essere legato non tanto ai contenuti
diretti del piano ma ai suoi effetti, io penso che all'interno
delle misure di mitigazione, ma non soltanto, il rapporto
ambientale, ci sono tutta una serie di aspetti che vorrei
commentare; aspetti che, come si dice spesso, sono anche frutto, o
comunque governati, da... ormai non si contano più i piani, le
strategie, le direttive, tutto quello che è un corpo non soltanto
regionale ma nazionale e comunitario che è stato ben rappresentato
e analizzato all'interno del piano.
In molti di questi documenti di programmazione, di
pianificazione o quant'altro, che poi successivamente andrò in
parte a commentare, soprattutto per dei passaggi che ritengo,
almeno dal mio modesto punto di vista, meritevoli di commento... un
po' parafrasando quello che diceva l'economista Galbraith... diceva
appunto che le previsioni economiche sono state inventate per
rivalutare l'astrologia. In questa situazione, in tanti di questi
piani, di cui qualcuno ne fa quasi una professione di fede, spesso
e volentieri gli obiettivi, o comunque il raggiungimento di
determinati risultati, assomiglia molto a previsioni economiche,
quindi fa a pugni e a gara con la stessa astrologia, perché
sappiamo benissimo che i piani più sono di lungo periodo, ma non
tanto i piani ma la definizione di obiettivi soprattutto, sono
molto incerti. Sono però contento di chi ha una fede in cui credere
anche laddove si parla di numeri e di realtà.
All'interno del rapporto ambientale si rappresentano - in un suo
passaggio anche il collega Cretier ne ha fatta menzione - le misure
di mitigazione dello scenario di piano, io cerco di commentare
quelli che possono essere o che si pensa siano gli effetti poi
degli obiettivi e in conclusione poi mi soffermerò sugli obiettivi
di piano e sui quattro assi che sono riportati. È vero, sono
tantissime pagine, però io penso che nella dichiarazione di sintesi
della VAS si possa avere un quadro generale di almeno gli obiettivi
e le misure che si vogliono adottare.
Nelle misure di mitigazione si fa un passaggio sugli elementi
del nostro ecosistema, quindi si inizia sui cambiamenti climatici e
la qualità dell'aria. In questo passaggio ci sono due aspetti su
cui ho focalizzato l'attenzione: uno è quello di indirizzare la
filiera legno energia verso una gestione sostenibile a cascata
della biomassa locale e l'utilizzo di impianti maggiormente
efficienti dal punto di vista energetico ed emissivo. La filiera
legno è spesso stata oggetto di attenzione in quest'aula, ci sono
tutta una serie di eventuali valutazioni che sono state fatte,
studi e quant'altro, e mi permette però di fare una considerazione
tornando sui piani di cui parlavo prima. Nel rapporto ambientale
viene fatta una valutazione di coerenza esterna, cioè io definisco
il mio scenario di piano e cerco di capire se è coerente. Spesso e
volentieri noi abbiamo una parola di cui ci dimentichiamo, che è
"convenienza"; nell'ambito dei piani - e lo so perché, dal punto di
vista etico, noi forse perché abbiamo un'influenza un po' del
nostro passato in cui l'etica aveva una funzione anche molto
moralista, il discorso della convenienza non è una cosa negativa, e
poi continuerò a parlarne in realtà indirettamente successivamente
-, quando si critica un vettore energetico piuttosto che l'altro,
si critica una scelta piuttosto che l'altra, ci sono due paroline
magiche: una è "convenienza", faccio una cosa perché conviene, e
non è una cosa negativa, è una cosa ovvia, perché ogni agente
economico razionale fa giustamente un'azione o mette in opera un
investimento se gli conviene; l'altra è "coercizione", ma io mi
auguro che in un sistema democratico ancora come il nostro, non ci
sia coercizione. In Cina possono permettersi di fare quello, da noi
ancora, grazie a Dio, non è possibile farlo. Queste due paroline
non sono banali, perché ovviamente quando si vanno a definire
obiettivi, piani e pianificazioni, sono queste due i
driver
con i quali si possono fare le cose, io preferisco la convenienza.
Questo lo dico - ripeto - perché all'interno di tutta una serie di
scelte ad oggi una reale convenienza non è ancora ben definita.
Vi è poi, riguardando sempre la qualità dell'aria, un'ulteriore
misura di mitigazione che è quella della mitigazione degli impatti
del cantiere nelle fasi operative. Ci sono due principi: uno è
quello legato allo spostamento dei mezzi d'opera e del progressivo
fuel switching
, quindi il cambiamento del vettore con il
quale si muove la macchina di cantiere. Su quest'aspetto io
sottolineerei il fatto che giustamente, al di là degli obiettivi,
c'è un problema di costi. Oggi ovviamente cambiare il parco delle
macchine d'opera ha un costo di un certo tipo, posto il fatto che
bisogna anche trovarle, perché è vero che esistono gli autobus
elettrici, ma, quando parliamo di pale meccaniche, di camion o
comunque di edilizia più o meno pesante, bisogna fare un altro tipo
di valutazioni, e soprattutto - ne abbiamo parlato durante la
trattazione del disegno di legge che toccava la stazione unica
appaltante - abbiamo un tema di costi soprattutto nei trasporti e
nella movimentazione, non soltanto in tema di cantieristica, ma poi
lo anticipo già, anche in tema di rifiuti, perché comunque per il
trasporto dei rifiuti abbiamo un unico impianto, soprattutto i
rifiuti urbani, e hanno ovviamente un effetto.
Per quello che riguarda invece le acque superficiali, ci sono
due passaggi molto importanti nelle misure di mitigazione: quello
di interventi sulla rete di gestione della risorsa idrica volti a
ridurre gli sprechi e razionare gli usi plurimi - io penso che su
quest'aspetto bisognerà interfacciarsi forse di più, l'ho anche
riportato successivamente con chi oggi guida i grandi investimenti
che si prospetta di fare sulla rete idrica... quindi in particolare
BIM e SEV penso che su quest'aspetto debbano essere coinvolti di
più nella definizione del piano, ma soprattutto poi nella sua
attuazione - e poi un tema più generale - ma lo cito qua - quando
si parla appunto degli impatti normativi. Ci sono stati incontri
importanti promossi sia da Elettricità Futura, sia anche da La
Chambre, sul discorso che noi possiamo ipotizzare la realizzazione
di qualsiasi impianto ma poi ci scontriamo con la burocrazia, con
quelle che sono le procedure di
permitting
, tra l'altro, la
stessa Legambiente che mi permetto di citare - e spero che non si
offendano - ne fa una questione anche legata alle pastoie
burocratiche nella realizzazione degli impianti. Poi sappiamo che
in alcuni casi ci si mette anche del proprio, però il tema della
possibilità di andare ad avere delle procedure più snelle e più
rapide per la realizzazione degli impianti è fondamentale, perché
sennò questi obiettivi possiamo darceli quanto vogliamo ma non li
raggiungiamo. Ricordo un'interrogazione scritta che feci tempo fa
proprio per capire quali fossero le procedure di autorizzazione di
impianti FER e l'interrogazione scritta è sintetica ma è
importante.
Per quello che riguarda invece il suolo, si sottolinea
l'importanza di ridurre l'impatto sui suoli sani, privilegiando
l'utilizzo di suoli già compromessi e infrastrutturali, come si
sottolinea la necessità di bonificare siti contaminati, suoli
degradati; su questo la domanda da farsi è quali azioni, perché
comunque sia ben venga il recupero di siti che hanno delle
problematiche pregresse, però sappiamo che sono misure che costano
molto, sono misure soggette a determinate procedure e quindi siamo
di nuovo nel tema dei costi.
Per quello che riguarda invece l'habitat, la flora e la fauna,
qui torniamo al discorso precedente, ci sono importanti obiettivi,
in particolare uno degli obiettivi che si dà il piano è quello di
aumentare del 12% la produzione locale da FER rispetto al 2019,
l'aumento della produzione, al di là dei repowering, sono nuovi
impianti, dopo parlerò anche del decreto aree idonee, che è un
altro mistero delle logiche di pianificazione, però se vogliamo
arrivare a determinati obiettivi, dobbiamo raggiungerli nei tempi e
in tempi anche rapidi. Per quello che riguarda la realizzazione di
nuovi impianti eolici, idroelettrici, fotovoltaici e quant'altro,
nelle misure di mitigazione si rappresentano tutta una serie di
valutazioni da fare in fase di progettazione, autorizzazione e
realizzazione, però dobbiamo anche conciliarli con gli obiettivi,
perché altrimenti l'Ente pubblico si dà degli obiettivi e poi è il
primo che mette delle "pastoie", perché è un termine che penso ben
rappresenti la spirale nella quale si finisce, e non si raggiungono
questi obiettivi.
C'è un passaggio molto interessante nelle misure di mitigazione
che riguarda gli interventi di isolamento termico degli edifici,
quindi penso che il fenomeno del Superbonus ci ha fatto diventare
tutti degli esperti in lana vetro, plasticume o quant'altro. Questo
è un tema molto interessante che ha anche delle ricadute non
soltanto come riportato, secondo me, nelle misure di mitigazione
dello scenario di piano relativamente alle colonie riproduttive,
penso che sia legato alla popolazione della fauna dei volatili, il
vero problema è che ha anche degli effetti e soprattutto
un'incidenza in tema di rifiuti e in tema anche poi di suo efficace
funzionamento, perché sappiamo che l'isolamento termico, se lo fai
solo su tre mura invece che quattro  - adesso semplifico -,
poco isola e quindi ho fatto un investimento che poco
interessa.
Sul tema dei rifiuti, è interessante la misura che parla di
implementazione dei sistemi di raccolta dati più specifici per
l'identificazione e la quantificazione di diverse tipologie di
rifiuti correlati agli interventi energetici, a me quello che
preoccupa non è soltanto il tema dei costi di trasporto, anche
della tariffazione e anche di un altro fatto: qui forse più che in
altre situazioni emergono le scelte più ideologiche che pratiche.
Quando si parla di riciclo, si sa benissimo che il prodotto
riciclato non è tutto uguale, perché, per essere venduto,
riutilizzato o quant'altro, deve essere un prodotto valorizzabile
da quel punto di vista, non valorizzabile in termine termico -
questo lo dico perché sennò non vorrei essere ripreso -, però
sappiamo benissimo che a volte - e lo dimostrano alcuni sistemi
alternativi di raccolta - è più facile raccogliere e dividere
successivamente, cioè trattare successivamente nell'impianto il
materiale, piuttosto che raccoglierlo già lavato e trattato dal
semplice cittadino, perché ovviamente se non è della qualità
adeguata, sappiamo che finisce poi nel termovalorizzatore con costi
ed effetti sull'ambiente. Io penso quindi che sul tema dei rifiuti
occorra fare una valutazione. Non parlo delle tariffazioni perché
oggettivamente io trovo una cosa ridicola basare le tariffazioni
sulle volte in cui io apro il cassonetto e non sull'effettiva
quantità piuttosto che io apporto, perché altrimenti accumulo,
diciamo che uso delle logiche più simili di altre parti del
mondo... accumulo tutto insieme, lo apro una sola volta al mese,
però nel frattempo ho creato non pochi problemi e non soltanto
ambientali.
Riguardo ai grandi piani di cui parlavo precedentemente, ci sono
alcuni passaggi che vorrei cercare di rendere più su base locale.
Il più grande piano da dove nasce tutto, l'Agenda 2030 per lo
sviluppo sostenibile, ha alcune considerazioni, soprattutto
nell'analisi di coerenza, che riguardano il fatto che - e questa è
emblematica - "la coerenza è rispettata se le azioni di riduzione
dei consumi e aumento delle FER raggiungono anche le fasce più
deboli della popolazione". Penso che sia una considerazione
scontata, perché se tutta la popolazione deve concorrere allo
sforzo, è ovvio e lo sappiamo - e qui torniamo in termini di
convenienza - che ci sono tecnologie che non sono accessibili a
tutta la popolazione, bisogna capire cosa farne, perché anche tutto
il tema degli incentivi sappiamo che è un gatto che si morde la
coda, perché, da un lato, incentiviamo per arrivare a un obiettivo
e, dall'altro, riprendiamo con gli oneri di sistema, oppure, com'è
successo in altre situazioni, prima o poi qualcuno deve pagare e
quindi rischiamo di caricare in termini di debito per incentivare
magari tecnologie che sono sicuramente performanti ma non in tutte
le situazioni.
C'è poi un passaggio che riguarda la coerenza relativamente
all'utilizzo delle FER nel settore agricolo, io penso che noi non
abbiamo la stessa modalità di fare agricoltura, non voglio rubare
il mestiere a un collega di gruppo, che ne sa sicuramente più di
me, però il fatto di capire gli effetti che ha il nostro settore
agricolo o la transizione energetica ed ecologica sul settore
agricolo è importante. Ci sono dei passaggi sui mezzi
off
road
o non
road
, in quel caso lì il trattore elettrico
oggettivamente sappiamo che oggi non è performante come il trattore
invece a metano, ma tornerò anche sul metano.
C'è poi un passaggio che si ripete nel
Clean energy
package
, che riguarda le azioni di sviluppo dell'infrastruttura
elettrica. Abbiamo presentato più di un ordine del giorno sul tema
dell'infrastruttura elettrica, però io penso che sia spesso la
grande sottovalutata di tutta la grande tematica della transizione
ecologica energetica, che per me è una transizione industriale
prima di tutto, perché sappiamo che non è solo un problema di
produzione, di come lo produco, ma soprattutto di come e di quanto
trasporto, perché ovviamente se aumento i consumi di energia
elettrica, devo avere un'infrastruttura che regge, devo avere un
sistema elettrico che regge tutta una serie... e non è solo una
questione di banali colonnine, ma anche di consumi e di come viene
consumata l'energia e di come viene trasmessa, perché non c'è rete
più interconnessa di quella elettrica e non sto parlando soltanto
di Valle d'Aosta o d'Italia, ma sto parlando di tutta Europa.
Sul tema invece delle comunità energetiche citate proprio dal
Clean energy package
tornerò poi più tardi, abbiamo anche
voluto presentare un ordine del giorno che si propone un cammino
meno ideologico, cioè quello di dire: noi oggi abbiamo due testi di
legge, cerchiamo di farne uno, magari anche tutti insieme, ma che
si tenga conto sempre del tema fondamentale, cioè la convenienza,
perché purtroppo con l'ideologia facciamo poco
business
e
soprattutto poco
business green
.
Sul quadro strategico nazionale - e qui si torna sul discorso
delle infrastrutture di trasmissione e distribuzione -, mettendo in
remarking
, insieme anche al PNIEC, ormai la sua versione è
più o meno definitiva, però anche qui abbiamo sempre un'incertezza
e io mi chiedo tutti questi piani come si fa ad avere l'obiettivo a
portata di mano se sono tutte bozze o comunque cambiano ogni uno
per due... su questo punto, in particolare laddove si considera
l'infrastruttura di trasmissione di energia, si parla non soltanto
della distribuzione di energia elettrica ma anche del gas, perché
gas, metano, syngas o quant'altro sappiamo che è stato visto, poi
io capisco che qualcuno tiri l'acqua o, meglio, gas al suo
impianto, però sappiamo che in alcuni settori è necessario ancora
per arrivare a una transizione, perché purtroppo su questi
meccanismi e su queste procedure non possiamo accendere e spegnere
l'impianto, ci dobbiamo arrivare per gradi, perché purtroppo non
siamo in condizioni per fare le cose, a meno che su alcuni vettori
e alcuni modi di fare economia o di vivere decidiamo di non
perseguirli dall'oggi al domani con tutte le conseguenze che ci
sono.
Sul PTA tornerò poi con l'ordine del giorno.
Sul discorso invece del piano regionale dei rifiuti - l'ho detto
già prima ma lo voglio sottolineare, guardo in particolare
l'Assessore all'ambiente - una valutazione, secondo noi, deve
essere fatta, perché il trattamento dei rifiuti urbani di fatto
oggi è in un unico impianto, ci sono delle problematiche e le
abbiamo già viste quando siamo stati a fare il sopralluogo, io mi
auguro che ci possa essere una regia o un cambio comunque di
strategia che vada dall'ideologico al realistico. Se ho dei
problemi nella gestione soprattutto nell'avere un prodotto da
portare a riciclo che sia effettivamente riciclabile, io non posso
pensare che sia una questione banalmente morale, quindi devo fare
della catechesi nei confronti delle persone, ma forse il tema della
convenienza - e soprattutto il tema anche della valorizzazione di
quelle che possono essere tecnologie di smistamento e quant'altro -
forse ci riducono sia i costi di trasporto, sia soprattutto
aumentano forse la quota che possiamo portare in riciclo o comunque
in vendita, e non sto parlando di cose lontane dalla realtà perché
c'è chi le fa, invece io temo che la strada che fu perseguita sia
più ideologia che realismo.
Sul piano regionale dei trasporti ovviamente le nostre
considerazioni si rimanderanno quando arriverà in Commissione,
certo è che una valutazione complessiva deve essere fatta, non si
può ridurre il tutto ad autobus elettrici sì, autobus a idrogeno
no, autobus a gas "Boh, vedremo", però dobbiamo essere realisti,
qualcuno parla di Finlandia, di Norvegia, di grandi Paesi che sono
avanti, sì, è vero, però comunque ogni volta si fanno delle
considerazioni che dobbiamo stare attenti a livello di
chilometraggio, dobbiamo valutare i trasporti, i costi e
quant'altro perché - ripeto - gli incentivi rendono convenienti
ogni cosa, però poi rischiamo di pagarne le conseguenze, quindi,
prima di essere certi di determinate cose, forse è il caso di
capirle. Poi non ho capito, ma rimando questo passaggio a quando
discuteremo un emendamento delle colleghe di PCP, perché il metano
è brutto e cattivo, però quando serve per colpire l'idrogeno, va
benissimo, ma questa è una nota di colore.
Il discorso del piano regionale delle attività estrattive, che
era già stato oggetto di una mia interpellanza all'assessore
Sapinet, si collega con il decreto aree idonee. Ora, io so che ci
sono state delle osservazioni in Conferenza delle Regioni che
chiedono per l'appunto un ruolo rilevante delle Regioni nella
definizione dell'iter decisionale perché questo è un esempio
pratico di piani che statuiscono degli obiettivi di cui uno non sa
come sono stati definiti o quant'altro, forse in replica
l'Assessore sulle osservazioni ci potrà dire qualcosa di più,
perché anche qua siamo
in itinere
e siamo effettivamente già
in ritardo, però le cose non si risolvono per decreto.
Sui quattro assi voglio soltanto fare un paio di considerazioni
complessive visto che il tempo scorre: da un certo punto di vista,
la mia preoccupazione è il fatto che ci si dà degli obiettivi ma
poi bisogna concretizzarli in misure e con qualche ordine del
giorno abbiamo provato a fare delle proposte, perché in particolare
sul cambiamento di consumo e di produzione, sia per quello che
riguarda le abitazioni, le attività produttive e quant'altro, è
vero che abbiamo un'eredità, soprattutto sul residenziale, che
arriva dal 110%, ma dobbiamo mettere mano - e se fossi l'erede di
quell'eredità, rinuncerei all'eredità - e bisogna definire anche a
livello regionale quale riqualificazione vogliamo dare, e lo dico
soprattutto verso i settori produttivi, perché sappiamo che lì è
anche per venire incontro a una grossa problematica che c'è oggi,
perché alcune tipologie di produzione hanno un costo dell'energia
maggiore rispetto ad altri e hanno meno mezzi nella transizione
ecologica, non tutti possono ovviamente portare avanti grandi
progetti.
C'è un grosso punto interrogativo - e mi riservo di tornarci -
che riguarda il teleriscaldamento, ne abbiamo già parlato varie
volte, in quell'area si prospetta la creazione di grandi
investimenti, anche legati all'idrogeno verde. Sul
teleriscaldamento non voglio rubare il mestiere al collega Lavevaz,
né le certezze alla collega Minelli, però una valutazione in più va
fatta e credo sia doverosa, non soltanto in termini di convenienza
economica, ma quello che in prospettiva si può fare, soprattutto
per l'utilizzo eventualmente dell'idrogeno.
Per quello che riguarda invece la risorsa idrica, sul tema
dell'idroelettrico è ovvio che noi oggi partiamo da una situazione
in cui si prospettano investimenti di
repowering
delle
grandi derivazioni idroelettriche, sappiamo anche che è vero, sono
utili e funzionali le piccole e medie concessioni e centraline, ma
i numeri grossi e pesanti in termini di produzione lo fanno le
grandi derivazioni idroelettriche. È ovvio che oggi noi avremo
delle grosse difficoltà e sono limitato a dire: "Chiudiamo una
valle per fare un nuovo sbarramento idroelettrico", però io penso e
faccio una provocazione non soltanto agli operatori, perché poi
tornerò anche su questo tema, c'è un emendamento delle colleghe che
mi permetterà di fare ulteriori considerazioni... ma anche come
Ente pubblico, in particolare anche legato al percorso del PTA...
magari a fare delle valutazioni di dove si potrebbero realizzare
ancora delle grandi derivazioni, perché noi oggi partiamo da un
dato certo: i grandi impianti che abbiano, un dato che sarà un po'
più certo quando termineranno gli investimenti di repowering, però
domani sappiamo che da lì non possiamo, almeno
sic stantibus
rebus,
evolverci e quindi forse delle valutazioni dobbiamo
farle, perché da qualche parte l'energia elettrica la dobbiamo
produrre, con qualche vettore la dobbiamo produrre. Non nasce dal
nulla e soprattutto non è la manna dal cielo, è un'opera dell'uomo,
quindi su questo bisogna fare una valutazione complessiva.
L'Assessore nella sua relazione ha usato un passaggio che si usa
spesso sulla tradizione ecologica, che è il "cambio di paradigma".
Io so che ci sono delle realtà politiche e associative che vedono
gli incontri pubblici che sono stati organizzati come una sorta di
catechesi nei confronti delle persone per dire loro che cosa devono
fare, per dire loro che obiettivi devono rispettare, per dire loro
che sono brutte e cattive perché stanno inquinando il pianeta, c'è
un tema però - e mi fa tornare all'inizio - sui grandi piani: in
Europa dobbiamo finirla di pensare di essere al centro del mondo,
noi possiamo fare tutta una serie di considerazioni, tutta una
serie di piani, ma non siamo al centro del mondo. Negli anni Venti
forse l'Europa era al centro del mondo perché dominava tre quarti o
forse l'intero globo terracqueo, ma oggi non siamo al centro del
mondo, perché Cina, l'area mediorientale, non solo gli Stati Uniti
e anche il Sud America, hanno i loro effetti; questo non vuol dire
che noi dobbiamo fare meno, ma dobbiamo stare molto attenti a
segarci le gambe nel momento in cui gli altri invece stanno facendo
determinate considerazioni, perché la guerra in Ucraina non si
vince con la transizione ecologica, non si vince con tutta una
serie di politiche che ci dicono come ci dobbiamo comportare in
casa, e questo lo dobbiamo dire, perché gli altri sicuramente non
stanno a guardare le nostre politiche, anzi, forse le guardano come
occasione di
business
e come occasione di depauperamento e
di deficit della nostra autonomia strategica. Sto parlando in
questo caso come cittadino di un'Europa che, secondo me, si è persa
completamente sotto quest'aspetto, perché il pericolo è alle porte
e noi siamo convinti di cambiare il mondo con quattro pagine di
regolamento. Sono molto preoccupato sotto questo aspetto, perché
gli altri si stanno occupando di tutt'altro mentre noi ci stiamo
"bambanando" dietro a obiettivi e a una sorta quasi di
colpevolizzazione di quello che siamo stati e soprattutto ci stiamo
perdendo altri obiettivi che ci dovrebbero guidare. In questo senso
io mi auguro che tutti questi piani e anche questo piano non
facciano venir meno la libera impresa, la libera iniziativa delle
persone. Io sono sempre preoccupato nei confronti delle
pianificazioni e delle programmazioni, perché sono una sorta di
meccanismo coercitivo in campo economico e sociale. Quello che mi
auguro è che ci siano misure e meccanismi di convenienza, di
incentivazione, ma non di coercizione. Questi programmi devono
aiutare le imprese e i cittadini a evolversi, a diventare un
qualcosa d'altro, ovviamente devono essere accompagnati da delle
misure che glielo consentano di fare, perché definire obiettivi
come il filtro Fit for 55 è una cosa, creare e costruire una
transizione industriale è tutt'altra cosa. Ci sono delle
rivoluzioni, come ad esempio quella industriale, che non è durata
un anno, né un'ora, è durata molto di più e forse è ancora in
corso. In questo senso io mi auguro che ci sia un po' di realismo,
soprattutto nelle misure attuative. Noi abbiamo cercato di dare un
piccolo contributo, ovviamente coscienti che anche la Regione
Autonoma Valle d'Aosta non è il centro del mondo, quindi può fare
la sua parte, ma non basta una mozione, che, per carità, abbiamo
votato tutti e in cui crediamo, per risolvere il problema della
crisi climatica che sta diventando sempre di più una crisi
ideologica di qualcuno che sta cercando una nuova battaglia perché
ha perso l'altra.
Presidente -
Ha chiesto la parola il consigliere Jordan,
ne ha facoltà.
Jordan (AV-VdA Unie) -
Nous sommes en train d'examiner
aujourd'hui l'un des thèmes les plus importants sur lesquels la
communauté internationale est appelée à se mesurer : le changement
climatique, comme a été déjà bien dit, constitue une des plus
grandes menaces auxquelles le monde doit faire face. Enfin, nous
avons pris conscience de la priorité que nous lui devons donner
pour résoudre ce grand défi. La neutralité climatique, c'est-à-dire
le passage à une société à économie à zéro émissions, constitue non
seulement un enjeu pour la société dans son ensemble, mais aussi
une question transversale et concerne une multitude de domaines qui
vont du développement durable à la protection du bien-être et de la
santé des citoyens jusqu'à la définition d'un nouveau modèle de
développement économique mondial, mais aussi - et c'est notre cas -
un modèle qui puisse réduire au minimum l'impact sur
l'environnement en tenant compte de nos particularités
territoriales. Tout cela s'est transformé dans un contexte qui
change très rapidement, une évolution significative des stratégies,
des règles et des objectifs qui ont permis d'aligner les objectifs
énergétiques avec une démarche de prospective, non seulement à
moyen terme, mais aussi dans une vision plus à long terme. Les
politiques de lutte contre le changement climatique
œuvrent étroitement en synergie avec les
politiques énergétiques pour ce qui concerne le mode de production,
le stockage, la distribution mais aussi la consommation de
l'énergie. Même dans notre réalité territoriale le système
énergétique est décisif dans la production et dans la réduction des
gaz responsables du changement climatique.
Il nostro piano energetico ambientale regionale è un importante
tassello per la transizione energetica, mentre, da un lato, occorre
pianificare un intenso e graduale passaggio dalle fonti fossili
alle fonti rinnovabili disponibili per il contesto territoriale,
così da attivare una generazione di energia da fonte rinnovabile;
dall'altro, però occorre prioritariamente intervenire
sull'abbattimento e sulla razionalizzazione dei consumi
dell'energia attraverso un marcato incremento dell'efficienza in
edilizia, nei processi di produzione, nel trasporto, con la
conseguente riduzione delle emissioni di gas climalteranti.
Questi sono in sintesi i tre obiettivi e le azioni quantitative
che sono sviluppate molto bene nel documento che andiamo a
esaminare oggi e che sono stati illustrati dall'Assessore, tre
obiettivi, come si diceva, che discendono dai dieci
driver
di sviluppo, che sono alla base di questa pianificazione: dobbiamo
fare in modo di orientare le scelte di consumo e i cittadini verso
l'autoproduzione, l'adozione di sistemi di accumulo, la
partecipazione alle comunità energetiche, la gestione efficiente
dei consumi, il miglioramento dell'efficienza energetica delle
proprie abitazioni, la mobilità sostenibile. Dobbiamo farlo però
senza usare la demagogia, senza essere utopistici, senza che questo
sia terreno di scontro politico, senza avere la presunzione e la
saccenza, che si è sentita durante le audizioni, rispetto a
proposte di facili soluzioni che però riguardano temi assolutamente
complessi. Sia chiaro che il PEAR non è e non deve essere solo un
atto amministrativo, ma una sorta di piattaforma in cui visioni
politiche, competenze tecniche, portatori di interessi e società
civile concorrono in un processo decisionale, che porti a decisioni
strategiche per lo sviluppo della nostra Regione. Gli obiettivi di
PEAR sono e devono essere conformi e coerenti agli indirizzi dei
diversi piani e livelli programmatori della Regione, sono stati già
citati: il programma di sviluppo regionale, il piano paesistico, il
piano dei trasporti, il piano di tutela delle acque, solo per
citare i principali.
È apprezzabile nell'analisi del piano ed è da segnalare il
risultato della concertazione svolta, l'Assessore ne ha parlato
prima, questa concertazione ha permesso di coinvolgere una
molteplicità di soggetti che hanno avuto la possibilità di
contribuire fattivamente alla costruzione di questo piano.
Coerentemente con l'approccio moderno alla pianificazione, il
PEAR deve affrontare con un livello di dettaglio crescente le
problematiche, partendo dalla definizione della visione che la
Regione desidera perseguire passando alla definizione degli
obiettivi generali, per poi dettagliare gli obiettivi specifici e
gli ambiti di azione; tutti elementi che troviamo in modo molto
dettagliato nel documento.
Tralascio in quest'intervento i dati numerici, in parte già
abbondantemente indicati, però sono dati estremamente significativi
e positivi, in termini di produzione di energia rinnovabile, il
91%. Meno virtuosi siamo nei consumi, le fonti fossili
rappresentano ancora il 60% dei consumi totali su cui dobbiamo
raggiungere - e lo si diceva prima - una riduzione del 12%, questo
per arrivare a una riduzione auspicata di più del 30% del gas
climalterante.
Nella fase di applicazione di questi tre obiettivi che ci daremo
con l'approvazione del piano e per attuare le strategie possiamo
suddividere queste azioni in tre grandi gruppi di strumenti: il
primo sono le norme, che diventano obblighi - ne parlava il collega
che mi ha preceduto - e divieti attraverso leggi, regolamenti e
linee guida. Questo gruppo di strumenti dimostra un effetto
piuttosto rapido ma dall'altro genera la tendenza ad aggirare, a
non sempre rispettare le regole, funzionano bene quasi solamente in
situazioni temporanee e di urgenza.
Il secondo gruppo sono gli incentivi che premiano determinati
comportamenti e ne scoraggiano altri, l'esempio classico è
rappresentato dalle cariche scaglionate ma anche dalla cubatura
aggiuntiva per gli edifici energeticamente autosufficienti o anche
dalle tariffe di parcheggio differenziato. Queste misure hanno un
effetto a medio termine ma generano molto meno resistenze rispetto
alle norme, modificano la coscienza anche attraverso il valore
riconosciuto. Funzionano tuttavia piuttosto su pressione che non
grazie a convenzioni.
Il terzo gruppo di strumenti - secondo me, il più importante - è
quello di trasformazione dei valori culturali, significa che le
convinzioni e i comportamenti individuali si modificano in maniera
autonoma. Questo gruppo di misure è quello che ha maggiore durata
nel tempo, è più coerente con l'immagine di cittadini e cittadine
coscienti e responsabili; ha tuttavia lo svantaggio di richiedere
dei tempi relativamente lunghi prima di produrre realmente
effetti.
Il cammino verso la neutralità climatica è così importante ed è
così urgente da rendere necessari tutti e tre i gruppi di
strumenti, il fatto che alcuni di loro richiedano dei tempi lunghi
per produrre effetti non è motivo sufficiente a rinviarne
l'applicazione.
Crediamo infine - e concludo - che, a corollario degli
strumenti, sia fondamentale che venga definita e attivata
l'attività di formazione e comunicazione destinata a illustrare in
modo facilmente comprensibile a tutta la cittadinanza le
trasformazioni da fare per radicare questi comportamenti che devono
essere sostenuti.
Presidente -
Ha chiesto la parola il consigliere Distort,
ne ha facoltà.
Distort (LEGA VDA) -
Nel Titolo III della legge 13/2015
si prevede di dare attuazione alla direttiva 31/2010 dell'Unione
europea e si legge: "La Regione Valle d'Aosta disciplina la
modalità per contribuire al raggiungimento degli obiettivi di
risparmio energetico, di efficienza energetica e di sviluppo delle
fonti rinnovabili, in conformità alla normativa europea e statale
vigente in materia di energie e di cambiamenti climatici". Ora, per
il raggiungimento di questi obiettivi, sempre la legge regionale
citata disciplina gli strumenti di pianificazione energetica. Il
PEAR che stiamo discutendo in questo momento, il Piano Energetico
Ambientale della Valle d'Aosta costituisce appunto lo strumento
pianificatorio in questione, così come stabilito dall'articolo 27,
comma 2, della legge regionale. Il comma 3 prevede che il PEAR è
approvato dal Consiglio regionale su proposta della Giunta
regionale ed è aggiornato periodicamente. Questo è quanto la Giunta
è chiamata a svolgere, così ha fatto grazie, come è stato detto - e
aggiungo anche la mia voce -, a un imponente lavoro degli uffici,
tra l'altro, anche con risorse scarse di mezzi, di personale.
Questa non vuole essere una sviolinata ma vuole essere il
riconoscimento del lavoro, perché anche il lavoro è energia spesa e
ora noi ci esprimiamo in merito all'approvazione del piano.
La nostra posizione in merito al voto anticipo che sarà espressa
nello spazio dedicato alla dichiarazione di voto, sarà conseguente
a tutta una serie di approfondimenti che emergeranno dalla
discussione generale, nonché dalla discussione e dalle prese di
posizione nei confronti degli ordini del giorno, vari ordini del
giorno, alcuni redatti da noi, altri a cui aderiamo, si tratta di
capire in che modo il Governo e la maggioranza esprimerà
sensibilità rispetto a queste suggestioni per capire se ci sono i
confini e gli elementi per avere una comune visione.
In ogni caso dichiaro che inizierà da oggi, a seguito
dell'approvazione del piano energetico ambientale regionale, che,
tra l'altro parlo di approvazione perché è ovvio che la matematica
rimane ancora una scienza esatta, i numeri per l'approvazione
esistono, ci sono per cui, salvo situazioni eclatanti, si parlerà
ovviamente di approvazione del piano in data odierna... però, per
quanto ci riguarda, da parte nostra noi inizieremo subito dopo
l'approvazione del piano la nostra attività di monitoraggio, un
monitoraggio sull'applicazione del piano nei suoi passaggi
attuativi e senza togliere assolutamente il merito a chi ha
concepito i contenuti e gli obiettivi generali di questo strumento
di pianificazione, bisogna dare atto che la bontà o meno - e questo
è un elemento estremamente importante che vale per qualunque tipo
di strumento pianificatorio - di qualunque strumento di
pianificazione è data dai suoi passaggi attuativi e dall'attività
fondamentale di monitoraggio. Addirittura noi possiamo dire che uno
strumento di pianificazione sarà buono - e uso il futuro - in
funzione di come si svolgerà la sua fase attuativa. Noi potremmo
avere tutta una serie di indicazioni che sono sicuramente
importanti, che tracciano una linea, definiscono una visione - e
questo è fondamentale -, ma la capacità di fare in modo che questo
strumento sia uno strumento duttile ai cambiamenti, all'evoluzione,
alla ricerca, alle innovazioni tecnologiche, ai meccanismi che
innesca - che dovranno essere monitorati... la capacità di sapersi
modificare e adattare con velocità: questo sarà l'elemento che
determinerà la bontà o meno dello strumento di pianificazione.
Sicuramente dovrà essere uno strumento non regolatorio, non di
regolamentazione, ma uno strumento dinamico, capace di modificarsi
anche velocemente, che sappia quindi accompagnare le varie attività
umane di ricerca, di vita sociale, di vita economica della nostra
comunità valdostana. Questo rientra nelle competenze
dell'opposizione e questo dichiaro che lo faremo.
Chiarisco che questa nostra attività di monitoraggio avrà un
obiettivo base, rispetto al quale noi confronteremo ogni passaggio
attuativo del PEAR e che esprime la nostra visione in materia di
energia, di ambiente e di sostenibilità. Per la nostra forza
politica esiste una priorità: la vita economica della comunità
valdostana, il primo criterio con cui noi eseguiremo il confronto è
se questo strumento faciliterà o non faciliterà le attività
produttive. Ovviamente gli auspici contenuti vanno in questa
direzione, lo riconosciamo, ma sarà comunque parte integrante del
nostro lavoro serio di opposizione, perché questo lo possiamo
garantire. Noi siamo per l'economia reale - l'ha detto e lo
riprendo dall'intervento del collega Aggravi -, siamo per
un'economia che permetta a un'unità di vivere e di crescere e non
siamo per un'economia di sopravvivenza e tantomeno per una
decrescita felice, per noi decrescita felice è e continua a essere
un ossimoro.
L'ambiente va rispettato, questo è ovvio, va tutelato, va
difeso, ma senza perdere per strada la sfida, perché di questo si
tratta: di sfida. L'assessore Bertschy ha citato esattamente nella
presentazione questo concetto di sfida, noi lo accogliamo e lo
pungoleremo esattamente in questa linea: la sfida di un'economia
produttiva che sappia crescere in sintonia con l'ambiente. Ricordo
che nella direttiva europea si parla di efficienza energetica, di
sviluppo delle fonti rinnovabili, tra l'altro, noi per "fonti
rinnovabili" abbiamo in testa tutta una serie di luoghi comuni: il
fotovoltaico, l'eolico, ma noi abbiamo in realtà in testa a una
classifica l'idroelettrico. Noi vediamo questa sfida economica
produttiva come una sfida per la crescita chiaramente in sintonia
con l'ambiente.
Per noi l'energia è condizione base dell'attività umana e ha la
priorità, per noi la priorità è l'attività della società umana, che
si alimenta, che vive, che cresce, che si sviluppa attraverso la
disponibilità di energia. È chiaro che il tema dell'energia
presuppone due grandi capitoli: uno è il contenimento dei consumi,
l'altro è la nuova produzione di energia. Sul contenimento dei
consumi, senza entrare nei dettagli, ma è chiaro che la parte del
leone la fa l'ambito dell'edilizia: l'edilizia rimane il settore
maggiormente responsabile nell'ambito dei consumi energetici,
soprattutto nell'emissione di CO2 equivalente, per cui per noi sarà
luogo di attenzione particolare attraverso due meccanismi
fondamentali, due elementi: 1) la semplificazione burocratica; 2)
l'accesso al credito e poi l'edilizia si muove, non ha bisogno di
altro, ha una capacità autogenetica di attuarsi ma ci sono queste
due condizioni fondamentali e il nostro monitoraggio andrà anche in
questa linea.
L'energia idroelettrica è quell'energia che riesce essere al
tempo stretto pulita, rinnovabile e aggiungo un elemento
fondamentale: a chilometro zero. Questo è un elemento fondamentale
perché, nel momento in cui noi paragoniamo le varie fonti di
energia rinnovabili, noi dobbiamo paragonare sulla base
dell'impronta ambientale a livello globale, non certo a livello
territoriale. È chiaro che il fotovoltaico posato sul tetto è lì e
svolge il suo ruolo di produzione di energia, ma che cosa c'è
dietro, qual è l'impronta ambientale di questo pannello? Passata e
futura. Per noi l'energia idroelettrica è stata e rimarrà la
ricchezza principale del nostro territorio e noi ci adopereremo
affinché questo possa rimanere un punto saldo nell'applicazione del
PEAR.
Un'altra energia rinnovabile a chilometro zero è quella prodotta
dalla biomassa, un settore di energia che ha delle criticità che
vanno studiate, vanno approfondite per capire nella sua intera
filiera quanto possa essere sostenibile, dove si deve lavorare e
operare perché sia sostenibile, chiaramente non solo dal punto di
vista ambientale ma anche economico, e noi continueremo a
sostenerla.
Un capitolo particolarmente delicato è quello dell'idrogeno.
Sull'idrogeno la nostra visione segue la tecnologia, noi facciamo
parlare la tecnologia, spegniamo il filtro ideologico e apriamo
soltanto la concretezza della tecnologia e delle prove
sperimentali. Tra l'altro, io ricordo un articolo del dicembre 2022
del "Corriere della Sera" in cui si riferiva che la SNAM, quindi
non un soggetto qualunque, aveva concluso con successo i test sulle
turbine in merito all'idrogeno nei gasdotti, notizia del 2022. Oggi
siamo nel 2024, a due anni di distanza. Certo, è una tecnologia che
è in fase di approfondimento, di sviluppo, ovviamente si associa un
discorso estremamente importante di rapporto di benefici-costi, ma
è chiaro che se non ci fosse un'apertura di approfondimenti e non
fosse insita nella natura umana, probabilmente noi oggi o saremmo
nelle caverne al posto di essere qui in Consiglio, o magari saremmo
vestiti con delle pelli di animali, però il concetto è questo. Se
vogliamo avere una visione di progresso, non progressista, noi
dobbiamo essere aperti ai discorsi e attenti a quanto ci racconta
la tecnologia. Infine noi vogliamo chiarire che per noi la tutela
dell'ambiente non è fine a sé stessa, non è un dogmatismo ma è il
risultato di ricerca, di tecnica e di responsabilità. È un dialogo
che da quando l'essere umano ha avuto il suo ruolo protagonista
nella storia, si è espresso in rapporto, in conflittualità o in
sintonia con la natura. La nostra civiltà è frutto di questo
dialogo che attraversa millenni.
Noi riteniamo che l'ambiente - ovviamente lo riconosciamo ma non
è soltanto nostra opinione - è la dimensione in cui si svolge la
vita di una comunità ed è chiarissimo che come tale va tutelato,
mettendo in atto tutta la conoscenza e la responsabilità,
patrimonio di una comunità degna di definirsi civiltà, ma non
dimentichiamo che l'ambiente ha un parente stretto: si chiama
paesaggio, rappresenta il punto di incontro tra la natura e
l'attività umana e il suo patrimonio culturale identitario. Il
concetto di paesaggio è un elemento che mi sento di poter dire è un
po' una sorta di Cenerentola all'interno del PEAR, noi vogliamo
invece riportare il paesaggio nella sua posizione prioritaria, il
paesaggio è il luogo di incontro tra natura e attività umana, è
fatto di bellezza naturale e di storia, sia passata che presente
dell'attività umana e ha per noi una priorità imprescindibile,
anche perché è il luogo della grande sintesi tra l'attività umana e
il mondo naturale. Motivo per cui osserviamo semplicemente con
attenzione, con obiettività, ma senza illusioni ideologiche le
soluzioni del fotovoltaico, vogliamo osservarlo con realismo, non
lo guardiamo con sospetto ma neanche con ingenuità.
Concludo ricordando che per noi l'energia rimane il motore delle
attività umane e l'ambiente è il contesto in cui queste attività si
esprimono, la capacità di produrre energia è la condizione di
sopravvivenza di qualunque sistema, tanto più se si tratta del
sistema di vita di una comunità umana. Il PEAR dovrà dare gli
strumenti necessari perché si realizzi questa realtà, ne ha le
condizioni perché questo si realizzi ma, ribadisco, sarà il modo di
attuazione del PEAR e la sua capacità di adattarsi che determinerà
questo successo o l'insuccesso. Non dovrà essere lo strumento al
servizio di una visione ideologica di dogmatismo ambientalista,
nella quale noi non ci riconosciamo, portate pazienza ma non
riusciamo a riconoscerci, ma di una visione realistica, questo
richiamo alla realtà che riteniamo sia l'elemento più logico con il
quale la nostra civiltà, figlia della logica dal periodo classico
fino tutto lungo il Medioevo e poi passata attraverso l'età
moderna, ci ha raggiunto, questa logica che parte da un rapporto
con la realtà.
Einstein - lo scomodo, sperando che lei non abbia a dolersi per
il fatto di scomodare una persona del calibro di Einstein - tra le
tante cose che lui ha detto, che tra l'altro di energia ne sapeva,
c'è una frase che mi ha colpito - ritengo sia sua, la fonte non
l'ho approfondita, perché è un approccio un po' diverso dalla
visione puramente fisica scientifica dell'energia -: "Tutto è
energia e questo è tutto quello che esiste. Sintonizzati alla
frequenza della realtà che desideri - quindi potremmo dire della
visione che hai in mente - e non potrai fare a meno di ottenere che
quella realtà, passo dopo passo, si realizzi". Questo è il nostro
auspicio per quanto riguarda il piano energetico ambientale della
Valle d'Aosta.
Presidente -
La parola al consigliere Chatrian.
Chatrian (AV-VdA Unie) -
Non so se può attribuire ad
Albert Einstein l'ultima dichiarazione del collega, ma penso le
certezze non ci sono, come ha ben detto il collega Distort.
Detto questo, è sempre bello intervenire su uno strumento, su un
atto pianificatorio e programmatorio, che è un po' il principale
ruolo del Consiglio regionale.
Questa mattina l'assessore Bertschy ci ha illustrato il piano
"volando alto" sul percorso nel redigere questo piano, ma
dall'altra parte entrando nel merito anche numerico e cercando di
dettagliare quali sono soprattutto le potenzialità, partendo da dei
dati oggettivi, che è la parte più importante.
Nelle Commissioni III e IV abbiamo avuto veramente la
possibilità, con il collega Rosaire e con tutti i Commissari
presenti e chi era anche interessato a quest'importante atto
programmatorio, di entrare nel merito, organizzare delle audizioni,
oltretutto molto interessanti, delle categorie, dei Dipartimenti
che hanno elaborato e scritto questo piano e da chi ha voluto
comunque fare delle osservazioni a questo piano, che è cucito su
misura per il sistema Valle d'Aosta, ma su questo mi allaccio ai
diversi interventi che sono stati fatti in questa mattinata.
Facciamo attenzione a non immaginare che esista solo esclusivamente
la Valle d'Aosta, nel senso che è corretto e doveroso, è
culturalmente valido che dobbiamo fare la nostra parte, ma in un
sistema assolutamente molto più ampio e, quando parlo di sistema
molto più ampio, penso che il passaggio principale che possiamo
riassumere per poi declinare gli obiettivi del nostro piano, per
quanto il ruolo della Regione sia fondamentale pubblico-privato e
le azioni da intraprendere efficacemente siano comunque numerose...
bisogna e dobbiamo sottolineare come l'effetto raggiungimento
dell'obiettivo al 2040 sia principalmente dipendente dalle azioni
nazionali, europee, ma soprattutto internazionali per raggiungere
la neutralità carbonica al 2050. Se non mettiamo al centro
quest'elemento, noi pensiamo che non siamo onesti intellettualmente
e anche culturalmente.
Detto questo, come è stato detto da diversi di voi, è stata
veramente una costruzione a più mani, è stata veramente
un'elaborazione, partendo dall'Amministrazione pubblica, dai
Dipartimenti e toccando veramente numerosi Dipartimenti, al centro
di tutto indubbiamente c'è l'ambiente, c'è stata la possibilità
comunque di confrontarsi con i cittadini tutti. Penso che questo
sia, da un punto di vista di metodo, veramente interessante, utile
e corretto.
In seconda battuta probabilmente la parte più difficile è come
trovare i giusti strumenti e i giusti obiettivi da raggiungere per
far conciliare l'ambiente - immagino avremo modo di confrontarci
anche con l'assessore Sapinet su questo -, che è al centro di
questo piano energetico ambientale e come far conciliare
l'incremento delle fonti rinnovabili. In tutto questo forse dove
noi possiamo realmente fare la differenza è sulla riduzione dei
consumi, su quello pensiamo che ci sia veramente la possibilità di
poter fare la differenza.
Vorrei declinare principalmente due ragionamenti: da parte di
tanti è stato messo in evidenza come punto di forza, chi come punto
di debolezza, il 110, che ormai è terminato. Questi sono i numeri
nella nostra regione: 900 sono stati gli interventi, tanti,
pochi... 900, di cui 350 come condomini e 550 come case o
unifamiliari o plurifamiliari, quindi una misura, se volete,
impattante, pesante, robusta, che forse ci ha portato anche fuori
strada, ha dato questi risultati nel nostro territorio, per una
cessione di credito che ammonta all'incirca a 230 milioni di euro.
Ognuno poi tragga le conseguenze di questi indicatori, di questi
ordini di grandezza.
Dall'altra parte però, cercando sempre di essere onesti sul
piano intellettuale, cercando di mettere in fila gli elementi che
potrebbero farci ridurre il consumo, qual è la sfida per
incrementare invece le fonti rinnovabili... la sfida però è anche
legata a fino a dove vogliamo accompagnare l'incremento delle
rinnovabili principalmente sull'eolico, in seconda battuta sul
fotovoltaico e in terza battuta sull'idroelettrico. Ho sentito dire
dalla collega Minelli che manca un posizionamento forte sul piano
politico. Noi pensiamo che la sfida sia proprio quella invece di
non esagerare ad andare a non poter più compensare l'ambiente, che
è il bene più prezioso che abbiamo, ma dall'altra parte è il
presidio del territorio e quindi la qualità della vita dei nostri
cittadini, perché altrimenti diventa troppo semplice banalizzare
nel poter aumentare e incrementare le fonti rinnovabili. Ci
vorrebbe una bacchetta magica, ma, dato che non esiste la bacchetta
magica, probabilmente c'è spazio per poter ridurre di più i consumi
nel patrimonio esistente immobiliare, dove probabilmente noi
possiamo fare la nostra parte come Regione, ma in minima parte,
dove probabilmente dobbiamo essere ancora più bravi a valorizzare e
utilizzare le risorse nazionali ed europee nell'accompagnare le
riduzioni dei consumi nel patrimonio immobiliare, sapendo che i
costi sono altissimi, quindi dobbiamo avere la capacità come
Consiglio regionale non solo di informare la comunità e i
cittadini, ma nell'informarli dobbiamo dargli...  cercare - e
questo penso sarà la sfida con l'assessore Bertschy, con
l'assessore Sapinet, delle Commissioni competenti e chi sarà
interessato - quali sono gli strumenti, le azioni e le misure che
noi potremo mettere in campo per poter accompagnare non solo chi
già oggi ha la capacità economica nel ridurre i consumi, ma anche
quelle fasce meno abbienti che oggi non hanno assolutamente né la
capacità, né la possibilità ma, peggio ancora, forse anche la
cultura di poter a questo punto ridurre i consumi, che vuol dire,
nel budget familiare poter aumentare la qualità della vita da una
parte e dall'altra ridurre le uscite. In tutto questo però - è lì
che voglio allacciarmi di nuovo alla collega Minelli - ci va di
mezzo l'economia pubblica, l'aiuto pubblico, il come poter aiutare
da un punto di vista pubblico che il tutto sia molto equilibrato.
Quando dico molto equilibrato, che la fascia più fragile, la fascia
più debole o chi oggi non potrebbe mettere in campo comunque delle
azioni sul proprio patrimonio immobiliare capisca quant'è grande e
forte l'aiuto di natura pubblica, che sia regionale, nazionale o
europeo per poter ridurre i costi, quindi aumentando la qualità
della vita, tenendo conto della questione economica e dall'altra
parte riducendo comunque il consumo da un punto di vista generale,
a questo punto non solo per il sistema Valle d'Aosta ma per il
sistema più largo, quindi internazionale. Penso che sia lì la parte
veramente più difficile. Forse è banale una delle frasi e degli
elementi che è inserita all'interno del piano: "La migliore energia
rinnovabile è quella non consumata". Sembra scontata ma pensiamo
che di scontato non abbia nulla ma che possa veramente poter fare
la differenza.
Indubbiamente la sfida è una sfida che è legata alla
pianificazione, come dicevo prima, alle autorizzazioni e
realizzazione di investimenti principalmente pubblici, ma che
possano creare le condizioni ai privati, piccoli, medi o grandi di
poter concorrere e quindi raggiungere quegli obiettivi che ci siamo
prefissati e che sono inseriti nel piano nero su bianco 2030-2040,
anche nell'ordine del giorno che approvò, è vero, il Consiglio
all'unanimità, ma anche su quello penso dobbiamo avere l'onestà
intellettuale di fare una verifica di qual è stata comunque la
ricaduta ambientale del 110. Cito il 110 perché è stata una misura
nazionale: la cito perché, come vi dicevo, quelli sono i numeri che
sono stati utilizzati nella nostra regione, possono essere tanti,
pochi, importanti o no, questa è stata la ricaduta per il tramite
di una misura nazionale che abbiamo pagato tutti indubbiamente, su
quello sono d'accordo con chi lo ha annunciato poc'anzi.
La sfida quindi potrà essere in ogni caso uno straordinario
sicuramente volano in prima battuta per l'occupazione, in seconda
per l'ambiente, che indubbiamente va di pari passo, per un presidio
del territorio, sapendo che i costi aggiuntivi che ci sono,
soprattutto per poter mantenere, coltivare e presidiare un
territorio, quindi una vivacità economica... il pubblico ha il
dovere di dettare l'agenda insieme a chi oggi si occupa in questo
caso di ristrutturazione, di restauri piuttosto che di trasporti,
ma che poi l'utilizzatore finale - e scusatemi ma rimetto al centro
le famiglie più fragili - possa averne un beneficio, senza che i
costi siano troppo elevati. Forse la faccio semplice, ma è lì
quello che non ha funzionato principalmente nella misura che è
stata messa in campo tre anni fa dallo Stato. Io penso che una
famiglia normale non abbia potuto beneficiare di quella misura
proprio perché, da una parte, nonostante l'aiuto, i costi e i
prezzi erano fuori mercato e, dall'altra parte, pur essendoci la
misura, non c'è stata la possibilità di una "robustezza" della
famiglia media di poter mettere a posto quello che è magari un bene
di famiglia, magari le generazioni prima avevano fatto sacrifici
enormi per poter o ristrutturare o
bâtir
direttamente una
propria casa o un proprio appartamento, ma non ci sono stati gli
elementi utili per poterla utilizzare, di conseguenza raggiungere
l'obiettivo che c'è all'interno di questo piano: quello della
riduzione principale dei consumi.
Indubbiamente in tutto questo non possiamo non dimenticarci la
riduzione delle emissioni, che è la conseguenza di elementi, di
azioni e misure sfidanti che fanno sì che possano far conciliare a
quel punto il giusto equilibrio fra le risorse e, di conseguenza,
le azioni, le leggi che questo Consiglio approverà nei prossimi
mesi e nei prossimi anni per ridurre quei consumi... ma che possano
essere alla portata, se non di tutti, di tantissimi, in modo che
tutti si sentano partecipi all'interno di questo strumento
pianificatorio, che è interessante, elaborato, condiviso ma
facciamo attenzione, come è successo un po' a livello nazionale
quattro anni fa con il 110, che forse qualcuno ha illuso una parte
delle famiglie, in questo caso italiane... quindi questo piano poi
dovrà indubbiamente essere condito e arricchito di leggi, oltre che
quelle nazionali ed europee, che possano raggiungere quegli
obiettivi, sapendo che al centro c'è l'ambiente, che per noi è il
bene assolutamente più prezioso. Facciamo attenzione forse al
neanche esagerare sul secondo asse, che è quello dell'incremento
à tout prix
delle fonti rinnovabili, perché è lì la parte
forse più difficile da far conciliare: la riduzione da una parte,
l'incremento dall'altra e di mezzo però ci sono altri due elementi
importanti: l'ambiente e quante risorse abbiamo a disposizione, che
siano nostre, che siano nazionali, che siano europee, sono sempre
risorse pubbliche che in questo caso penso insieme cerchiamo di
valorizzare e utilizzare bene.
Grazie ancora a tutti quelli che si sono dedicati a questo piano
in questi tre anni, da quando l'iter è partito, grazie ancora
all'Assessore che si è occupato di questo
dossier
e a tutti
quelli che vorranno non solo approvarlo, ma poi il giorno dopo
iniziare quella parte forse non più delicata, che è la seconda, di
riempire di leggi per quanto ci riguarda, di non farci scappare
delle opportunità nazionali ed europee e trovare quel giusto
equilibrio.
Presidente -
Ha chiesto la parola il consigliere
Lucianaz, ne ha facoltà.
Lucianaz (RV) -
Ritengo interessante quanto ha appena
illustrato il collega Chatrian, due punti in particolare, la
riduzione dei consumi, punto determinante in un piano energetico,
ma non vedo nelle scelte del Governo regionale una volontà così
determinante di andare in questa direzione, quindi rimarrà questo
ideale della riduzione dei consumi; il secondo punto che ho
apprezzato nell'esposizione del collega Chatrian è il piano cucito
d'accordo a misura della VDA ma mettendo al centro uno scenario
internazionale. Effettivamente non siamo soli e non possiamo
decidere da soli le politiche energetiche, in quanto un piano
energetico non può non essere influenzato da uno scenario
geopolitico più grande e ci sono alcuni fatti contingenti che ci
tengo a esporvi se il Presidente dell'Assemblea me lo lascerà fare:
ad esempio, la scelta del Presidente del Consiglio dei ministri
italiano di stipulare un accordo con il Presidente ucraino che
prevede un forte impegno militare, oltre che finanziario,
dell'Italia a sostegno della guerra in corso in Ucraina, che può
determinare futuri scenari molto differenti da quelli a cui fa
riferimento il PEAR in approvazione. Qualche giorno fa il
presidente Macron non ha escluso l'invio di truppe occidentali per
aiutare l'Esercito ucraino, 48 ore dopo il capo del Governo europeo
Ursula Gertrud Albrecht Von Der Leyen, rivolta all'Europarlamento
di Strasburgo, riunito in seduta plenaria, ha comunicato che "I
rischi di una guerra non dovrebbero essere esagerati ma bisogna
prepararsi. Tutto inizia con l'urgente necessità di ricostruire,
rifornire, modernizzare le Forze armate degli Stati membri.
L'Europa deve sforzarsi di sviluppare e produrre la prossima
generazione di capacità operative, il che significa potenziare la
nostra capacità industriale della difesa nei prossimi cinque anni".
Praticamente l'Agenda 2030 direi, io non so quale GOL parla di
tutti questi argomenti, forse il punto16, che parla di pace, o il
punto 13 che parla di lotta, sì ma al cambiamento climatico. Questa
è l'Agenda 2030, che invece detta il PEAR che la maggioranza oggi
vuole farci approvare. Allora lo scenario è decisamente cambiato,
perché potenziare le nostre capacità industriali della difesa nei
prossimi cinque anni, con il sostegno della Banca europea
naturalmente determinerà uno sconvolgimento, penso anche a livello
locale, delle produzioni e dell'utilizzo - perché no? -
dell'energia; questo lo vedremo con i prossimi atti di Governo che
non tarderanno ad arrivare.
La Russia in poche parole è di nuovo il nemico da abbattere e
l'unica speranza che ci resta è che vinca Trump, pensate, dobbiamo
sperare che vinca lui in America perché non ci sia una guerra,
perché i democratici, i più guerrafondai che si siano mai
conosciuti, "giustamente" sostengono lo sviluppo di guerre su tutto
il pianeta. Qui la cosa è drammatica, dobbiamo sperare che l'ormai
ottantenne Trump la spunti e si fermi questa spirale impressionante
di violenza e di guerra sul mondo intero.
Probabilmente, come diceva mio nonno, quando c'è una crisi
economica, ci vuole una bella guerra perché il mondo riparta.
Sembravano concetti legati ai secoli scorsi, vedo che sono
applicati anche nel ventunesimo secolo.
La Von Der Leyen si è permessa ancora di dire: "È tempo di
discutere dell'utilizzo dei profitti inaspettati dei beni russi
congelati per acquistare congiuntamente equipaggiamenti militari
per l'Ucraina. Non possiamo permetterci il lusso di stare
tranquilli con o senza
partner
non possiamo permettere che
la Russia vinca", quindi qua vogliamo la guerra assolutamente, e
pensiamo di sconfiggere la Russia. Questo è il presidente, il capo
del Governo europeo che ha l'ardire di dire certe cose. Dice ancora
la Von Der Leyen: "Negli ultimi due anni l'Europa ha dimostrato che
sosterrà l'Ucraina per tutto il tempo necessario. L'Europa deve
spendere di più, spendere meglio, spendere come si è speso con i
vaccini e il gas naturale". Un disastro. Io non sto a riparlarvi
dello scandalo dei vaccini, non mi sembra il caso, però questa è
l'intenzione del Governo europeo. Spero vivamente che qualcuno li
blocchi.
Perché dico tutto questo? Perché l'Agenda 2030 - che non prevede
carri armati alimentati a batteria elettrica immagino, quindi anche
quelli andranno a complicare la questione del riscaldamento
climatico, secondo qualcuno -, che condiziona fortemente questo
PEAR che è in votazione, perché a questi
target
si è
esplicitamente richiamato il piano energetico, ripeto, non prevede
né guerre, né investimenti nell'industria bellica, però, secondo
me, bisogna cominciare a mettersi in pace con la propria coscienza,
perché creare un piano energetico sulla base di cambiamenti
climatici, quando da che esiste il mondo il clima è sempre
cambiato... e c'è Noè a testimoniarcelo, ma non abbiamo
report
dei Babilonesi o degli Egiziani che ci dicono quanto
faceva caldo all'epoca, lo possiamo immaginare, sicuramente il
clima è sempre cambiato. Qui abbiamo la pretesa di lottare al
cambiamento climatico, cioè abbiamo la pretesa di dire: "Adesso
fermiamo il cambiamento climatico", il peggio del giacobinismo
moderno. Qua stiamo rasentando la paranoia, mi spiace dirlo, c'è
gente che probabilmente ci crede anche. Allora, finché è
un'opportunità politica, la si sfrutti come si vuole, ma credere di
bloccare il cambiamento climatico che è causato dall'azione
dell'essere umano... immagino che qui ci sia qualche problema, nel
senso che - lo sapete bene, me lo sono andato a cercare anche su
Google - l'atmosfera è composta per il 78% di azoto, per il 21% di
ossigeno, per lo 0,04% di anidride carbonica. Questo 0,04% di
anidride carbonica è prodotto dall'attività umana tra il 10 e il
15%, tutto il resto è natura. Abbiamo emissioni vulcaniche, abbiamo
altre fonti di emissione. Questo 0,003% prodotto dall'attività
umana... e poi sapete meglio di me che l'Europa contribuisce
all'incirca per l'8% di queste emissioni quando l'Asia supera
abbondantemente il 50% delle emissioni di anidride carbonica, noi
abbiamo la pretesa, ricondizionando il piano energetico locale,
ricondizionamento il sistema produttivo europeo, di andare a
condizionare il cambiamento climatico. Qui siamo pazzi, scusate se
ve lo dico, ma siamo veramente pazzi!
Io non vado oltre, dico che questo piano, basato sull'Agenda
2030, è un'altra e terribile assurdità. Votatevelo voi.
Presidente -
Con questo potremmo andare a pranzo se siete
d'accordo. Sospendiamo i lavori del Consiglio che riprenderanno
alle ore 15:00.
---
La seduta termina alle ore 12:54.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK