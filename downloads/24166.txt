Consiglio Regionale della Valle d'Aosta - Oggetto del Consiglio n. 3145 del 19 dicembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Amministrazione della giustizia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3145 del 19 dicembre 2007 - Resoconto
OGGETTO N. 3145/XII - Ritiro di mozione: "Situazione di
coloro che hanno liti pendenti con l'Amministrazione
regionale".
Mozione
Tenuto conto che nei mesi di maggio/giugno del prossimo anno
si terranno le elezioni regionali che recentemente è entrata in
vigore la nuova normativa in materia di ineleggibilità e
incompatibilità per tale appuntamento consultivo;
Sottolineata l'importanza che tutte le forze politiche ed i
cittadini devono essere a conoscenza di chi abbia liti pendenti con
l'Amministrazione regionale o comunque procedimenti giudiziari o
amministrativi in qualunque sede che comportino l'ineleggibilità
alla carica di Consigliere regionale della Valle d'Aosta/Vallée
d'Aoste;
Il Consiglio regionale della Valle d'Aosta
Impegna
la Giunta regionale a fornire entro il 1° dicembre 2007 al
Consiglio regionale l'elenco di tutte le cittadine e i cittadini
residenti da più di un anno in Valle d'Aosta che abbiano liti
pendenti o comunque procedimenti con la Regione che ne comportino
l'ineleggibilità alla carica di Consigliere regionale, nonché i
relativi singoli importi.
F.to: Sandri - Secondina Squarzino
Presidente
- La parola al Conigliere Sandri.
Sandri (PD)
- Questa mozione viene da veramente molto
lontano, perché era già stata iscritta al consiglio del 17 e 18
ottobre, poi ha avuto vari rinvii, quindi passiamo alla sua analisi
al mese di dicembre, oltre due mesi dopo la prima iscrizione.
Malgrado questo, è una mozione che ha pienamente interesse, anzi,
alla luce delle ultime notizie che abbiamo acquisito in merito alle
candidature per le prossime regionali, come sono emerse dalla
stampa, viene sempre più in risalto la necessità di capire come la
recente normativa in merito alla ineleggibilità e alla
incompatibilità dei consiglieri regionali venga attuata nella
nostra regione.
Uno degli elementi essenziali era quello di sapere chi erano le
persone che avevano liti pendenti o procedimenti con la Regione,
che comportino l'ineleggibilità a carico dei consiglieri regionali,
nonché i relativi singoli importi, cioè capire quali siano le
persone che hanno dei contenziosi aperti su questioni, ovviamente
anche di restituzione o di pagamento di somme a titolo risarcitorio
nei confronti della Regione, che potrebbero ricadere sotto la
fattispecie dell'ineleggibilità e dell'incompatibilità a
consigliere regionale. Questo per consentire a tutti, innanzitutto
i partiti, di fare una valutazione della legge che è stata attuata
e avere le informazioni necessarie, per essere garantiti che le
persone che vengono messe in lista non ricadono in questa
fattispecie.
C'è, ovviamente, nel testo una modifica formale che deve essere
attuata, perché essendo stata fatta due mesi fa, la mozione
impegnava all'1 dicembre 2007: essendo purtroppo passata, ma non
per colpa degli estensori, bisognerebbe cambiare questa data e
riportare "entro l'1 gennaio 2008". Chiedo una modifica formale in
questo senso.
Questo dato credo sia particolarmente importante (è una
valutazione che il Consiglio è chiamato a fare) per la trasparenza:
non si vuole fare il processo a nessuno, non si vuole mettere alla
berlina nessuno, ma è un dato essenziale di valutazione che il
Consiglio regionale deve avere, quindi auspico che la maggioranza
accetti questo suggerimento e fornisca al Consiglio tutti i dati
che sono stati qua richiesti.
Presidente
- Prima di passare la parola al Presidente
Caveri, invito il Consigliere Sandri a scrivere l'emendamento. La
parola al Presidente della Regione, Caveri.
Caveri (UV)
- La mozione non è precisa - noti la finezza
dell'approccio natalizio - rispetto al sistema di ineleggibilità e
incompatibilità approvato dal Consiglio regionale ed entrato in
vigore nell'agosto di quest'anno. Diversamente da quanto scritto,
la litispendenza non costituisce causa di ineleggibilità, ma di
mera incompatibilità, ai sensi dell'articolo 5, comma 1, lettera
u), della legge regionale 7 agosto 2007, n. 20. Si tratta di una
previsione coerente con il dettato normativo statale di cui alla
legge 2 luglio 2004, n. 165, che, appunto, configura in termini di
incompatibilità il caso in cui la lite, nella quale il soggetto non
sia parte attiva, sia conseguente o sia promossa a seguito di
giudizio definito con sentenza passata in giudicato. La legge
regionale, inoltre, stabilisce espressamente, all'articolo 6, comma
1, lettera b), che non costituisce causa di incompatibilità
"l'essere parte attiva in un procedimento civile o
amministrativo". L'articolo 8 della citata legge regionale
disciplina poi le modalità per la rimozione delle cause di
incompatibilità, al fine dell'assunzione (o della permanenza) della
carica di consigliere regionale, modalità che coinvolgono, in via
esclusiva, l'eletto e il Consiglio regionale neo eletto. Ne
consegue che la sussistenza di una qualsivoglia causa di
incompatibilità, che peraltro potrebbe sopravvenire, non inficia in
alcun modo la candidabilità o l'eleggibilità di un cittadino che
abbia compiuto il 21° anno di età e che sia residente da almeno un
anno ininterrottamente nel territorio della regione. Pertanto, le
uniche dichiarazioni richieste al candidato al momento
dell'accettazione della candidatura sono quelle di non trovarsi
nelle condizioni di incandidabilità previste dall'articolo 15,
comma 1, della legge 19 marzo 1990, n. 55, riferite a casi di
condanne definitive per delitti di particolare gravità, e di non
trovarsi in taluna delle cause di ineleggibilità elencate
dall'articolo 2 della legge regionale 20/2007.
Se a queste considerazioni, fondate sull'attenta lettura della
normativa citata, si aggiunge il fatto che, come detto, la
convalida delle elezioni dei consiglieri e la verifica delle cause
di incompatibilità spettano al nuovo Consiglio regionale, quello
neo eletto, cioè ad un soggetto diverso dal Consiglio regionale
attualmente in carica, appare del tutto evidente che la
predisposizione da parte della Giunta regionale di un elenco di
"tutte le cittadine e i cittadini residenti da più di un anno in
Valle d'Aosta che abbiano liti pendenti o comunque procedimenti con
la Regione che ne comportino l'ineleggibilità alla carica di
Consigliere regionale, nonché i relativi singoli importi", e la
trasmissione di detto elenco al Consiglio regionale in carica entro
il 1° dicembre 2007 (data penso indicata non a caso, ma tuttavia in
modo errato perché confusa con il termine entro il quale devono
essere rimosse talune cause di ineleggibilità), oltre a richiedere
(secondo gli uffici e non per un mio capriccio cesaristico)
un'immane e improbo lavoro di ricerca dei dati e costituire una
palese violazione del diritto alla riservatezza dei cittadini
rientranti a tale data in tali condizioni, costituirebbe un
adempimento inutile e privo di significato rispetto all'esercizio
delle funzioni ispettive del Consiglio regionale in carica, che
certo non potrebbe giudicare dell'incompatibilità di cittadini da
eleggere nel prossimo Consiglio regionale. L'inutilità
dell'adempimento emerge, inoltre, dal fatto che la litispendenza
passiva, considerata dalla legge regionale come causa di mera
incompatibilità, è situazione dinamica, in quanto tale destinata ad
evolversi e, pertanto, da valutarsi soltanto a seguito
dell'elezione del candidato che, a quel momento, dovesse trovarsi
in una tale condizione. Fra l'altro, se facessimo un elenco oggi,
al di là del fatto che la situazione dei singoli cambia, alcuni ci
sarebbero, altri dovrebbero emergere in un nuovo elenco: insomma
una lista di proscrizione di cui mi sfugge la logica.
Va, infine, rilevato come la locuzione finale della mozione,
riferita ai "relativi singoli importi" dei contenziosi pendenti,
sia del tutto fuori luogo, in quanto la lite pendente potrebbe
anche non avere riflessi finanziari. Non solo: la locuzione
indicata è con molta probabilità riferita ad altra e diversa
situazione di incompatibilità, vale a dire quella relativa alla
situazione, considerata all'articolo 5, comma 1, lettera v), della
legge regionale 20/2007, di chi, avendo un debito liquido ed
esigibile nei confronti della Regione, sia stato legalmente messo
in mora, incompatibilità per la quale valgono le considerazioni
sopra esposte. Situazione che però non ha niente a che fare con la
litispendenza; è un'altra questione da quella di un debito nei
confronti della Regione.
Queste sono le differenti ragioni che portano a dire che la
mozione non può essere accolta.
Presidente
- La parola al consigliere Sandri.
Sandri (PD)
- Intanto per dire che ho spostato al 1°
gennaio 2008, ma si potrebbe anche trovare una soluzione di tipo
diverso, cioè quella di predisporre questo elenco, anche per le
difficoltà operative che sono state evidenziate dal Presidente, al
15 giugno 2008; a questo punto, se è valido il suo ragionamento, il
prossimo Consiglio regionale avrà l'elenco di tutte le persone che
potrebbero incorrere in questo tipo di ineleggibilità.
Nell'emendamento ho anche aggiunto il problema
dell'incompatibilità, che era forse l'unico errore della mozione,
perché queste cose sono relative alla ineleggibilità ma anche alla
incompatibilità.
Ripropongo, pertanto, un emendamento alla presidenza, proponendo
- se il Presidente è d'accordo - di rivedere questa questione per
il 15 giugno 2008 e anche in merito alla incompatibilità. Questo
perché, se è vero che il lavoro può essere complesso, è anche vero
che questo archivio di dati è molto importante, poiché nel momento
in cui facciamo una legge che prevede questo, poi dobbiamo avere
anche i controlli che consentano che questa legge sia effettiva e
non sia solo fittizia.
È vero che è una situazione dinamica, ma a questo punto dobbiamo
mettere in condizione il prossimo Consiglio regionale di avere
tutti i dati a disposizione per poter fare nella prima riunione una
valutazione sulla effettiva eleggibilità e compatibilità di tutti
gli eventuali eletti. Dall'altra parte credo che la questione della
privacy, della tutela che diceva il Presidente non stia in piedi,
perché tutti noi siamo tenuti al segreto sulle cose personali che
ci possono venire in mano e credo che sia una malevola suspicione
che viene data rispetto agli altri consiglieri - è generalmente chi
lo fa che vede più facilmente il male negli occhi degli altri - e
questo credo che sia un dato non rilevante.
Non è rilevante la questione del segreto, non è rilevante la
questione della incompatibilità perché l'abbiamo corretta, non è
rilevante la questione della data perché possiamo accettare il
fatto di spostare questa fornitura dell'elenco al 15 giugno 2008,
pertanto ribadiamo la necessità di avere questo tipo di
elaborazione. e al di là del risultato della mozione credo che il
Presidente Caveri farebbe bene a dare mandato ai propri uffici di
tenere contezza di questi dati, perché possono essere molto
importanti oltre che essere gli unici che garantiscono che la legge
approvata dal Consiglio regionale sull'ineleggibilità e
incompatibilità sia efficace, e non trovarsi invece nel doverla
applicare senza gli elementi utili per poterla valutare
correttamente.
Presidente
- Do lettura dell'emendamento presentato dal
Consigliere Sandri:
Nella parte impegnativa le parole "1° dicembre 2007" sono
sostituite con le parole "1° giugno 2008" e dopo la parola
"ineleggibilità" sono aggiunte le parole "e
l'incompatibilità".
Dichiaro chiusa la discussione generale. La parola al Presidente
della Regione, Caveri.
Caveri (UV)
- Non vorrei buttare sul politico una
questione meramente giuridica. La questione giuridica è che o gli
uffici della Regione aprono una inchiesta approfondita su tutti i
cittadini valdostani che hanno 21 anni e sono residenti da un anno
in Valle d'Aosta, oppure ci troviamo di fronte a una situazione
veramente grottesca, perché da una parte lei come una bagattella ha
detto che in fondo ineleggibilità e incompatibilità... bah, sì,
facciamo l'emendamento! Nel caso di ineleggibilità avrebbe avuto un
qualche significato, ma non ce l'ha perché se facciamo una cosa
oggi o il 15 giugno, vorrei capirne l'utilità, perché se uno è
ineleggibile è ineleggibile. Cosa dobbiamo fare: sostituirci ai
partiti e predisporre una specie di lista per i partiti, perché se
uno vuole candidare Al Capone deve sapere da noi che Al Capone non
è eleggibile? Lo trovo grottesco! D'altra parte, non possiamo
sostituirci al prossimo Consiglio regionale, cui spetterà
verificare l'incompatibilità, non al 15 giugno ma il giorno in cui
si riunirà per la prima volta il Consiglio regionale!
Lei scuote la testa, ma vogliamo parlare in termini giuridici o
vogliamo continuare a fare della demagogia? La sua è demagogia pura
ed è per questo che va respinta, non perché ci sia una
preoccupazione da parte mia!
A parte che lei confonde la litispendenza rispetto al caso
Rollandin che tanto l'appassiona. Chiarisco che il caso Rollandin
non rientra nell'esempio che lei ha citato, visto che questo è il
casus belli
rispetto al quale lei ha presentato la mozione,
perché in quel caso il Rollandin ha un debito: si tratta di
un'altra parte della legge - è l'articolo 5, comma 1 lett. v) della
legge regionale - che non ha nulla a che fare con le cose che lei
ha scritto.
Quello che voglio sostenere è l'inutilità di questa lista,
perché è una lista dinamica, ma soprattutto perché è il nuovo
Consiglio regionale che deve decidere. Il nuovo Consiglio regionale
non sarà composto da imbecilli che devono avere la pappa pronta per
sapere cosa fare, avranno pienamente tutti i dati a disposizione
per poter decidere se una persona è confermabile nelle sue vesti di
consigliere regionale o non lo è, come è sempre avvenuto fino ad
oggi, sulla base di casi di incompatibilità che già esistevano in
passato.
Presidente
- La parola al Consigliere Sandri.
Sandri (PD)
- Credo che non ci sia bisogno di fare alcuna
inchiesta su tutti i ventunenni valdostani, semplicemente bisogna
chiedere all'ufficio legale l'elenco delle persone con cui la
Regione ha una lite pendente. È una cosa abbastanza banale quella
di andare a chiedere al responsabile dell'ufficio legale: ma voi,
con chi avete in questo momento una lite pendente? Ci sarà un
elenco (almeno penso che ce l'abbiano), nel senso che credo sia a
conoscenza degli uffici chi sono tutte le persone con cui la
Regione ha una lite pendente per varie cause, e quali siano gli
importi relativi di queste liti pendenti.
Noi, poi, non abbiamo fatto una differenza per una persona
piuttosto che per un'altra: è un problema di attuazione della
legge, la quale è molto chiara. Se su questo testo non siamo
riusciti a spiegarci con precisione - ma ci sembrava che fosse
omnicomprensivo - ripresenteremo una mozione con i riferimenti
specifici per avere tutti questi dati.
Mi dispiace, Presidente. Spero che lei faccia parte del prossimo
Consiglio regionale, perché lei è una risorsa per la Regione e
sicuramente lei al prossimo Consiglio regionale, quando si
insedierà, avrà tutti gli elementi per conoscere e valutare queste
cose. Ma mi chiedo i 15-20 consiglieri nuovi che faranno parte di
questo Consiglio regionale, su cosa si baseranno? Sugli uffici?
Certamente!
Noi ci possiamo portare avanti con i lavori, è una cosa che mi
diceva sempre la mia nonna: se vuoi fare un buon lavoro, comincia a
portarti avanti con i lavori, quando hai un momento di tempo
anticipa queste cose. Era la saggezza dei nostri vecchi e questa è
la classica mozione per portarsi avanti con i lavori, in modo che
gli uffici della Presidenza del Consiglio abbiano contezza già da
prima, ma basterebbe anche dal 15 giugno, dell'elenco di tutte le
persone che potrebbero avere questo tipo di incompatibilità. È un
elenco dinamico, non sarà completo, ma comincia a dare un'idea
precisa della situazione, perché poi questo è anche un termine di
paragone indispensabile anche alla valutazione della legge, poiché
se ci rendiamo conto che questa problematica interessa pochissime
persone, potrebbe darsi che possiamo rivedere l'ineleggibilità e
l'incompatibilità, perché forse l'abbiamo fatta troppo stretta,
oppure se ce ne sono tantissime forse questo va a confermare che
abbiamo fatto bene a mettere un certo tipo di paletti
sull'ineleggibilità e incompatibilità. Come possiamo farlo se non
ci sono i dati?
Soprattutto credo che questo procedimento dovremmo inserirlo
nella legge sull'ineleggibilità e incompatibilità in modo che la
Giunta regionale, senza bisogno di mozioni in Consiglio, trasmetta
automaticamente alla Presidenza del Consiglio tutte le posizioni a
conoscenza dell'Ufficio legale che possono comportare
l'ineleggibilità e incompatibilità. Questo sarebbe un modo corretto
di collaborare tra istituzioni, e io prendo atto che la maggioranza
non intende dare questi dati. Su questo punto torneremo anche con
altri strumenti.
Presidente
- Consigliere Sandri, intende ritirare la
mozione o la mettiamo in votazione? Ormai siamo in sede di
dichiarazioni di voto. La parola al Consigliere Sandri.
Sandri (PD)
- Solo per ritirare la mozione. Insieme alla
collega Squarzino preciseremo questa mozione nel senso dei richiami
alla legge e la presenteremo al prossimo Consiglio.
Presidente
- La mozione è ritirata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK