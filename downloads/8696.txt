Consiglio Regionale della Valle d'Aosta - Oggetto del Consiglio n. 3197 del 11 novembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3197 del 11 novembre 1987 - Resoconto
OGGETTO N. 3197/VIII - ALTERNATIVE OCCUPAZIONALI IN ALTA
VALLE, IN RELAZIONE ALLA CRISI DELLA MORGEX CARBO. (Interrogazione
e interpellanza)
PRESIDENTE:
L'interrogazione e l'interpellanza iscritte
rispettivamente ai punti 21 e 28 dell'ordine del giorno sono svolte
congiuntamente.
Do lettura dell'interrogazione in oggetto, presentata dai
Consiglieri Pascale e Breuvé:
INTERROGAZIONE
La chiusura definitiva della Morgex Carbo, già fissata per il
1° gennaio 1988, con la messa in cassa integrazione degli ultimi 70
dipendenti, non potrà non avere riflessi preoccupanti su tutta la
Valdigne se non vengono poste al più presto le premesse per
alternative occupazionali che abbiano prospettive a lungo
termine.
Una di queste alternative sembra sia stata individuata in uno
stabilimento per l'imbottigliamento delle acque minerali di
Courmayeur, che dovrebbe occupare la stessa struttura della Morgex
Carbo, opportunamente ristrutturata, ma le possibilità di
occupazione in questo settore appaiono piuttosto limitate.
Ben più ampia invece sarebbe la prospettiva occupazionale che
deriverebbe, per tutta la Valdigne, dal rilancio e dalla
valorizzazione delle terme di Pré-Saint-Didier: un discorso più
volte e da più parti perorato, ma che stenta a decollare.
Al fine di avere una dettagliata informazione sui tempi di
attuazione di queste due possibili iniziative, i sottoscritti
Consiglieri regionali
INTERROGANO
la Giunta regionale per conoscere:
1) se esistono già accordi di massima tra l'Amministrazione
regionale e la Società "Sorgenti Monte Bianco" per la creazione di
uno stabilimento per l'imbottigliamento delle acque minerali di
Courmayeur nella stessa area attualmente occupata dalla Morgex
Carbo e, in caso affermativo:
a)
se sono già state avviate trattative con la Morgex
Carbo per l'acquisto dell'area industriale;
b)
quali tempi si prevedono per l'inizio della nuova
attività produttiva e quali le possibilità occupazionali;
2) a che punto è la pratica di riconoscimento delle proprietà
terapeutiche delle acque termali di Pré-Saint-Didier da parte del
Ministero alla Sanità e se è già stato predisposto il progetto per
la ristrutturazione delle terme.
PRESIDENTE:
Do lettura dell'interpellanza in oggetto,
presentata dal Consigliere Sandri:
INTERPELLANZA
CONSTATATO
che la crisi della Morgex Carbo sta
raggiungendo il drammatico momento della chiusura degli impianti
con la messa in cassa integrazione a zero ore per tutto il
personale dal 1° gennaio 1988;
PREOCCUPATO
per l'assenza di iniziative da parte della
Giunta regionale adatte ad affrontare concretamente la
situazione;
INTERPELLA
la Giunta regionale per conoscere le sue intenzioni per
affrontare la precaria situazione occupazionale dell'alta valle ed
in particolare della Morgex Carbo.
PRESIDENTE:
Chi illustra l'interpellanza n. 28?
Ha chiesto la parola il Consigliere Sandri; ne ha facoltà.
SANDRI (N.S.):
Essendo l'unico rappresentante di Nuova
Sinistra, la illustro io, signor Presidente.
(...INTERRUZIONE dell'Assessore Martin...)
SANDRI (N.S.):
Può essere, Assessore Martin!
Penso che il notevole riserbo sul problema della Morgex-Carbo,
sui giornali e nel dibattito politico, possa costituire già di per
sé un elemento di riflessione. Con l'interpellanza ho voluto
riprendere questo argomento, un po' "glissato" da altri gruppi
politici, proprio perché la chiusura dell'unico stabilimento
presente nell'alta valle, è un fatto di estrema importanza nel
panorama industriale di tutta la Valle.
Si tratta proprio di chiusura perché, da nostre informazioni,
l'attività lavorativa dovrebbe essere sospesa il 30 novembre e,
dopo un periodo transitorio sino al 31 dicembre 1987, scatterebbe,
al 1° gennaio 1988, la cassa integrazione per tutto il personale.
Le stesse cifre, che parlano di circa 70 dipendenti condannati a
perdere il posto di lavoro, dimostrano, del resto, la gravità e la
serietà del problema.
In passato ci sono state date assicurazioni di possibili
attività sostitutive, quando si è parlato con una certa insistenza
dell'avvio, nella zona di Morgex, di un'attività per
l'imbottigliamento di acque minerali.
Il silenzio sulla chiusura della Morgex-Carbo può anche
significare l'accettazione di una fase storica nella quale cambia
la tipologia industriale; ma il silenzio sulle prospettive future è
particolarmente grave.
Noi chiediamo che ci siano prospettive industriali, anche di
tipo e di impegno diverso, e ci sentiamo obbligati a chiedere le
intenzioni della Giunta regionale per affrontare la precaria
situazione occupazionale di personale che, per larga parte, è
ancora nel pieno della propria attività lavorativa e con delle
caratteristiche di formazione che non consentono facili spostamenti
o adattamenti in altri settori.
Queste sono le ragioni che hanno determinato la presentazione
della mia interpellanza, per la quale chiederei una risposta non
legata solo alla prospettiva delle acque minerali, che vede una
notevole sintonia tra le posizioni di Nuova Sinistra e del Partito
Socialista, ma anche ad altre eventuali idee che l'Amministrazione
regionale avesse, per caso, in cantiere.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Comincerò a rispondere alle domande che
mi sono state poste dai Consiglieri socialisti, la prima delle
quali chiede
"se esistono già accordi di massima tra
l'Amministrazione regionale e la Società "Sorgenti Monte Bianco"
per la creazione di uno stabilimento per l'imbottigliamento delle
acque minerali di Courmayeur nella stessa area attualmente occupata
dalla Morgex Carbo...".
Sì, questi accordi di massima esistono, nel senso che la ditta
"Sorgenti del Monte Bianco e Terme di Courmayeur S.p.A.", in data
20 febbraio 1987 ha presentato all'Assessorato regionale ai Lavori
Pubblici un progetto che, dai nostri uffici, è stato inoltrato alla
FINAOSTA in data 24 febbraio 1987, con l'aggiunta, in data 25
febbraio, di una documentazione integrativa fatta pervenire dalla
stessa società, sempre all'Assessorato, in data 25 febbraio.
L'11 giugno 1987 la FINAOSTA ha espresso un parere
complessivamente favorevole sul progetto della Società "Sorgenti
del Monte Bianco" che, a grandi linee, prevede l'utilizzo di circa
38.000 metri quadrati, 11.000 dei quali coperti e 26.000 scoperti,
e che sempre in linea di massima, segnala anche il fabbisogno
finanziario ed i volumi occupazionali, previsti nei primi due anni
di attività in 42 unità, delle quali 20 femminili, ed in numeri
superiori negli anni successivi.
Evidentemente la possibile realizzazione di questo progetto è
subordinata all'acquisizione di un'area sufficiente ed è, quindi,
collegata alla disponibilità della Morgex-Carbo a cedere, una volta
cessata l'attività, la propria area industriale.
La perizia, per determinare il valore degli immobili e dell'area
industriale, è già stata effettuata e a Società Morgex-Carbo è
d'accordo, in linea di massima, sui valori determinati dal perito
nominato dall'Amministrazione regionale.
Il progetto relativo all'imbottigliamento di acque minerali e
soprattutto, all'acquisizione delle aree dovrebbe arrivare in
Consiglio regionale in tempi relativamente brevi, proprio perché la
valutazione è già stata compiuta e su di essa vi è un accordo di
massima con la Morgex-Carbo per la vendita dell'area
industriale.
Credo di aver risposto anche alla parte a) della prima domanda
dell'interrogazione presentata dai Consiglieri Socialisti.
La parte b) della prima domanda chiede
"quali tempi si
prevedono per l'inizio della nuova attività produttiva e quali le
possibilità occupazionali".
Su queste ultime ho già indicato quelle previste dal progetto
che ci è stato presentato, mentre l'inizio dell'attività è
strettamente connesso al giudizio che i presentatori del progetto
per l'imbottigliamento delle acque minerali daranno sulla
possibilità e sulla convenienza di poter utilizzare il capannone
già esistente o se, invece, riterranno necessario, perché
assolutamente incompatibile, procedere al suo abbattimento e alla
costruzione "ex-novo" dello stabilimento. Sono già stati fatti dei
sopralluoghi, per poter accelerare l'iter di questa pratica.
Sarà l'Assessore alla Sanità, Voyat, a fornire dei ragguagli più
precisi sul riconoscimento delle proprietà terapeutiche delle acque
termali di Pré-SaintDidier da parte del Ministero della Sanità e
sull'inserimento di attività alternative nel comprensorio della
Comunità Montana della Valdigne, tema, quest'ultimo, che riguarda
in modo specifico il problema delle terme.
Molto genericamente io posso affermare che il progetto delle
terme c'è già, è giunto ormai alla sua fase finale ed è pronto per
essere appaltato. L'avvio, quindi, del rilancio delle terme di
Pré-Saint-Didier non è più un semplice auspicio, perché esiste già
un progetto pressoché definito, che ha incontrato solo alcuni
intoppi di tipo procedurale o burocratico, e non di carattere
politico, perché la volontà politica dell'Amministrazione regionale
è molto precisa e determinata.
Per quanto concerne l'interpellanza del Consigliere Sandri,
credo che quanto ho già detto e sto per dire, riesca a fornire un
quadro completo di quello che abbiamo fatto e stiamo ancora facendo
in quella zona.
Primo. Il discorso relativo alle terme di Pré-Saint-Didier sta
andando avanti ed è ormai giunto alla fase di avvio dei lavori di
costruzione delle nuove terme.
Secondo. Non bisogna dimenticare che a Morgex, oltre al progetto
di imbottigliamento di acque minerali, si stanno ultimando i lavori
del poliambulatorio che, anche se in misura non rilevante, darà
comunque la possibilità di occupare mano d'opera.
Vediamo qual è il ventaglio di interventi che l'Amministrazione
regionale ha già a sua disposizione.
Primo. L'accettazione da parte dell'azienda di proseguire la
richiesta della cassa integrazione. È un risultato che non vogliamo
enfatizzare, tant'è che non l'abbiamo propagandato, ma occorre
tener presente che la richiesta della cassa integrazione non deve
mai essere data per scontata. In questo caso, invece, basta leggere
il verbale dell'accordo raggiunto in sede di Ufficio del Lavoro tra
le organizzazioni sindacali, la Regione e l'Azienda, per accertarsi
che uno dei motivi che ha giustificato la richiesta della cassa
integrazione, è stato proprio l'impegno della Regione ad acquisire
l'area industriale.
Secondo. L'utilizzo degli interventi previsti dalla legge n. 4.
Ricordo che quest'ultima offre a cassaintegrati, disoccupati
speciali e licenziati, tutta una serie di opportunità che, in
parte, offrono alle aziende un incentivo per l'assorbimento di
queste persone, in parte consentono di utilizzare eventuali
potenzialità imprenditoriali, sia in forma singola che cooperativa;
inoltre, in quest'ultima fase di delicato trapasso, consentono
anche di procedere all'attuazione di progetti, predisposti da
Comuni o da Comunità Montane, nei settori socialmente utili,
ampiamente utilizzati da molti Comuni che gravitano nelle aree di
Châtillon, Verrès e Pont-Saint-Martin.
Ultimamente è entrato anche in funzione il progetto
sull'apprendistato artigiano che ha favorito un discreto sviluppo
nelle assunzioni di apprendisti. Si tratta pur sempre di una forma
di intervento a sostegno dell'economia di queste zone.
Vorrei soffermarmi, però, sulla parte più interessante, che
interessa questa zona, e cioè sull'attività formativa a favore di
cassintegrati e disoccupati, predisposta dall'Agenzia del lavoro. È
un'esperienza che abbiamo iniziato l'anno scorso e che sta dando
buoni frutti.
A Morgex c'è già stato un incontro tra rappresentanti del
Comune, delle organizzazioni sindacali e dell'Agenzia del lavoro,
per predisporre progetti di formazione per i futuri cassintegrati
della Morgex-Carbo e, da un primo esame,...
(...INTERRUZIONE...)
Cerco di stringere.
Dicevo, comunque, che da un primo esame sono stati individuati i
seguenti ambiti formativi:
1) manutenzione degli impianti di risalita;
2) innevamento artificiale;
3) personale per le terme e per la nuova azienda per
l'imbottigliamento delle acque minerali.
Poiché sono stato troppo lungo, termino subito qui il mio
intervento.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Penso che il Consiglio ricordi che, nel
mese di giugno, abbiamo votato una legge per finanziare il
ripristino e la valorizzazione delle terme di Pré-Saint-Didier.
Sono già stati eseguiti i lavori per il risanamento della parete
antistante la grotta delle sorgenti, mentre sono in corso i lavori
per la captazione delle acque e la loro adduzione sino alle vasche
delle terme.
Il primo progetto di massima, in seguito ad alcune obiezioni
della Sovraintendenza alle Antichità e Belle Arti, è stato in parte
modificato ed ora, stando almeno a quanto ci è dato sapere, il
relativo parere dovrebbe essere favorevole.
Inoltre, il gruppo tecnico interassessorile che deve
sovrintendere ai lavori e provvedere alla gestione delle terme ha
già predisposto uno studio, che è in fase piuttosto avanzata;
inoltre, la Giunta ha approvato una deliberazione, che
prossimamente sarà pubblicata sui grandi quotidiani nazionali, con
la quale si invitano coloro che fossero interessati alla gestione
diretta o indiretta, in collaborazione con la Regione, a presentare
una apposita domanda, corredata di relativo "curriculum"
informativo, all'Amministrazione regionale. Si procede, pertanto,
anche nella ricerca delle soluzioni possibili per la futura
gestione delle terme.
Le analisi sulle acque non saranno più eseguite presso i
laboratori di un istituto universitario, perché siamo stati
autorizzati dal Ministero della Sanità a farle eseguire
direttamente qui ad Aosta, presso i nostri laboratori. Le stesse,
ovviamente, verranno eseguite non appena saranno terminati i lavori
di captazione delle acque. Nello stesso tempo, però, stiamo
effettuando delle analisi su altre acque, ritenute minerali, sempre
del comprensorio di Pré-Saint-Didier.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Poiché la maggioranza è stata molto
esauriente, forse troppo secondo qualcuno, dico molto brevemente
che siamo abbastanza soddisfatti delle risposte che ci sono state
date sulle alternative occupazionali previste nella zona della
Valdigne.
Non entro nel merito delle ragioni che hanno determinato la
chiusura della Morgex-Carbo, perché, come dice un proverbio: "È
inutile piangere sul latte versato". Mi pare, però, che le
alternative occupazionali siano state individuate abbastanza
positivamente e che si siano già avviati discorsi in questo
senso.
Ho ascoltato con soddisfazione l'Assessore Lanivi parlare di
accordi e di perizie già fatte, ragion per cui presto potremo
occuparci, anche in Consiglio regionale, dell'imbottigliamento
delle acque minerali. Ho appreso positivamente, e con una certa
dose di sorpresa, la possibilità occupazionale di questo
stabilimento, determinata in 42 unità. A me potrebbero sembrare un
po' troppe, anche perché, in questo settore di attività,
l'automazione ha una notevole incidenza. Tuttavia, se, come dice
l'Assessore, ci saranno 42 unità, si tratterà sicuramente di un
risultato molto apprezzabile.
A questo punto si tratta di vedere quando potrà iniziare questa
attività produttiva...
(...INTERRUZIONE...)
L'Assessore ha parlato di 42 unità, elevabili ulteriormente
nella prospettiva futura che, però, sarà legata alla
commercializzazione del prodotto, perché occorrerà trovare il
mercato giusto, anche perché non è che il mercato delle acque
minerali possa avere, almeno in Italia, delle grandi
prospettive.
BREUVÈ Lilliana
(fuori microfono): Sessanta.
PASCALE (P.S.I.):
No, l'Assessore ha parlato di 42 unità,
elevabili a 60, secondo le prospettive future. Io mi auguro che
siano 60.
Sull'altro aspetto della nostra interrogazione, cioè sul punto
in cui si trova il discorso relativo al termalismo di
Pré-Saint-Didier, mi sembra di aver capito che sia già stato
approvato un progetto di massima e che ora ci si occupi del futuro
gestore di queste terme. Non ho capito, però, se c'è già il
riconoscimento delle proprietà terapeutiche delle acque, da parte
del Ministero della Sanità. Quest'ultimo, cioè, ha già dato
l'autorizzazione per la riapertura delle terme, oppure no? Si
tratta, in fondo, dell'atto fondamentale dal quale partire.
L'Assessore ha detto che queste analisi possono essere
effettuate in sede locale, ma mi auguro che ci sia quanto prima
l'atto prioritario e fondamentale di tutta la questione e cioè il
riconoscimento da parte del Ministero della Sanità, senza il quale
viene meno tutto il resto.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Io sono un po' meno ottimista della Giunta
regionale e del Consigliere Pascale. Mi si consenta, infatti, di
valutare positivamente le prospettive future, ma il presente, nel
frattempo, è piuttosto preoccupante. Non si è parlato di tempi, ma
solo della possibilità di utilizzare il capannone della
Morgex-Carbo. A quali tempi si andrebbe incontro, nel caso non si
potesse utilizzare il capannone esistente e si fosse costretti a
costruirne uno nuovo?
Come ha sottolineato l'Assessore, il fatto di aver già
conseguito un successo con la cassa integrazione e guadagni,
rischia di starci un po' stretto, perché, se i tempi per la
realizzazione del nuovo stabilimento saranno superiori a quelli
della cassa integrazione (nella sua normativa attuale e quella
futura), ci potremmo trovare con del personale in disoccupazione,
prima che lo stabilimento possa entrare in attività.
Mi associo a quanto detto dal Consigliere Pascale sul numero dei
possibili occupati, perché di solito il personale normalmente
utilizzato lungo le linee di imbottigliamento di acque è
decisamente inferiore a quello indicato dall'Assessore. Ci
atteniamo, in ogni caso, ai dati del vostro progetto.
Resta il fatto che i dipendenti sono 70. Pur togliendo qualche
unità che potrà beneficiare del pre-pensionamento, e considerando
che la mano d'opera femminile in cerca di occupazione non sarà
necessariamente proprio quella che è attualmente in cassa
integrazione dalla Morgex-Carbo, a mio parere non risulta del tutto
risolto il problema occupazionale del comprensorio dell'alta Valle.
Sarebbe interessante, perciò, che l'Assessore si assumesse
l'impegno di relazionare al Consiglio e alla competente
Commissione, o ci facesse avere delle informazioni, anche per
iscritto, sull'esito che avranno sia i progetti di formazione ai
quali ha fatto cenno, sia il ricorso ai benefici previsti dalla
legge n. 4, sia, infine, le iniziative per i lavori socialmente
utili.
Forse, i problemi della zona potranno essere risolti più dalla
somma di tante piccole iniziative, che non da un'unica grossa
iniziativa industriale.
Mi si consenta, infine, di osservare che la Morgex-Carbo è ben
collegata alla rete ferroviaria da uno scalo-merci non più
utilizzato da qualche anno. Chiederei di sollecitare le ditte che
utilizzeranno i capannoni o l'area dell'attuale Morgex-Carbo a
servirsi del trasporto su ferrovia. invece di contribuire ad
intasare ulteriormente le strade con i camion che saranno
utilizzati per la commercializzazione dei loro prodotti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK