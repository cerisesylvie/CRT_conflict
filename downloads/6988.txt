Consiglio Regionale della Valle d'Aosta - Oggetto del Consiglio n. 1491 del 25 settembre 1985 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1491 del 25 settembre 1985 - Resoconto
OGGETTO N. 1491/VIII - REALIZZAZIONE DELLA STRADA DI
ALLACCIAMENTO DELLA FRAZIONE NANTEY IN COMUNE DI PERLOZ.
(Interrogazione).
PRESIDENTE
: Do lettura dell'interrogazione presentata dai
Consiglieri Tonino e Cout:
INTERROGAZIONE
Rispondendo ad una interpellanza del Gruppo comunista, nella
seduta del Consiglio regionale del 20 marzo 1985, l'Assessore
regionale ai Lavori Pubblici affermò che l'appalto della strada che
collega il comune di Perloz alla frazione Nantey poteva aver luogo
essendo stati risolti alcuni problemi tecnici messi in luce
dall'indagine geologica.
A tutt'oggi non risulta tuttavia che l'appalto, anche solo di
un primo tronco dell'opera, sia stato bandito. Si trascina in tal
modo la soluzione di un problema reale che vede la frazione di
Nantey priva di un collegamento stradale malgrado in tale frazione
abitino per tutto l'anno ancora tre nuclei familiari.
Evidente è quindi la necessità di una risposta seria da parte
della Giunta regionale la quale, con un comportamento
contraddittorio, già nel 1984 non aveva rispettato l'impegno di
spesa di 400 milioni previsto dal piano lavori votato dal Consiglio
regionale.
Tenuto conto di tali precedenti si
INTERROGA
l'Assessore regionale ai Lavori Pubblici per conoscere se la
costruzione della citata strada è ancora nei programmi della Giunta
regionale e, in caso affermativo, come e in quali tempi si prevede
di realizzare l'opera.
PRESIDENTE
: Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Il tema del collegamento della strada di
Nantey in Comune di Perloz è già stato oggetto di una
interpellanza, come ricorda il Consigliere Tonino, il 20 marzo.
Penso però che sia un problema ed un tema di discussione che risale
a tempi ben più lontani: conosciamo tutti la solerzia del Sindaco
Juglair di Perloz nel sottoporre a tutti gli Amministratori
regionali il tema del collegamento tra l'abitato del capoluogo di
Perloz, la frazione Nantey e Tourd'Hereraz. Ricordo personalmente
di aver visto quattro o cinque volte il Sindaco Juglair che con il
suo entusiasmo e volontà ferma, sosteneva la sua tesi e perorava la
sua causa. In effetti, devo dire di avergli promesso che quanto
prima questa strada sarebbe stata realizzata.
La stessa risposta avevo dato ad una interpellanza del
Consigliere Tonino il 20 marzo di questo anno. C'è una piccola
inesattezza nel testo del Consigliere Tonino, là dove dice: la
strada di collegamento alla frazione Nantey poteva aver luogo,
essendo stati risolti alcuni problemi tecnici messi in luce
dall'indagine geologica. In realtà, se i problemi tecnici erano
stati messi in luce dall'indagine geologica, la loro soluzione è
stata poi trovata in tempi successivi; inesattezza che può anche
essere forse nella risposta che avevo dato allora. Comunque questa
è una premessa.
La realtà è che conto di proporre alla Giunta regionale del 4
ottobre l'approvazione del progetto per un primo lotto per il
collegamento tra Perloz e Nantey, e l'approvazione dei lavori a
licitazione privata per un importo a base d'asta di 900 milioni.
Seguendo la volontà del Comune, il primo lotto partirà dall'alto,
cioè dal capoluogo di Perloz o poche centinaia di metri oltre.
Quindi iniziamo finalmente la costruzione di quest'opera, che
ritengo richiederà del tempo perchè ci sono problemi che tutti
conosciamo e che abbiamo già ricordato, ma che non ci impediranno
di completarla nel giro di pochi anni.
PRESIDENTE
: Ha chiesto di parlare il Consigliere Tonino,
ne ha facoltà.
TONINO (P.C.I.):
Esprimo la nostra soddisfazione per
l'impegno che si è preso l'Assessore di iniziare questa opera con
un primo lotto, se ho capito bene, di 900 milioni, da approvare
nella seduta del 4 ottobre prossimo.
Nella interrogazione ho fatto riferimento alla necessità di una
risposta seria, perchè - lo ripeto e ne sono convinto - ormai la
vicenda si trascina da anni ed ha avuto anche alcuni momenti di
scarsa serietà da parte della Giunta regionale, in alcuni casi di
vera e propria presa in giro nei confronti del Comune e del
Sindaco, il che non fa mai onore nei rapporti fra la Regione ed i
comuni visto che anche nella verifica programmatica di questa
maggioranza un accenno è stato fatto alla necessità di migliorare
questi rapporti. Occorre sempre, nei confronti dei Comuni, anzichè
promettere genericamente, affrontare le questioni per quello che
sono. In questo caso andava fatto già a suo tempo un discorso serio
di analisi della possibilità di realizzare l'opera e di
stanziamento dei fondi nel momento in cui l'opera poteva essere
appaltata e realizzata.
La vicenda de fondi inseriti nel piano lavori del 1984, poi non
spesi perchè il progetto realizzato dalla stessa Amministrazione
regionale era carente, sono vicende che mi auguro non succedano
più.
Quindi restiamo in attesa del fatto che le parole oggi dette
dall'Assessore competente abbiano pratica realizzazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK