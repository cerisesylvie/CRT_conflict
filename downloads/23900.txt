Consiglio Regionale della Valle d'Aosta - Oggetto del Consiglio n. 2904 del 25 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2904 del 25 luglio 2007 - Resoconto
OGGETTO N. 2904/XII - Modalità di regolamentazione dei
percorsi formativi. (Interrogazione)
Interrogazione
Premesso che:
- l'apprendistato professionalizzante istituito con il D.lgs
276/03 demanda alle Regioni la regolamentazione dei percorsi
formativi;
- la Giunta regionale si è sino ad ora limitata ad emanare
disposizioni amministrative di tipo transitorio in attesa di
definire in legge un'articolata regolamentazione;
- la Giunta ha proceduto a continue modifiche e proroghe
delle proprie disposizioni, creando spesso confusione tra i
soggetti interessati;
- la Giunta prorogando con i provvedimenti amministrativi ha
espresso la mancanza di presupposti politici per la definizione di
un disegno di legge in materia.
- l'assenza di una legge regionale non consente alle imprese
di sfruttare appieno le potenzialità della "Riforma Biagi", tra le
quali l'apprendistato di Alta Formazione che coinvolge le
istituzioni universitarie;
- recentemente La Giunta ha stipulato una convenzione onerosa
con il Politecnico di Torino finalizzata alla creazione di un polo
formativo e di ricerca nell'edificio denominato "ex cotonificio
Brambilla" sito in Verrès;
i sottoscritti Consiglieri regionali
Interrogano
il Presidente della Regione e l'Assessore delegato per
conoscere:
1) quali sono le condizioni politiche alle quali fanno
riferimento;
2) quali sono i tempi e i contenuti con i quali verrà
predisposto il disegno di legge regionale a regolamentazione
dell'Apprendistato professionalizzante.
F.to: Frassy - Tibaldi - Lattanzi
Presidente
- La parola al Presidente della Regione,
Caveri.
Caveri (UV)
- La proroga della durata del Protocollo di
intesa per la regolamentazione transitoria dell'apprendistato
professionalizzante, approvata con la deliberazione della Giunta
regionale n. 73 in data 19 gennaio 2007, previo accordo con le
parti sociali, è stata determinata da una serie di fattori che qui
elenco:
- l'assenza di un quadro nazionale certo e di indicazioni
operative precise circa l'evoluzione del sistema
dell'apprendistato... anche in relazione alle 3 tipologie
introdotte dal decreto legislativo n. 276/2003: "Attuazione delle
deleghe in materia di occupazione e mercato del lavoro, di cui alla
legge 14 febbraio 2003, n. 30" e dal successivo decreto legislativo
n. 251/2004: "Disposizioni correttive del decreto legislativo 10
settembre 2003, n. 276, in materia di occupazione e mercato del
lavoro"... contratto di apprendistato per l'espletamento del
diritto-dovere di istruzione e formazione; contratto di
apprendistato professionalizzante per il conseguimento di una
qualificazione attraverso una formazione sul lavoro e un
apprendimento tecnico-professionale; infine, terza tipologia,
contratto di apprendistato per l'acquisizione di un diploma o per
percorsi di alta formazione;
- la situazione transitoria, questa è l'altra ragione, dalla
"vecchia" alla "nuova" programmazione FSE, che porterà cambiamenti
nell'allocazione delle risorse finanziarie nazionali e
regionali;
- i processi di riforma del sistema di istruzione e formazione
professionale parzialmente delineati dalla nuova legislatura, con
particolare riferimento al tema dell'obbligo formativo;
- il periodo di sperimentazione regionale operativamente avviato
solo nell'autunno 2006;
- l'assoluta necessità di dare continuità al processo
intrapreso, portando a compimento gli obiettivi, a suo tempo
definiti e sottoscritti nel Protocollo di intesa, che sono: a.
sviluppo del confronto con le parti sociali al fine di valorizzare
la reale valenza formativa del contratto di apprendistato; b.
definizione di un modello operativo che valorizzi l'insieme delle
attività formative formali e non formali del contratto di
apprendistato; c. sviluppo di un sistema di certificazione delle
competenze in correlazione alla definizione dei profili formativi e
alla loro regolamentazione, anche tenendo conto dei risultati
progressivamente acquisiti nell'ambito dell'azione di sistema per
"la definizione del sistema regionale di certificazione delle
competenze", rivolta alla "creazione del repertorio delle
qualifiche professionali e dei relativi standard formativi minimi",
avviata dall'Agenzia regionale del lavoro e che avrà
caratteristiche di grandissima importanza, è un progetto che ho
visto pochi giorni fa e sarà una novità molto forte; d.
valorizzazione della figura del "tutor aziendale" regolamentata con
D.M. 28 febbraio 2000, anche attraverso l'individuazione degli
"standard" professionali e formativi per la definizione delle
specifiche competenze; e. promozione di azioni sperimentali i cui
esiti saranno progressivamente utilizzati per la formulazione degli
atti necessari all'attuazione della normativa.
Con questo disegno ci troviamo di fronte a una mancanza delle
condizioni politico-istituzionali derivanti dall'insediamento di un
nuovo Governo nazionale, soprattutto da elementi di una grande
contraddittorietà che da tale disegno emerge, perché, da un lato,
si è deciso di mantenere vigile ed esistente la cosiddetta "riforma
Moratti", spogliandola di fatto di elementi che a mio avviso erano
interessanti, come quello del ritenere che formazione e istruzione
avessero una stessa connotazione. Oggi la formazione è stata con le
decisioni del Ministro Fioroni secolarizzata e d'altra parte va
anche detto che la crescita dell'obbligo scolastico ha fatto in
modo che ciò abbia inciso anche sulle caratteristiche della
formazione professionale. In particolare, con riferimento alla
sperimentazione in atto, l'attività formativa rivolta agli
apprendisti assunti con contratto di apprendistato
professionalizzate ed agli apprendisti maggiorenni assunti ai sensi
della legge 196/1997 è iniziata nei primi mesi del 2007 a seguito
della presentazione ed approvazione dei piani formativi individuali
di dettaglio degli apprendisti presentati a decorrere dal mese di
ottobre 2006. Ciò significa che nel primo semestre di quest'anno
sono stati avviati in formazione circa 500 apprendisti e circa 350
"tutor" aziendali. L'attività formativa rivolta agli apprendisti è
annuale e si prevede pertanto che i soggetti coinvolti concludano
l'attività formativa prevista dai piani approvati entro i primi
mesi del 2008. L'Amministrazione regionale potrà pertanto procedere
ad una verifica della sostenibilità del modello formativo proposto
avendo monitorato e verificato almeno un primo ciclo annuale
formativo concluso.
Per quel che è l'apprendistato per l'alta formazione, la Regione
intende definire, nell'ambito dell'attività di revisione in corso
del Piano di politica del lavoro per il triennio 2008-2010, le
strategie e le forme incentivanti al fine di poter attivare tali
opportunità per le imprese e per i giovani valdostani attraverso il
coinvolgimento dei diversi soggetti interessati, prima fra tutti
l'Università della Valle d'Aosta.
Presidente
- La parola al Consigliere Frassy.
Frassy (CdL)
- Ci aspettavamo qualcosa di più da questa
risposta perché pensiamo che problematiche legate alla formazione,
in particolar modo all'apprendistato, siano problematiche che
incidono direttamente sulle situazioni di un indotto economico
artigianato e industria, ma non solo, di tutto quello che è il
comparto della produzione valdostana, che soffre spesso di alti
costi e soffre di conseguenza dell'impossibilità di essere
competitivo. Su questo argomento avevamo posto domande nei tempi
passati, anche perché la sua risposta è una risposta breve, in
quanto la sperimentazione a cui lei fa riferimento, autunno 2006, è
la sperimentazione della seconda parte del progetto apprendistato
istituito dal decreto legislativo n. 276, nel senso che
nell'autunno 2006 è partito il percorso formativo completo, ma
l'avvio dell'apprendistato professionalizzante risale a più di un
anno prima, estate 2005, e dall'estate 2005 ad oggi sono passati 2
anni. Normalmente, quando qualcosa avviene a titolo sperimentale,
sarebbe bene fermarsi, fare il punto della situazione e verificare
se sia necessario effettuare o meno delle correzioni di rotta,
invece lei ci lascia intendere che, con buona pace del risultato
delle ormai prossime elezioni elettorali, le previsioni sono di
andare fino al 2010 con un proseguimento delle sperimentazioni
riferito all'alta formazione.
Le riflessioni che facciamo allora sono le seguenti. La "legge
Biagi", con decreto legislativo n. 276, è norma dello Stato
italiano e, al di là delle dichiarazioni più o meno capricciose dei
vari Ministri del "Governo Prodi", essendo legge dello Stato, è
legge che va praticata. La Regione Valle d'Aosta è rimasta, se non
l'unica, una delle pochissime Regioni italiane a non aver
legiferato in materia e a non aver dato di conseguenza piena
possibilità alle aziende di poter gestire i 3 moduli previsti dalla
"riforma Biagi" in materia di apprendistato. È vero che l'allora
"Governo Berlusconi", a fronte della pigrizia legislativa delle
Regioni, precisò con una circolare dell'allora Ministro Maroni, che
era possibile dare avvio all'apprendistato, perlomeno a quello
professionalizzante, sul presupposto che i contratti collettivi ne
prevedessero il percorso formativo, a prescindere dalla
legislazione regionale, ma noi Regione turistica rileviamo che per
un paradosso il contratto del turismo di questi apprendistati non
fa menzione e che tutto il comparto del turismo non può dare
applicazione all'apprendistato professionalizzante, che fra l'altro
consente di inserire i giovani fino a 29 anni rispetto ai 24 anni
non compiuti, limite d'età previsto dalla vecchia legge degli anni
'50: la n. 25. Possiamo dire perciò che la pigrizia legislativa di
questa maggioranza penalizza il comparto del turismo, ma le
dobbiamo dire, Presidente, che la stessa cosa riguarda il percorso
dell'alta formazione. Leggendo "Il Sole 24Ore" del 4 giugno 2007
c'è una rassegna dello "stato dell'arte" per tutto il comparto del
nord, da Bergamo a Venezia, passando per il Piemonte orientale e
quant'altro e vediamo che sono stati attivati percorsi per l'alta
formazione in qualcosa come in 20 università del nord Italia.
Abbiamo espresso la perplessità che, a fronte dell'Università della
Valle d'Aosta, ma a fronte soprattutto di quella convenzione che
avete recentemente predisposto con il Politecnico di Torino,
finalizzata alla creazione di un polo formativo e di ricerca da
allocarsi nell'ex cotonificio "Brambilla" di Verrès, non siano
stati previsti dei percorsi di alta formazione.
La conclusione di questa breve replica perciò è uno sprone a
voler superare non tanto condizioni di propaganda politica, ma
quella che è una pigrizia politica, in quanto sarebbe opportuno
che, a distanza ormai di 4 anni dal decreto legislativo n. 276 e di
2 anni dall'avvio della prima sperimentazione in questa Regione, si
potesse "mettere mano" a un progetto legislativo organico, che
possa dare attuazione completa a una materia complessa. Se il
legislatore nazionale cambierà gli indirizzi, ci sarà la necessità
di adeguarsi, ma aspettare che le affermazioni ideologiche di una
certa Sinistra radicale contraria alla flessibilità del lavoro
possano essere oggetto di attesa politica di questa Regione ci
sembra politicamente non condivisibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK