Consiglio Regionale della Valle d'Aosta - Oggetto del Consiglio n. 2275 del 18 novembre 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula
Oggetto del Consiglio n. 2275 del 18 novembre 1996 - Resoconto
SEDUTA ANTIMERIDIANA DEL 20 NOVEMBRE 1996
OGGETTO N. 2275/X Votazione del disegno di legge: "Bilancio di
previsione della Regione autonoma Valle d'Aosta per l'anno
finanziario 1997 e per il triennio 1997/1999".
Articolo 1 (Stato di previsione della parte entrata)
1. E' approvato lo stato di previsione della parte entrata del
bilancio della Regione per l'anno finanziario 1997, annesso alla
presente legge, in lire 2.495.000.000.000 per la competenza e in
lire 2.848.366.000.000 per la cassa (Allegato A).
2. Sono autorizzati, ai sensi degli articoli 52, 53 e 54 della
legge regionale 27 dicembre 1989, n. 90 (Norme in materia di
bilancio e di contabilità generale della Regione autonoma Valle
d'Aosta), come modificata dalla legge regionale 7 aprile 1992, n.
16, l'accertamento, la riscossione ed il versamento alla Regione
delle entrate derivanti dai tributi propri, delle quote di tributi
erariali devolute alla Regione, dei contributi ed assegnazioni
dello Stato e di ogni altra entrata spettante per l'anno
finanziario 1997.
Articolo 2 (Stato di previsione della parte spesa)
1. E' approvato lo stato di previsione della parte spesa del
bilancio della Regione per l'anno finanziario 1997, annesso alla
presente legge, in lire 2.495.000.000.000 per la competenza e in
lire 2.848.366.000.000 per la cassa (Allegato B).
2. E' autorizzata, ai sensi dell'articolo 56 della legge
regionale 90/1989, come modificata dalla legge regionale 16/1992,
l'assunzione di impegni di spesa entro i limiti degli stanziamenti
di competenza dello stato di previsione della parte spesa di cui al
comma 1.
3. L'erogazione di somme su capitoli della parte spesa
finanziati con le entrate previste nel Titolo II dell'allegato A
della presente legge, concernente contributi, assegnazioni e
trasferimenti di fondi in genere dal bilancio statale, resta
subordinata all'effettivo accertamento delle entrate stesse.
Articolo 3 (Autorizzazioni di spesa determinate dalla legge di
bilancio)
1. Le autorizzazioni di spesa per l'anno finanziario 1997
previste da leggi statali o regionali attualmente in vigore sono
determinate dalla presente legge, ai sensi degli articoli 15 -
comma 1 - e 17 - comma 1 - della legge regionale 90/1989, negli
importi indicati in corrispondenza di ciascun capitolo dello stato
di previsione della parte spesa (Allegato B).
Articolo 4 (Ripartizione tra diversi settori di destinazione
degli interventi finanziari per il recupero del patrimonio storico
e architettonico del borgo di Bard)
1. Ai sensi dell'articolo 2 - comma 1 - della legge regionale 1°
dicembre 1992, n. 68, l'autorizzazione di spesa per l'anno
finanziario 1997 di lire 500.000.000 prevista nel capitolo 65945
dello stato di previsione della parte spesa (Allegato B) è così
ripartita:
a) acquisizione da parte del Comune di immobili lire
400.000.000
b) concorso nelle spese di restauro e recupero di immobili
lire 100.000.000
Articolo 5 (Rideterminazione dell'ammontare del contributo annuo
al "Comité de l'Alliance Française en Vallée d'Aoste" e al
"C.M.I.E.B.")
1. Ai sensi dell'articolo 3 - comma 3 - della legge regionale 20
agosto 1993, n. 66, i contributi a favore del "Comité de l'Alliance
Française en Vallée d'Aoste" e del "C.M.I.E.B." sono rideterminati
a decorrere dall'anno finanziario 1997 rispettivamente in lire
75.000.000 e in lire 50.000.000 (Cap. 57440).
Articolo 6 (Erogazione al Consiglio regionale)
1. Il fondo iscritto al capitolo 20000 dello stato di previsione
della parte spesa (Allegato B) è messo a disposizione del Consiglio
regionale mediante mandati di pagamento da commutarsi in quietanza
di versamento nel conto aperto presso l'istituto bancario gestore
del servizio di tesoreria del Consiglio stesso.
2. I fondi per il programma annuale di attività della Consulta
regionale per la condizione femminile, di cui alla legge regionale
23 giugno 1983, n. 65 e successive modificazioni, sono
periodicamente trasferiti al Consiglio regionale su richiesta della
sua Presidenza in relazione alla realizzazione dell'attività stessa
(Cap. 20050).
Articolo 7 (Variazioni concernenti autorizzazioni di spesa
relative a leggi regionali entrate in vigore dopo la presentazione
al Consiglio regionale del bilancio)
1. Ai sensi e per gli effetti del comma 4 dell'articolo 42 della
legge regionale 90/1989, come modificato dall'articolo 5 della
legge regionale 16/1992, la Giunta regionale, su proposta
dell'Assessore al bilancio e alle finanze, è autorizzata ad
apportare variazioni al bilancio di previsione per l'anno
finanziario 1997 per l'iscrizione, in capitoli istituiti o da
istituire, di nuove o maggiori spese a carattere continuativo
disposte, a partire dall'anno 1996, da leggi regionali entrate in
vigore dopo la presentazione al Consiglio regionale del bilancio,
la cui copertura finanziaria sia assicurata dai fondi globali del
bilancio medesimo.
Articolo 8 (Variazioni per assegnazioni di fondi statali)
1. Ai sensi e per gli effetti del comma 1 dell'articolo 42 della
legge regionale 90/1989, come modificato dall'articolo 5 della
legge regionale 16/1992, la Giunta regionale, su proposta
dell'Assessore al bilancio e alle finanze, è autorizzata ad
apportare variazioni al bilancio di previsione per l'anno
finanziario 1997 per l'iscrizione di somme derivanti da
assegnazioni dello Stato destinate a scopi specifici in appositi
capitoli della parte entrata e nei corrispondenti capitoli della
parte spesa, qualora la relativa spesa sia tassativamente regolata
da leggi statali o regionali.
Articolo 9 (Accensione di prestiti)
1. Per il finanziamento di spese di investimento per l'anno 1997
la Giunta regionale è autorizzata alla contrazione, con uno o più
istituti di credito, di uno o più mutui per complessive lire 120
miliardi, ad un tasso massimo del 10 percento per un periodo di
ammortamento non superiore ad anni quindici, oppure all'emissione
di obbligazioni da deliberare previo conforme parere del Comitato
interministeriale per il credito ed il risparmio.
2. L'onere derivante dall'applicazione del comma 1, previsto in
complessive lire 15.720.000.000 a decorrere dal 1998, grava sui
capitoli 69300 "Quota interessi per ammortamento di mutui da
contrarre" e 69320 "Quota capitale per ammortamento di mutui da
contrarre" dello stato di previsione della parte spesa (Allegato C)
del bilancio pluriennale per il triennio 1997/1999 e sui
corrispondenti capitoli dei bilanci successivi.
3. La copertura dell'onere di cui al comma 2 è assicurata per
gli anni 1998 e 1999 mediante utilizzo degli appositi stanziamenti
iscritti al bilancio pluriennale 1997/1999.
4. L'autorizzazione alla contrazione di mutui rispettivamente
per complessive lire 100 miliardi e per complessive lire 75
miliardi per gli anni finanziari 1998 e 1999 è rinviata alla legge
di approvazione di bilancio degli anni medesimi.
Articolo 10 (Allegati al bilancio annuale)
1. Sono approvati i seguenti allegati al bilancio di previsione
per l'anno finanziario 1997:
Allegato 1 - elenco dei provvedimenti legislativi che si
intendono finanziare con i fondi globali;
Allegato 2 - quadro di classificazione della spesa
regionale;
Allegato 3 - quadro generale riassuntivo;
Allegato 4a) - entrate derivanti da assegnazioni dello Stato
effettuate in base all'articolo 9 della legge 16 maggio 1970, n.
281;
Allegato 4b) - spese finanziate con i fondi provenienti da
assegnazioni dello Stato in base all'articolo 9 della legge 16
maggio 1970, n. 281;
Allegato 4c) - entrate derivanti da assegnazioni dello Stato in
corrispondenza di deleghe di funzioni amministrative a norma
dell'articolo 4 - comma secondo - dello Statuto speciale;
Allegato 4d) - spese finanziate con i fondi provenienti da
assegnazioni dello Stato in corrispondenza di deleghe di funzioni
amministrative a norma dell'articolo 4 - comma secondo - dello
Statuto speciale;
Allegato 5a) - stanziamenti di competenza relativi a spese
correnti;
Allegato 5b) - stanziamenti di competenza relativi a spese di
investimento;
Allegato 6 - classificazione funzionale (sezioni) ed economica
(categorie) delle spese regionali;
Allegato 7 - elenco delle spese obbligatorie;
Allegato 8 - elenco delle spese per le quali è concessa la
facoltà di prelevamento dal fondo di riserva per le spese
impreviste;
Allegato 9 - garanzie fidejussorie concesse a norma della legge
regionale 1° aprile 1975, n. 7;
Allegato 10 - dimostrazione del saldo finanziario presunto.
Articolo 11 (Bilancio pluriennale)
1. E' adottato ed approvato il bilancio pluriennale per il
triennio 1997/1999 annesso alla presente legge (Allegato C).
Articolo 12 (Dichiarazione d'urgenza)
1. La presente legge è dichiarata urgente ai sensi del terzo
comma dell'articolo 31 dello Statuto speciale ed entrerà in vigore
il giorno successivo a quello della sua pubblicazione sul
Bollettino ufficiale della Regione.
Presidente Si passa all'esame del disegno di legge n. 219.
All'articolo 1 c'è l'emendamento n. 1 del Presidente della
Giunta, e l'emendamento n. 4 all'allegato A. Ne do lettura:
Emendamenti Il comma 1 dell'articolo 1 è così modificato:
1. E' approvato lo stato di previsione della parte entrata del
bilancio della Regione per l'anno finanziario 1997, annesso alla
presente legge, in lire 2.501.000.000.000 per la competenza e in
lire 2.854.366.000.000 per la cassa (Allegato A).
Le pagine nn. 46, 47 e 56 dell'allegato "A" di cui all'articolo
1 (Stato di previsione della parte entrata) sono sostituite dalle
seguenti:
(... omissis...)
Pongo in votazione l'articolo 1 nel testo così emendato:
Articolo 1 (Stato di previsione della parte entrata)
1. E' approvato lo stato di previsione della parte entrata del
bilancio della Regione per l'anno finanziario 1997, annesso alla
presente legge, in lire 2.501.000.000.000 per la competenza e in
lire 2.854.366.000.000 per la cassa (Allegato A).
2. Sono autorizzati, ai sensi degli articoli 52, 53 e 54 della
legge regionale 27 dicembre 1989, n. 90 (Norme in materia di
bilancio e di contabilità generale della Regione autonoma Valle
d'Aosta), come modificata dalla legge regionale 7 aprile 1992, n.
16, l'accertamento, la riscossione ed il versamento alla Regione
delle entrate derivanti dai tributi propri, delle quote di tributi
erariali devolute alla Regione, dei contributi ed assegnazioni
dello Stato e di ogni altra entrata spettante per l'anno
finanziario 1997.
Presenti e votanti: 34
Favorevoli: 27
Contrari: 7
Presidente All'articolo 2 vi è l'emendamento n. 2 presentato dal
Presidente della Giunta, e l'emendamento n. 5 all'allegato B. Ne do
lettura:
Emendamenti Il comma 1 dell'articolo 2 è così modificato:
1. E' approvato lo stato di previsione della parte spesa del
bilancio della Regione per l'anno finanziario 1997, annesso alla
presente legge, in lire 2.501.000.000.000 per la competenza e in
lire 2.854.366.000.000 per la cassa (Allegato B).
Le pagine nn. 61, 64, 211, 223, 224, 230 e 235 dell'allegato "B"
di cui all'articolo 2 (Stato di previsione della parte spesa) sono
sostituite dalle seguenti:
(... omissis...)
Pongo in votazione l'articolo 2 nel testo così emendato:
Articolo 2 (Stato di previsione della parte spesa)
1. E' approvato lo stato di previsione della parte spesa del
bilancio della Regione per l'anno finanziario 1997, annesso alla
presente legge, in lire 2.501.000.000.000 per la competenza e in
lire 2.854.366.000.000 per la cassa (Allegato B).
2. E' autorizzata, ai sensi dell'articolo 56 della legge
regionale 90/1989, come modificata dalla legge regionale 16/1992,
l'assunzione di impegni di spesa entro i limiti degli stanziamenti
di competenza dello stato di previsione della parte spesa di cui al
comma 1.
3. L'erogazione di somme su capitoli della parte spesa
finanziati con le entrate previste nel Titolo II dell'allegato A
della presente legge, concernente contributi, assegnazioni e
trasferimenti di fondi in genere dal bilancio statale, resta
subordinata all'effettivo accertamento delle entrate stesse.
Presenti e votanti: 34
Favorevoli: 27
Contrari: 7
Presidente Pongo in votazione l'articolo 3:
Presenti e votanti: 34
Favorevoli: 27
Contrari: 7
Presidente Pongo in votazione l'articolo 4:
Presenti e votanti: 34
Favorevoli: 27
Contrari: 7
Presidente Pongo in votazione l'articolo 5:
Presenti e votanti: 34
Favorevoli: 27
Contrari: 7
Presidente Pongo in votazione l'articolo 6:
Presenti e votanti: 34
Favorevoli: 27
Contrari: 7
Presidente Pongo in votazione l'articolo 7:
Presenti e votanti: 34
Favorevoli: 27
Contrari: 7
Presidente Pongo in votazione l'articolo 8:
Presenti e votanti: 34
Favorevoli: 27
Contrari: 7
Presidente All'articolo 9 c'è l'emendamento n. 3 del Presidente
della Giunta, di cui do lettura:
Emendamento
Articolo 9 (Accensione di prestiti)
1. Per il finanziamento di spese di investimento per l'anno 1997
la Giunta regionale è autorizzata alla contrazione, con uno o più
istituti di credito, di uno o più mutui per complessive lire 126
miliardi, ad un tasso massimo del 10 percento per un periodo di
ammortamento non superiore ad anni quindici, oppure all'emissione
di obbligazioni da deliberare previo conforme parere del Comitato
interministeriale per il credito ed il risparmio.
2. L'onere derivante dall'applicazione del comma 1, previsto in
complessive lire 16.720.000.000 a decorrere dal 1998, grava sui
capitoli 69300 "Quota interessi per ammortamento di mutui da
contrarre" e 69320 "Quota capitale per ammortamento di mutui da
contrarre" dello stato di previsione della parte spesa (Allegato C)
del bilancio pluriennale per il triennio 1997/1999 e sui
corrispondenti capitoli dei bilanci successivi.
3. La copertura dell'onere di cui al comma 2 è assicurata per
gli anni 1998 e 1999 mediante utilizzo degli appositi stanziamenti
iscritti al bilancio pluriennale 1997/1999.
4. L'autorizzazione alla contrazione di mutui rispettivamente
per complessive lire 107 miliardi e per complessive lire 83
miliardi per gli anni finanziari 1998 e 1999 è rinviata alla legge
di approvazione di bilancio degli anni medesimi.
Lo pongo in votazione:
Presenti e votanti: 34
Favorevoli: 27
Contrari: 7
Presidente All'articolo 10 c'è l'emendamento n. 7 del Presidente
della Giunta, di cui do lettura:
Emendamento Le pagine nn. 260, 270 e 271 dell'allegato 5a)
nonché 282 e 283 dell'allegato 5b), previsti dall'articolo 10
(Allegati al bilancio annuale) sono sostituite dalle seguenti:
(... omissis...)
Lo pongo in votazione:
Presenti e votanti: 34
Favorevoli: 27
Contrari: 7
Presidente All'articolo 11 c'è l'emendamento n. 6 del Presidente
della Giunta, di cui do lettura:
Emendamento Le pagine n. 46, 47, 51, 56, 59, 206, 218, 219, 220
e 225 dell'allegato "C" di cui all'articolo 11 (Bilancio
pluriennale) sono sostituite dalle seguenti:
(... omissis...)
Lo pongo in votazione:
Presenti e votanti: 34
Favorevoli: 27
Contrari: 7
Presidente Pongo in votazione l'articolo 12:
Presenti e votanti: 34
Favorevoli: 27
Contrari: 7
Presidente Si passa alle dichiarazioni di voto. Ha chiesto la
parola il Consigliere Florio.
Florio (VA) Si tratta di un bilancio ben compilato, credo che
sia stato riconosciuto da tutti, chiaro anche nell'esposizione e
anche chiaro nell'illustrazione, nella generalità dei casi, da
parte dei singoli assessori. C'è finalmente, bisogna riconoscerlo,
una capacità di tipo ragioneristico-contabile tale da consentire
l'individuazione di un documento leggibile, con il quale è
possibile confrontarsi e confrontare le rispettive opzioni
politiche, amministrative, diverse le une dalle altre.
Da questo punto di vista il giudizio non può che essere
positivo, anche se è sempre possibile fare meglio.
E questa è una prima lettura che si può fare di questo documento
finanziario. Doverosa, ma ovviamente limitata.
Vi è una seconda lettura che è indispensabile dare ed è la
lettura amministrativa, che attiene all'esame della suddivisione
dei capitoli di spesa, alla logica che viene seguita nella loro
individuazione, alla ripartizione fra i diversi fondi, fra i
diversi grandi gruppi di spesa. E qui il ragionamento è un po'
diverso. Nel senso che la prima sensazione che si ricava dalla
lettura del bilancio, da quest'ottica, è come di una sorta di
rallentamento nei confronti di una tensione, di cui avevamo
sicuramente percepito la presenza negli esercizi finanziari
precedenti.
E' come se, e questo ci sembra dimostrato soprattutto dalla
lettura dei punti di cui ai fondi globali, ci fosse una sorta di
seduta su quanto si era andati elaborando negli esercizi
precedenti, con una diminuzione della fantasia e della proposizione
nei confronti di una tensione che voleva e doveva andare verso un
deciso e radicale cambiamento nelle modalità di gestione
dell'apparato amministrativo regionale, e anche nell'individuazione
degli obiettivi da raggiungere, tenuto conto che le risorse sono
limitate. In questa lettura è possibile dire che si è andata via
via irrigidendo una ripartizione dei denari a disposizione
eccessivamente rigida, rispetto alla quale non si riesce a mettere
in discussione dati e tipi di scelte, che si sottolineano ancora
come riconfermate. Mi riferisco alla difficoltà, che già è stata
espressa da colleghi ma anche da assessori, di contenere le spese
correnti; problema sul quale già è stato detto e sul quale non
voglio ritornare, lo sottolineo soltanto.
Ma c'è anche un altro discorso sul quale vorrei porre molto
velocemente l'attenzione. Se andiamo ad esaminare il bilancio di
previsione sulla base delle grandi opzioni generali, quelle che
attengono soprattutto agli investimenti - e un bilancio di tale
dimensione ha sull'attività complessiva di questa nostra regione
ricadute che entrano nei più riposti anfratti e dettagli della
società stessa -, possiamo constatare che il settore agricolo
attraverso tutta una serie di grandi capitoli di spesa che
racchiudono al loro interno dei raggruppamenti che sono (li leggo
perché sia chiaro quello che ho in mente): strutture agricole,
infrastrutture nell'agricoltura, incremento delle colture,
assistenza tecnica, zootecnia, spese collegate con l'attuazione
delle direttive CEE, somme stanziate per far fronte ad avversità di
tipo atmosferico e naturale, aiuti e collaborazioni con le
cooperative, prevede uno stanziamento di 104,781 miliardi.
Andando agli altri grandi insiemi di spesa troviamo che per il
settore industriale sono stanziati circa 79 miliardi, per il
settore artigianale 8 miliardi, per il commercio 5 miliardi, per il
turismo 66,6 miliardi, ovviamente facendo approssimazioni per
quanto riguarda gli importi nel dettaglio, e in più c'è una sorta
di intervento alberghiero ed extra alberghiero per 2,3 miliardi; il
totale sono 160 miliardi circa. Poi abbiamo 3 voci a parte per
certi versi: 58 miliardi per i trasporti, 2,3 miliardi per la
valorizzazione dell'energia, 3,8 miliardi per interventi generici
nel settore del lavoro, per un totale di 64 miliardi.
C'è un'altra suddivisione che ho voluto fare e che attiene più
precisamente al territorio, dopo di che tiro le conclusioni. Nel
settore dell'edilizia abitativa sono previsti 22,75 miliardi, da
notare che in questa cifra sono presenti ben 8 miliardi dei
contributi per i tetti in lose, che fanno scendere quei 22 a ben
meno; 67 miliardi di viabilità contro 33,7 miliardi di acquedotti e
fognature, cioè di risanamento igienico degli abitati, 4,95
miliardi per le calamità, 5,6 miliardi per opere pubbliche diverse,
36,8 miliardi per la difesa del suolo, 8,9 miliardi per la
forestazione, 12,5 miliardi per la protezione civile e, ultima
Cenerentola, 1,010 miliardi per la caccia e la pesca. Cosa voglio
dire? Detti così, è difficile seguirmi, ma ragionandoci un attimo
credo sia possibile riflettere anche nei giorni futuri.
Sembra di capire che la logica che si era cercato di contrastare
nei primi anni di questa legislatura sia venuta di nuovo
reimpadronendosi. Il settore dell'agricoltura, nessuno contesta che
abbia la sua fondamentale importanza in questa regione, certo è che
l'importo di 105 miliardi per il settore dell'agricoltura ci deve
far riflettere.
Credo che sia venuto il momento di fare il punto per quanto
riguarda il rapporto diretto fra il bilancio di questa Regione e la
funzione di questo settore commerciale. Così come è probabilmente
necessario rimettere mano alla riflessione per quanto riguarda
determinati lavori pubblici.
Ritengo che sia incredibile che il settore della viabilità,
della nuova costruzione per 40 miliardi, ad esempio, contro una
manutenzione per 13 miliardi, assorba ancora più di quello che
assorbono gli acquedotti e le fognature; qui c'è di nuovo da fare
una sorta di riflessione. Che poi l'Assessore scrolli la testa, non
ho voglia di far perdere tempo al Consiglio, non tiro fuori
documenti, non voglio leggere perché questi sono numeri che ho
copiato leggendo gli schemi di bilancio nel corso di tutte le ore
che abbiamo passato qua dentro.
Se l'Assessore poi mi contesta che queste non siano nuove opere,
me lo contesterà, non voglio far perdere tempo. Ma nei documenti
contabili che abbiamo testé approvato sta scritto: 40,35 miliardi
per opere di nuova costruzione e 13 miliardi per opere di
manutenzione, contro 33,7 miliardi. E' una logica che non ci sta
bene, che ci sta stretta. Può essere condivisa oppure no
quest'affermazione, ma ritengo che sia doveroso farla.
Così come contestiamo la logica delle difese spondali, di cui
già ieri si è parlato per parecchio tempo, sulla quale chiediamo un
momento di riflessione, indipendentemente dal fatto che questi
siano denari che arrivano dalle casse regionali o per trasferimenti
per così dire gratuiti, senza incidenza sul nostro bilancio, da
parte dello Stato o della Comunità europea.
Ci sembra, cioè, che di tutto questo sforzo, notevole e di cui
si percepisce la presenza nella lettura e nell'esame dettagliato,
fortunatamente dettagliato per certi versi, che è stato fatto, di
tutto questo sforzo non sia visibile una diretta ricaduta sulla
società valdostana, che mantiene - lo ha detto l'Assessore Lévêque
illustrando la sua relazione - angoli di oscurità. Mi riferisco al
problema dell'occupazione, al problema della definizione precisa di
linee di sviluppo eccetera.
Come mai, ed è su questo che credo sia opportuno non soltanto
che la Giunta e la maggioranza riflettano, ma l'intero Consiglio,
come mai la dimensione di questo insieme finanziario non ricade
realmente e sul serio sull'insieme delle attività economiche,
sociali, collettive di questa regione?
Senza questa riflessione, che dovrebbe comportare una
altrettanto seria riflessione all'interno di tutte le forze
politiche, credo che da questi documenti contabili, che sono poi la
concretezza dei numeri dell'azione amministrativa, non deriverà che
il trascinamento in avanti del cosiddetto "tram-tram quotidiano",
magari fatto bene, con sforzo, con intelligenza, con chiarezza, con
chiara leggibilità da parte di tutti. E questo, ripeto, è presente
e ne sottolineo l'esistenza, ma senza quel salto di qualità che per
affrontare gli anni a venire credo che per tutti sia coscienza si
debba fare.
Manteniamo perplessità, pur votando ovviamente il bilancio,
riguardo a quell'insieme di finanziamenti relativi al Comune di
Saint-Vincent, di cui ho già parlato ieri pomeriggio.
Presidente Ha chiesto la parola il Consigliere Linty.
Linty (LNPIAP) Durante la discussione generale ho esordito con
alcune considerazioni in merito alla poca attendibilità dei dati e
mi vedo costretto a esordire allo stesso modo in termini di
dichiarazione di voto, che preannuncio sarà contrario.
Dalla relazione fatta dall'Assessore alle finanze quest'anno,
che è un quarto di quella presentata l'anno scorso, a pagina 5 ci
sono dei dati che non collimano proprio. Ci sono dei dati non
proiettati sul triennale, che quindi possono subire delle
variazioni, ma sono dati riferiti all'esercizio '94-'95, e ricordo
che in fase di approvazione del bilancio '96 il consuntivo '94 era
già stato approvato, quindi i dati erano assestati. Il tasso di
occupazione in Valle d'Aosta '94, dal rapporto che è arrivato in
aula ieri, risulta 56.7, dal rapporto dello scorso anno risulta
60.5; vorrei capire qual è il dato di riferimento, se quello di
quest'anno o quello dell'anno scorso. E' più recente, è vero, però
ci rifacciamo a dati accertati...
(interruzione dell'Assessore Lévêque, fuori microfono)
... le fonti modificano, ho capito.
L'ammontare IRPEF è anche modificato, perché nel rapporto di
quest'anno si parla di 270 miliardi di lire per il '94, nel
rapporto dell'anno scorso si parla di 288 miliardi di lire...
(interruzione dell'Assessore Lévêque, fuori microfono)
... parlo del bilancio di previsione del '96, fatto a dicembre
del '95 su conti ormai definiti del consuntivo del '94; non credo
che si facciano le previsioni per gli anni già trascorsi,
soprattutto quando gli anni sono due o più.
E potremmo andare avanti così, soprattutto sugli impieghi di
aziende di credito, tutti quadri riferiti all'economia finanziaria
della Valle d'Aosta.
Dal momento che questa relazione è costituita prevalentemente da
specchietti e da tabelle, se poi anche questi dati confermano
quanto meno una inattendibilità, che non voglio imputare ad una
persona singola, è però sintomo di un sistema burocratico che non
funziona, perché se i miliardi si moltiplicano o se i dati in
merito alla disoccupazione cambiano nel giro di un anno,
soprattutto rispetto ad anni passati, questo lascia qualche
preoccupazione.
Venendo all'atto sul quale siamo chiamati a votare, e per
giustificare anche il voto contrario, credo che ancora troppo alte
siano le risorse che l'Amministrazione regionale si vede per certi
versi obbligata destinare alle spese correnti. E' chiaro che di
fronte alla situazione economica presente non solo a livello
regionale, ma anche nel contesto europeo, è necessario addivenire
ad un'inversione di tendenza, che viene sempre auspicata. Ricordo
che già l'anno scorso si parlava di spese correnti comprimibili e
che regolarmente anno dopo anno però lievitano a causa di contratti
di lavoro, a causa di altri mille motivi, ma che comunque
lievitano. Senza guardare gli effetti che generano la causa, credo
che una seria riflessione la richieda appunto la causa stessa.
Per passare al discorso dell'autonomia finanziaria, credo che
per addivenire alla tanto auspicata autonomia finanziaria, quindi
al trancio della liaison che per mille motivi ci lega ancora allo
Stato, dovremmo iniziare a ragionare molto seriamente - in questo
senso un appello in particolare all'Assessore all'industria - della
questione energetica per la nostra regione. Richiamo qui le istanze
pervenute da parte di parecchi gruppi consiliari in quest'aula per
arrivare a formulare un piano energetico giusto per questa regione,
che dalle parole sentite dovrà arrivare in Consiglio a giugno '97,
che garantisca delle entrate finanziarie certe per il futuro.
Parlavo di circuito chiuso dell'economia valdostana, che non può
portare benefici a questo discorso di autosufficienza; la Regione,
dicevo, applica in sostanza delle partite di giro anche là dove
queste non vengono indicate nel bilancio di previsione. Mi
riferisco al personale dipendente della Regione, o degli enti
locali o di altri enti che dipendono dalla Regione. La Regione
eroga gli emolumenti, sui quali vengono trattenute delle imposte,
che vengono riassorbite dalla Regione.
Queste persone acquisteranno dei beni di consumo, sui quali
pagano delle tasse che a sua volta incassa la Regione. Questi
dipendenti acquistano degli immobili, sui quali pagano delle
imposte che a sua volta rientrano alla Regione. Non vorrei che
questo circuito chiuso alla fine si restringa in maniera tale, da
impedire uno sviluppo dell'economia valdostana. Questo per dire che
è giunto il momento di scelte oculate anche a livello di
insediamenti imprenditoriali e industriali.
E' vero che non è possibile fare un paragone fra la nostra
realtà e quella di altre zone, mi riferisco nella fattispecie del
nord-est, là dove le industrie del nord-est esportano quasi l'85
percento del prodotto in Germania; però il fatto di poter avere una
produzione che vada verso mercati esterni alla Valle d'Aosta, che
mantenga qui la fatturazione e i redditi derivanti dal riparto
fiscale, contribuirebbe in maniera molto più determinata e decisa
al discorso dell'autosufficienza.
Concluderei con un'annotazione circa il contesto nel quale
avviene questa votazione e con poche parole relative ai lavori di
questo Consiglio di ieri e di oggi. Credo che l'opposizione non sia
andata fuori dal seminato nel trattare questi argomenti;
sicuramente avremmo fatto meno interventi e avremmo dormito tutti
qualche ora in più questa notte, però credo che su documenti
importanti come il bilancio di previsione sia poco comprensibile la
logica del "muro contro muro". E' chiaro che se l'interlocutore non
ci sente, si trova il modo per farsi sentire. E' questa forse la
motivazione che ha spinto l'opposizione a tenere un atteggiamento
coerente - perché, ripeto, fuori dal seminato non si è andati - a
quello che era il documento contabile.
Altra cosa che invece richiede un'attenzione particolare di
tutta l'aula e dei rappresentanti di quest'aula è l'episodio
accaduto ieri sera nel contesto della pubblica informazione. Avrei
già qualcosa da dire sui servizi che vengono fatti in merito al
Consiglio regionale con dei flash incredibili sugli argomenti
trattati, ma se poi ancora si dà informazione alla comunità
valdostana di votazioni avvenute quando si è nel bel mezzo della
discussione, credo che questo richieda un serio esame di coscienza
e di chi dà le informazioni al pubblico e di chi queste
informazioni le fa nascere, nel senso che tutta quest'aula stava
discutendo mentre la Valle d'Aosta sapeva già che il bilancio era
approvato. Voglio solo augurarmi che nel futuro non si verifichino
più casi di questo genere, perché sono sintomo di un'informazione
pubblica che non funziona. Allora quando alcune forze politiche
piuttosto che cittadini chiedono di non pagare più il canone
televisivo non scandalizziamoci più di tanto, non facciamo la
caccia all'untore, perché giorno dopo giorno si ha costantemente
conferma della ragione di determinate scelte.
Rinnovo il mio voto contrario al bilancio di previsione per i
motivi già citati in sede di discussione generale e oggi
ridefiniti.
Presidente Ha chiesto la parola il Consigliere Parisi.
Parisi (RV) Nell'intervenire per dichiarazione di voto a nome
dei Riformisti Valdostani, probabilmente dirò anche delle cose
scontate, però voglio esprimere lo stesso un certo disagio che
esiste in noi e che credo sia manifestato anche in quest'aula e fra
i cittadini valdostani. Mi sento di smorzare alcuni toni
entusiastici che sono emersi durante il dibattito in quest'aula, e
ciò è dovuto al fatto che molte risposte purtroppo non sono state
date o quantomeno in maniera parziale, e non sempre in sintonia con
la realtà presente nella nostra comunità.
Il bilancio, secondo noi, è presentato in maniera ottima sotto
l'aspetto della tecnica, però non fa intravedere in maniera chiara
e trasparente gli obiettivi politici di fondo. Pur avendo
affrontato e risolto alcuni problemi importanti, non siamo riusciti
a trasmettere ai nostri concittadini quella tranquillità e
quell'ottimismo tante volte manifestati.
Dobbiamo dire che purtroppo l'approvazione del bilancio, che in
altre epoche rappresentava il momento politico più alto, oggi è un
momento di routine; questo confronto politico forse anche per
responsabilità nostre è proprio al minimo.
Siamo arrivati al punto che neanche nelle commissioni consiliari
i responsabili dei vari settori ci vengono a fare delle relazioni
per informarci del perché di certe scelte anziché altre, e con
rammarico dobbiamo rilevare che neanche il dibattito ha chiarito i
molti dubbi esistenti. Non vogliamo dare pagelle, però lasciateci
dire che alcuni settori avrebbero bisogno di maggiore attenzione e
di interventi più concreti. Lo abbiamo detto e lo abbiamo ripetuto
molte volte, ci riferiamo in particolare al settore dell'industria,
dell'artigianato e del commercio; in questo campo tutto è
imperniato sugli interventi sulla grande industria con tutti i
rischi e i pericoli che esso ha comportato anche negli anni
passati, basta vedere quello che è successo in bassa Valle alcuni
anni fa.
Va fatto un intervento mirato verso la piccola industria,
l'artigianato e il commercio, impegnando risorse e professionalità
locali; il settore del turismo, checché se ne possa dire, sembra
aver perso lo slancio e i successi degli anni passati e non ha
avuto in questi ultimi tempi quell'attenzione che avrebbe meritato.
Non sono d'accordo con coloro che sostengono, come l'ex Assessore
Voyat, che il turismo invernale è imperniato solo sulle popolazioni
settentrionali o del nord Europa, perché questo non è vero ed è
stato smentito dai fatti. Basta che l'Assessore Agnesod dia i
risultati delle presenze per le settimane bianche nelle varie
località della regione, per dimostrare il contrario. Forse questo
era un atteggiamento che abbiamo tenuto in passato, ma ora non è
così.
Le grandi compagnie di tour operator che arrivano dal nord
Europa hanno spesso "drogato" il mercato, imponendo la loro legge e
facendo sì che molti alberghi abbiano dovuto, una volta che sono
stati abbandonati da questi tour operator, chiudere gli alberghi
perché si sono trovati senza la clientela tradizionale. Quindi
stiamo attenti a questo riguardo, perché i mercati cambiano
continuamente e bisogna seguire con molta attenzione questo
settore. E qui vorrei fare un accenno a quello che sta avvenendo in
termini di proposte.
Come abbiamo già detto, riteniamo che il voler trasferire i Beni
culturali alla Pubblica istruzione sia voler essere contraddittori
rispetto ad una politica che è stata portata avanti negli anni
passati. Riteniamo che il passaggio dei Beni culturali alla
Pubblica istruzione significhi solo conservare i beni esistenti,
mentre noi - d'altra parte la manifestazione che l'Assessore ha
fatto con la presentazione del progetto "L'altra Valle d'Aosta" ne
è la dimostrazione - riteniamo che i Beni culturali vadano
sfruttati a fini turistici, altrimenti il turismo culturale non
potrà avere lo spazio che merita.
Per quanto riguarda poi gli altri aspetti del turismo, mi
riferisco ad esempio al turismo termale, non stiamo a ripetere le
cose che abbiamo già detto in tantissime altre occasioni, però le
risposte in questo campo non sono arrivate.
Apro una parentesi: quando parlavo ieri per quanto riguardava il
Grand Combin di Valpelline, non vedo perché, tenuto conto che la
Valle d'Aosta non ha alcun ostello per la gioventù, non si possa
fare come sta facendo il Comune di Morgex, e cioè costruire un
ostello della gioventù a Valpelline dove non esiste alcuna
struttura alberghiera. Attenzione perché poi qui nascono i grandi
alberghi e gli alberghi nascono nelle località primarie, però i
piccoli alberghi nelle piccole località da anni stanno chiudendo.
Abbiamo molte località della Valle d'Aosta dove esistevano delle
piccole aziende familiari, che in questi anni hanno chiuso; quindi
le statistiche e le medie vanno fatte anche guardando alle
proiezioni che avvengono in questo campo.
Non si è voluto, o non si è stati capaci, sebbene noi più volte
lo abbiamo sollecitato, di affrontare in maniera adeguata i
problemi dell'occupazione e del lavoro e una vera politica della
casa.
Per quanto riguarda l'occupazione è inutile che si facciano
delle statistiche attraverso i dati demoscopici o i dati ISTAT, e
non dobbiamo neanche guardare le medie nazionali ma dobbiamo
guardare i Paesi che sono ad occupazione quasi zero, anche nel
Trentino per esempio il livello occupazionale è molto più alto che
in Valle d'Aosta. Per quanto riguarda l'occupazione in Valle, la
situazione è drammatica, i nostri giovani non hanno prospettive,
girano intorno agli uffici di collocamento senza trovare delle
risposte. Se si vuole dare una risposta concreta e realistica,
bisogna guardare con molta attenzione questo settore.
Per quanto riguarda la politica della casa, purtroppo dobbiamo
lamentare la mancanza di un impegno globale, che andasse ad
affrontare il settore in maniera complessiva, dove c'è una
situazione per certi versi drammatica. Coloro che si interessano di
questi problemi credo abbiano la sensazione di quello che sta
avvenendo e di quelli che sono i gravi drammi che vivono le
famiglie valdostane. Per sostenere quanto sto dicendo, basta citare
l'impegno e il finanziamento per quanto riguarda il problema della
casa: solo 14 miliardi su un bilancio di 1900 miliardi, il che vuol
dire che in questo campo se si vuole si può fare ancora molto e si
possono dare le risposte che i cittadini valdostani si
aspettano.
L'ultima verifica che abbiamo avuto è avvenuta con
l'applicazione della legge n. 40/95, una legge che aveva illuso
moltissimi utenti dell'edilizia residenziale pubblica e che è stata
vanificata. Nell'ultimo incontro avuto con i responsabili del
Comune di Aosta è emerso che su un patrimonio di circa 950 alloggi
sono stati messi in dismissione solo 189 alloggi, senza avere un
piano di vendita coerente e riferito alla lettera fatta
dall'Assessore per quanto riguardava i criteri di applicazione.
Abbiamo voluto sollevare questi problemi, perché riteniamo che
sia importante che vengano affrontati e risolti in futuro. La
nostra critica vuole essere solo una critica costruttiva, quindi
con la fiducia che quanto abbiamo sollevato venga tenuto nella
giusta considerazione e venga affrontato nella dovuta maniera per
dare risposta ai cittadini valdostani, esprimiamo il nostro voto
favorevole a questo bilancio di previsione '97.
Presidente Ha chiesto la parola il Consigliere Borre.
Borre (UV) Mössieur lo Presiden, dz'arrio fran l'intenchon de
predzé eun patoué, pe vo dje tot cen que si eun tren de prové
perqué si cheur que pourrio dje tot cen que n'é dedeun, ma quan
mëmo la déclarachon de voues voue l'a fio en italien.
(Traduzione letterale dell'intervento svolto in patois) Signor
Presidente, avrei l'intenzione di parlare in patois per dirvi tutto
quello che sto provando, perché sono certo che esprimerei meglio
quello che provo, comunque la dichiarazione di voto, oggi, la
faccio in italiano.
Pensavo che la relazione che avevo fatto ieri mattina avesse
chiarito alcuni punti che speravo non emergessero, invece ce li
troviamo qui nelle dichiarazioni di voto. Dicevo ieri che la
Giunta, portandoci questo bilancio, ha compiuto e compiuto bene il
suo lavoro non solo dal punto di vista tecnico, ma anche dal punto
di vista dell'impostazione, presentando un bilancio non di
assessorati, ma per progetti che coinvolgono i diversi assessorati,
e quindi un bilancio impostato sui grossi temi. Però vedo che
questo non ha risolto niente, perché ieri dicevo che i momenti sono
due: la Giunta e il Consiglio.
Questo Consiglio, noi consiglieri in tre anni non siamo riusciti
a darci quegli strumenti e quel modo di lavorare che facesse sì che
oggi non ci trovassimo qui a ridiscutere problemi che i nostri
colleghi in Giunta hanno portato avanti.
Questa era una mia autocritica ieri, che oggi ripropongo, perché
penso che serva anche per tanti altri.
Il bilancio vuole sfuggire, diceva qualcuno, alla realtà
economica della Valle d'Aosta, non vuole vedere che la finanziaria
è stata barattata forse per alcuni favori in funzione delle nostre
istituzioni ed ha lasciato perdere la parte economica. Questo non è
vero, Consigliere Tibaldi. La finanziaria non è stata barattata, ma
il nostro Parlamentare e poi il Senatore - che senz'altro sarà
sulla stessa sintonia - sono riusciti a far ottenere alla Valle
d'Aosta quei diritti che le spettano. Pertanto dovremmo guardarci
un attimo intorno, l'economia valdostana ritengo che sia
estremamente sana; abbiamo avuto il piacere di sentire Biagi, il
quale ha affermato: "Dire che questa regione è meravigliosa è dire
poco, si può tranquillamente dire che è ben governata". Penso che
Biagi non sia stato certo pagato dall'Union Valdôtaine per dire
questo.
Presidente Ha detto di più Biagi...
Borre (UV) ... poi direte voi...
Presidente ... ha detto che si tratta di gelosia quella che
viene...
Borre (UV) Grazie per aver completato la citazione.
Si accusa la Giunta di non vedere a sufficienza il
decentramento; ritengo che i passi del decentramento siano stati
fatti, tutti quelli che giustamente dovevano essere stati fatti
fino ad oggi, in attesa di quel decentramento del personale
conseguente al comparto unico, quindi sul territorio.
Mi devo anche stavolta dissociare dal Consigliere Florio; mi
dispiace tantissimo, perché fa parte della maggioranza, ma non
posso accettare il fatto che qualcuno si ritenga il detentore della
verità sulla conduzione pulita, buona e ambientale della Valle
d'Aosta.
I Lavori pubblici non sono intesi qui come distruzione della
Valle d'Aosta, lo abbiamo detto anche noi che sono da rivedere i
momenti di grossi interventi con le capacità operative dei nostri
artigiani e della nostra imprenditoria; questo però non vuol dire
che i lavori pubblici come fin qui condotti stiano distruggendo la
Valle d'Aosta.
L'Agricoltura: è vero che l'Agricoltura ha una capacità di
finanziamento e quindi di spesa che forse è più grossa di tutti gli
altri settori, però bisogna pensare che questi soldi non vanno in
tasca agli agricoltori, ma vanno in tasca agli artigiani, agli
industriali e a tutti quelli che operano con quei soldi nel settore
dell'agricoltura, creando quindi un grosso indotto.
Come dicevo ieri mattina, questo è un bilancio che non deve
essere solo visto come momento '97, ma deve essere visto come
consuntivo di questa maggioranza perché è il penultimo bilancio,
quindi gli sforzi sono stati tutti tesi per completare quel
programma che ci eravamo dati nel '93. Pertanto il nostro gruppo
vota più che soddisfatto.
Presidente Ha chiesto la parola il Consigliere Ferraris.
Ferraris (GV-PDS-SV) Mi esprimerò in una delle due lingue
statutarie, anche perché credo che ci sia già stata in quest'aula
una "Babele" di lingue sull'interpretazione del bilancio, per cui
se usiamo un mezzo di comunicazione che consenta a tutti di capirci
forse è meglio! Con questo senza nulla togliere al valore del
patois per quanto riguarda la tradizione, la cultura, la storia e i
modi anche di comunicare di questa regione.
Siccome Giorgio mi dice che questo non c'entra niente con il
bilancio, vengo al problema.
Intervengo in questo strano modo di affrontare il bilancio,
perché qui abbiamo sentito alcune arringhe contro il bilancio
concluse in modo tale che si dice: comunque, malgrado questo, voto
a favore del bilancio. Spero di non fare altrettanto, anche se farò
alcune precisazioni.
Innanzitutto, visto che parliamo di numeri, abbiate la pazienza
anche di tener conto di qualche numero che indicherò anch'io.
Apprezzo alcune scelte che sono state fatte nel bilancio, in
particolare, con riferimento al problema dell'occupazione, il fatto
che si sia affrontato un aspetto anche se parziale del problema,
penso agli emendamenti che sono stati portati alla legge di
bilancio per quanto riguarda i lavoratori in mobilità e in cassa
integrazione, e ai disoccupati di lunga durata.
Vorrei rifarmi a questo esempio per due motivi: innanzitutto,
perché questo dimostra una sensibilità di questa maggioranza
rispetto alle categorie più deboli, ma poi perché l'esistenza in
Valle di un numero ancora significativo di lavoratori in lista di
mobilità sta a significare come questa regione abbia subito, nel
corso degli anni '80, un fortissimo processo di ristrutturazione
nel settore industriale.
Basta andare a vedere i siti industriali, questi hanno cambiato
faccia in questa regione. Però, malgrado questo, dicevo che dovete
aver pazienza se cito qualche numero anch'io, dai dati del '95
dell'Unioncamere, un soggetto sicuramente non influenzato
dall'Assessore Lévêque nell'indicazione di alcuni dati statistici,
scopriamo che nella nostra regione l'industria manifatturiera è
cresciuta del 6,1 percento, ed è la regione al quinto posto in
termini di crescita. Ricordo che le regioni in Italia sono un po'
più di cinque. Il PIL della Valle d'Aosta ha avuto una crescita del
3,7 percento contro una crescita nazionale del 2,9 percento, e per
quanto riguarda il reddito per abitante siamo al secondo posto dopo
la Lombardia, mentre il tanto ammirato nord-est si trova al quarto
e al quinto posto.
Questo per dire che dobbiamo fare i conti con questa realtà, non
con alcune fantasie che si agitano nei pensieri di alcuni
consiglieri presenti in quest'aula.
Ricordato come questa regione ha avuto la capacità di affrontare
un mutamento di fase in un settore produttivo, ci troviamo di
fronte ad un mutamento di fase anche per quello che sarà il futuro
della Valle d'Aosta; lo accennava l'Assessore per quanto riguarda
le questioni fiscali, l'IREP; siamo di fronte al problema del
rapporto e dell'ingresso in Europa; ci sarà una modifica della
forma di Stato, il federalismo è una soluzione per evitare una
dissoluzione di questo Paese in mille particolarismi. Il bilancio è
un termometro di come siamo in grado di affrontare questi problemi
e di come siamo in grado non tanto di subire i cambiamenti, ma di
essere protagonisti dei cambiamenti.
Da questo punto di vista il bilancio presenta delle luci e delle
ombre, nel senso che abbiamo una maggiore necessità di autonomia
finanziaria, abbiamo necessità di una maggiore flessibilità della
spesa nel senso che abbiamo una spesa che è molto vincolata, anche
se ingente, e credo che dobbiamo puntare sempre più nei settori
innovativi. Non secondaria è dunque la capacità di trasformazione
che la stessa pubblica amministrazione saprà mettere in campo; è
già stato riconosciuto da parecchi interventi come lo stesso
bilancio contenga dei momenti di cambiamento, non foss'altro nella
sua struttura organizzativa, nella sua capacità di lettura
significativa rispetto al passato, ma credo anche che dovremo
modificare il nostro atteggiamento rispetto al bilancio stesso.
E' stato importante che si sia discusso anche di notte del
bilancio preventivo, vedendo di approfondirlo nel modo più ampio
possibile. Però credo che dovremmo fare una cosa analoga, magari
con uno spirito più costruttivo, quando avremo i dati consuntivi
del '96 per confrontarli con gli obiettivi che ci siamo proposti.
Noi passiamo molte ore a discutere di bilanci preventivi, quando
poi arrivano i risultati questi passano senza che ci sia un minimo
di discussione. Questo è un limite che abbiamo, anche perché un
conto è programmare, ma poi bisogna vedere cosa si riesce a
realizzare.
L'Assessore ricordava che questo è un bilancio che deve portare
la Valle d'Aosta del duemila. Credo che sia compito di tutti quelli
che sono in quest'aula, non solo, ma anche dei soggetti economici e
di tutti coloro che rappresentano dei momenti di decisione in
questa Valle, fare in modo che ci sia una maggiore capacità
progettuale, nel senso che qui la responsabilità che ricade su
tutti noi è quella di disegnare la Valle d'Aosta del terzo
millennio, e da questo punto di vista le capacità progettuali che
abbiamo messo in campo devono sicuramente essere potenziate.
Con questo chiudo e annuncio il voto positivo del nostro
gruppo.
Presidente Ha chiesto la parola il Consigliere Chiarello.
Chiarello (RC) Ero già intervenuto all'inizio, quindi non mi
dilungo molto. Però quello che mi pare strano è questa posizione di
Ferraris. Leggevo sulla prima pagina della "Stampa" che D'Alema
convoca il PDS per fare pelo e contropelo al Governo; qui ci sono
consiglieri di maggioranza che hanno fatto di tutto tranne che dire
bene di questo bilancio, se non per dire alla fine che lo votavano,
cioè hanno detto: non condividiamo quasi tutto, troppi
finanziamenti all'agricoltura, troppe costruzioni in nuove strade,
il turismo pecca in qualità e va solo avanti nel giorno per giorno,
coerentemente mi sarei aspettato che anche il PDS sottolineasse le
cose che nel bilancio non vanno, seppure dando infine voto
favorevole.
Invece, coerente, duro, ha detto che va bene l'occupazione e
questa è un'affermazione contraddittoria, perché che si dica che
questa regione ha un PIL migliore di altre quando poi per risolvere
il problema dell'occupazione si deve fare una legge regionale per i
lavori socialmente utili è una contraddizione, mentre nel nord-est
si sta cercando mano d'opera dall'est, dal sud.
Secondo me questo bilancio è un documento che più che lanciarsi
in qualcosa di importante guarda al giorno per giorno, anche se
tecnicamente è ben fatto, l'ho già detto. Mancano delle scelte
qualificanti e importanti, che facciano veramente fare un salto di
qualità. Ad esempio, ha detto l'Assessore ieri che l'unica legge
che ha permesso di incassare dei soldi è stata la legge che abbiamo
approvato sulla vendita del patrimonio edilizio regionale; però un
piano regionale sulla casa non c'è, c'è la legge n. 39 sugli
affitti, c'è la legge n. 40 sulla dismissione del patrimonio degli
IACP e alloggi comunali, ma una legge quadro sulla casa dove si
dica questi sono i bisogni, questo è quanto faremo nei prossimi tre
anni e alla fine avremo soddisfatto i bisogni, questa legge non
c'è! Vendiamo l'edilizia pubblica e non risolviamo senz'altro il
problema.
Anche per quanto riguarda la capacità nello spendere, gli
stanziamenti sul FRIO e sul FOSPI sono abbastanza limitati. Ci è
stato promesso che il piano energetico vedrà la luce a giugno
dell'anno prossimo, se si riuscirà a partorire nei tempi giusti la
commissione; io lo spero anche perché a giugno ci sarà questa
proposta, a ottobre-novembre si approverà qualcosa, poi ci sono le
elezioni e qualcuno potrebbe anche andare bene, se veramente è un
buon piano energetico. Lo spero per la Valle d'Aosta, perché in
mancanza di un piano procediamo con la politica del giorno per
giorno.
Forse perché abbiamo discusso fino a tarda notte, ma devo dire
che a qualche domanda non è stato risposto; non trovo senz'altro
soddisfacente questo bilancio e a differenza di altri, che hanno
detto più o meno le stesse cose mie, voterò contro al bilancio.
Presidente Ha chiesto la parola il Vicepresidente Viérin
Marco.
Viérin M. (PpVA) Dze voulo pa semblé trop a Borre, më lo fei de
paragonë la lenga di patoé valdoten a "Babele" me semble euna baga
foura mesera...
Traduco: Non voglio assomigliare a Borre, ma il fatto di
chiamare "Babele" la lingua del patois valdostano mi sembra una
cosa fuori luogo!
Non è per far polemica ma, caro Ferraris, probabilmente della
valdostanità tu hai capito ancora poco!
Passo direttamente alle considerazioni sul bilancio. Come tutti
hanno detto, e anch'io non posso esimermi dal farlo, questo è un
bilancio ben preparato sotto la forma contabile, come lo era anche
lo scorso anno. Già l'anno scorso abbiamo votato contro al
bilancio, voteremo contro anche a questo bilancio, lo anticipo,
motivando chiaramente il voto contrario. Non voglio fare come
alcuni colleghi della maggioranza, che invece cercano di nascondere
il loro malumore in altra maniera.
Voglio ricordare alla Giunta che l'anno scorso gli obiettivi
erano essenzialmente tre (li leggo): "dobbiamo approfittare di una
favorevole congiuntura economica delle nostre migliori risorse a
disposizione, che sono pari a circa il 5,4 percento; gli obiettivi
principali sono:
a) rilancio dell'economia e dell'occupazione;
b) una Valle a misura d'uomo; una regione più snella e
decentrata".
Vi chiedo, colleghi, se questi obiettivi o parte di essi siano
stati raggiunti. La mia risposta è no e lo si può benissimo vedere
quando si parla con la gente.
Un appello va fatto anche agli organi d'informazione perché già
lo scorso anno dissi (leggo testualmente): "Purtroppo in questi
ultimi quindici giorni, come ho detto all'inizio, abbiamo assistito
ad un vero bombardamento fra conferenze stampa, articoli, servizi
televisivi, che hanno avuto come unico fine quello di annunciare un
bilancio per il '96 e per il triennio '96-'98 più chiaro, più
snello e più ricco... ", eccetera. E' avvenuto anche quest'anno,
anzi quest'anno è avvenuta una cosa ancora più grave, lo ha già
detto il collega Linty, non voglio ripeterlo, che è stata la
ciliegina sulla torta, cioè il TGR di ieri sera.
Ma passiamo ai tre temi che ritengo più importanti in questo
bilancio. Parto dal discorso della regione più snella e decentrata
per arrivare subito al problema degli enti locali, che nessuno ha
toccato. A questo riguardo si disse di fare una legge con l'IRPEF
al tot per cento e via dicendo, e allora, caro Ferraris, siccome tu
hai detto nel dibattito che non c'era nessuno che fosse andato nei
numeri, cioè nella sostanza, probabilmente tu non lo hai letto il
bilancio, perché i numeri li avresti trovati nel bilancio.
Finanza locale: trasferimenti legge n. 48/95, 128 miliardi
l'anno scorso, 139 quest'anno, quindi più 11, è vero; trasferimenti
per gli altri interventi, 23 nel '96, 24 nel '97, più 1, fa in
totale più 12.
Andiamo però alle altre due voci, caro Ferraris; trasferimento
con vincolo settoriale da 91 scende a 88, trasferimento per
speciali interventi da 59 a 56, quindi recupera 6 miliardi sui 12
di differenza. Però c'è anche il discorso che questo bilancio è per
un 5 percento più ricco, che non è stato equamente ridistribuito
agli enti locali per questo famoso decentramento. Infatti se
prendiamo il riepilogo a pagina 230 e lo confrontiamo con il
riepilogo dell'anno scorso, vediamo 303 nel '96, 308 nel '97,
quando perlomeno se si conteggiava un 25 percento doveva essere
325-330. Quindi abbiamo tolto in senso sostanziale 20 miliardi agli
enti locali su questo bilancio.
Passiamo al discorso che interessa di più, a mio avviso, la
Valle d'Aosta attualmente, che è il problema dell'occupazione, che
deve essere collegato strettamente al discorso dello sviluppo
economico. Condivido alcuni emendamenti presentati dalla Giunta
alla finanziaria, però ribadisco quanto detto in discussione
generale che il fatto di garantire alcune categorie in maggiore
difficoltà, seppure giusto, non risolve il problema occupazionale;
se ho 1000 posti di lavoro e li utilizzo per quelli più sfortunati
del sottoscritto, avrò altre 1000 persone che non troveranno posto
di lavoro. Quindi si è solo spostato il problema da una categoria
di lavoratori ad altri. Ritengo comunque che quando si deve fare
una scelta, sia giusto aiutare chi ha più bisogno.
In questo il Presidente della Giunta mi ha dato ragione nella
conferenza stampa; molti consiglieri non sono intervenuti nella
conferenza stampa, che invece è un'occasione che può dare molti
spunti. Riprendo alcune affermazioni del Presidente nella
conferenza stampa.
Ha detto il Presidente della Giunta: presenteremo a dicembre al
massimo il rapporto annuale dell'osservatorio sul lavoro, c'è stata
una trasformazione del mercato del lavoro e quindi occorre anche a
noi del tempo per variare i nostri interventi ed inoltre i processi
sono ormai globali e anche la Valle viene trascinata in questi
processi globali.
In parte condivido questo discorso, però la nostra Valle ha
sicuramente un bilancio più ricco rispetto alle altre regioni.
Continuava il Presidente Viérin: ma noi, se non altro, abbiamo
tamponato la crisi nei settori interessati - vorrei sapere che
tamponamenti abbiamo fatto -, cerchiamo di consolidare il tessuto
produttivo con aiuti e riconversioni.
Qui si comincia già a mettere le mani avanti, ci dice
"cerchiamo", nascondendosi poi su alcuni dati e qui mi rivolgo
all'Assessore: non si può dire in merito all'occupazione che nel
'96 la stima è del 5,7 e nel '97 sarà 5,7 e 5,8, perché il
sottoscritto è stato un giorno all'Ufficio del lavoro per capire
come venivano messi questi dati. Se andiamo a prendere i dati
forniti dall'Ufficio regionale del lavoro riferiti al '94-'95 e al
primo semestre '96, capiamo subito che la situazione è drammatica.
Cominciamo dagli iscritti alla lista di collocamento, qui abbiamo
una popolazione in età lavorativa pari a 85.136, il 72 percento
della popolazione; iscritti disoccupati in prima classe 5007 nel
'94, 6068 nel '95 (più 6 percento); iscritti in seconda e terza
classe (che non vengono mai messi nel calderone perché non sono di
prima classe) altri 700, in totale 6.820. Quindi oggi abbiamo
rispetto a 85.136 potenziali un 9,4 percento di persone che non
hanno lavoro con un dato di crescita del 6 percento rispetto
all'anno passato.
L'altro problema gravoso, che ci fa capire la drammaticità, è
l'avviamento al lavoro, dove l'Ufficio regionale del lavoro si
nasconde sempre. Ma l'avviamento del lavoro ha un significato se è
per un periodo definitivo, ma ne ha un altro se è un avviamento per
due mesi o per un mese o per venti giorni, perché se faccio tutti
avviamenti di venti giorni, ne ho sei milioni di avviamenti! Ed è
quello che è successo in Valle ed è un altro dato che segnala la
situazione drammatica dell'occupazione, perché da 4.942 avviamenti
al lavoro effettuati nel '94 siamo saliti a 7.228, più 46 percento.
Cioè gli avviamenti al lavoro sono aumentati del 46 percento, ma
sono avviamenti a tempo determinato.
Tale situazione è confermata dai dati che ho detto prima, e a
questo proposito vorrei invitare i giornalisti ad andare ad
informarsi prima di scrivere cose non veritiere, perché anche oggi
ho visto alcuni articoli sul lavoro e si continua a dire certe
cose. Qui, cari signori, c'è un comunicato sempre dell'Ufficio del
lavoro, che afferma: "A livello disaggregato sempre più gli
avviamenti al lavoro, il calo più sensibile viene dal settore
industriale (meno 13 percento), in particolare dall'industria in
senso stretto; esclusa l'edilizia, il decremento è del meno 31
percento per l'industria": ma dove abbiamo tamponato!
Poi abbiamo in controtendenza gli avviamenti a tempo determinato
che sono aumentati, e ancora è aumentato il ricorso a lavoratori
provenienti da altre regioni italiane, più 7 percento, e qui
nascondiamo un altro problema: che quei dati che stanno zoppicando,
ma che registrano un peggioramento di uno o due punti soltanto,
vengono salvati da certe opere che vengono realizzate in Valle e
per le quali si utilizzano lavoratori che vengono da fuori Valle, e
quelli vanno nel calderone. Allora due o tre dati che permettono
l'abbattimento di molti punti in percentuale dei disoccupati; e
questo non lo dico io, lo dice l'Ufficio regionale del lavoro.
Concludendo, dove sta il problema? Il problema sta nel discorso
dello sviluppo economico, cioè anno per anno non abbiamo guardato
con attenzione il discorso dello sviluppo economico e succede anche
in questo bilancio, anche se abbiamo il 5 percento di risorse in
più. Se prendiamo il totale degli investimenti per lo sviluppo
economico in agricoltura - e non voglio ripetere tutte le cose che
ha detto Florio parlando di strutture agricole, infrastrutture,
incrementi, eccetera - si passa da 150 miliardi a 133, meno 12
percento.
Nel settore dell'industria, fra interventi promozionali,
interventi per l'artigianato, interventi per il commercio abbiamo
un meno 3 percento, meno 13 percento sviluppo economico. E poi
abbiamo gli interventi per la valorizzazione delle risorse
energetiche, anche qui meno 20 percento. Sulla formazione
professionale abbiamo un dato che è meno il 15 percento. Quindi,
anche se siamo cresciuti come importo generale del 5 percento,
abbiamo diminuito nell'ambito dello sviluppo economico del 15
percento.
Tutto questo viene peggiorato dal discorso del trend anomalo
preoccupante delle spese di funzionamento; lo diceva anche
l'Assessore in conferenza stampa: più 88 miliardi, 8,4 percento
delle spese di gestione, spese correnti, anche se ben 34 per spese
di funzionamento della macchina regionale, passando dai 3,7 a
4,04.
Quando abbiamo analizzato il consuntivo, Consigliere Ferraris,
non mi ricordo più il tuo intervento perché sono sempre interventi
che viaggiano a 3.000 metri, il sottoscritto aveva segnalato in
quell'occasione che le spese correnti erano aumentate in maniera
preoccupante; purtroppo il dato a bilancio del '97 conferma che le
spese correnti si stanno assestando, ma si stanno assestando verso
l'alto perché la previsione per il '97 è uguale al consuntivo del
'96.
L'Assessore Lévêque ha dichiarato in conferenza stampa e anche
qui che la visione è quella di una Valle d'Aosta con tanta
ricchezza ma con poco sviluppo; ebbene, caro Assessore, noi vediamo
che questa Valle d'Aosta è sempre più ricca perché aumenta il
proprio budget, ma è sempre carente di ossigeno quanto a sviluppo.
Purtroppo posso solo prendere atto che questa maggioranza continua
con le sue scelte a far pagare gli effetti solo ai Valdostani.
Presidente Vicepresidente, l'ho richiamata più volte a
concludere il suo intervento; adesso non vorrei che ci prendesse in
giro...
Viérin M. (PpVA) ... concordo con Borre sul discorso
dell'agricoltura e sul discorso dei lavori pubblici; i lavori
pubblici non si devono vedere come un discorso distruttivo della
Valle, dipendono come vengono fatti, questo è vero, ma non si
devono vedere in quel senso. E l'agricoltura è quella che dobbiamo
salvare...
(il Vicepresidente Viérin termina il suo intervento fuori
microfono)
Presidente Vicepresidente, le tolgo la parola. Ha chiesto la
parola il Consigliere Lanièce.
Lanièce (GA) Anch'io intervengo per riaffermare il mio voto
contrario a questo bilancio.
Come dicevo già durante la mia relazione, questo bilancio, al di
là delle innovazioni formali e metodologiche, non presenta novità
sostanziali per quanto concerne il suo contenuto rispetto ai
bilanci passati. Nonostante si continui a parlare di bilancio a
misura d'uomo, non mi sembra di cogliere appieno tale valore, ma
anzi - come dicevo - alla centralità dell'uomo si contrappone
sempre più la centralità del Governo regionale, ora sempre più
fulcro di ogni azione e iniziativa nella nostra regione.
Questa presenza dell'uomo avrebbe potuto esserci, se si fosse
potuto verificare la presenza all'interno di questo bilancio di
interventi davvero indirizzati verso l'uomo. Mancano fondi che
possono far supporre la volontà di creare un ospedale nuovo; c'è
l'annoso problema del reparto di radioterapia; manca un forte
sostegno all'emergenza abitativa; c'è il problema del collegamento
fra il mondo della scuola e il mondo del lavoro, che è una cosa
molto importante sia per quanto riguarda il problema
dell'occupazione, sia per quanto riguarda le prospettive che
vogliamo dare alle generazioni future dei Valdostani, anche in
vista di entrare in Europa; manca una strategia per la crescita di
una forte imprenditoria e professionalità locale; per quanto
riguarda l'agricoltura manca la creazione di un unico marchio di
tutela per tutti i prodotti, oltre poi agli annosi problemi come
quello della regionalizzazione delle quote latte, che da anni è
oggetto di dibattito in questo Consiglio e che mi auguro al più
presto, con l'intervento dell'Amministrazione regionale e dei
Parlamentari, venga definito portando un beneficio molto importante
all'agricoltura valdostana.
La presenza di questi interventi avrebbe potuto giustificare la
definizione di un bilancio a misura d'uomo; tale mancanza invece mi
porta a supporre che ancora una volta si sia utilizzato uno slogan
che non corrisponde a realtà.
Non ho visto neanche disposizioni legislative e finanziarie a
favore delle politiche familiari, e questa è una cosa strana, se si
vuole continuare a parlare di bilancio a misura d'uomo. La famiglia
è il nucleo, è il centro, e in un bilancio a misura d'uomo il primo
punto da sostenere è la famiglia. Quindi mi viene da sottolineare
che questa definizione di bilancio a misura d'uomo rappresenta
comunque e sempre uno slogan, uno slogan bello ma che non serve a
nulla; siamo qui per discutere di cose serie e non di slogan.
Si parla di "regione leggera". Nel mio intervento avevo detto
che non si può parlare di regione leggera, perché qualsiasi azione
è al fulcro della nostra Amministrazione regionale in quanto non è
stato ancora operato un vero e proprio decentramento. Al di là
degli interventi in materia di finanza locale, in qualsiasi altro
intervento c'è sempre la lunga mano di "mamma Regione" ed è per
questo che non si può parlare di regione leggera.
C'è ancora il primato delle parole sui fatti, quindi una non
corrispondenza fra quanto emerge dalla lettura del bilancio e la
realtà politico-economica valdostana. Mancano delle linee di
intervento decise e concrete, in modo particolare nell'ambito
dell'Assessorato all'industria, mi riferisco al problema del piano
energetico, alla mancanza di un'azione decisa in favore delle
piccole e medie imprese e sulle imprese artigiane. Anche nel
settore del turismo manca una strategia ben precisa.
Quindi verifichiamo che non c'è una linea guida che porti con
chiarezza a degli obiettivi certi, anzi si vede che si cerca di
vivere più che altro alla giornata, sempre con la presenza forte
della Finaosta che ormai è diventata più forte di un Assessorato,
perché comincia a svolgere, oltre ad un ruolo in ambito
finanziario, un vero e proprio ruolo decisionale e politico.
Mi permetto di concludere questo mio breve intervento
riprendendo quello che avevo già detto lo scorso anno, cioè che
questo bilancio è stato presentato come un bilancio snello,
espressione di una Valle d'Aosta leggera e rinnovata anche dal
punto di vista economico. Con le diete però bisogna fare molta
attenzione, perché spesso c'è il rischio che ad un dimagramento
eccessivo e ingiustificato non segua il necessario rinvigorimento
fisico.
Il bilancio previsionale '97 non mi sembra che apporti modifiche
sostanziali a questa dieta già fatta in passato: alla snellezza del
bilancio non corrisponde un rafforzamento delle risorse locali,
ancora penalizzate da una logica centralista che continua a
decidere il menu per la Valle d'Aosta, in barba a tutte le diete
dimagranti e purificatrici.
Mi auguro che gli interventi dei vari gruppi politici che si
sono succeduti per questo bilancio di previsione siano presenti
anche a luglio, quando si discuterà del bilancio consuntivo. Oggi
siamo ad esaminare un documento contabile importante, nel quale si
discute di stime e di scelte, ma quello che serve di più all'intera
popolazione valdostana è quello che verrà effettuato, è quello che
di queste scelte si trasformerà in realtà. Quindi l'invito è che ci
siano la stessa attenzione e lo stesso dibattito a luglio, quando
si discuterà il consuntivo.
Presidente Sospendiamo il Consiglio. Il Consiglio è riconvocato
alle ore 16,00. Ci sono ancora due dichiarazioni di voto e la
replica da parte del Presidente della Giunta o dell'Assessore alle
finanze.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK