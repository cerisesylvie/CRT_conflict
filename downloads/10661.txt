Consiglio Regionale della Valle d'Aosta - Oggetto del Consiglio n. 1654 del 13 dicembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1654 del 13 dicembre 1990 - Resoconto
OGGETTO N. 1654/IX - LEGGI DI BILANCIO 1991 - PROSECUZIONE
DELLA DISCUSSIONE GENERALE.
PRESIDENTE:
Si sono iscritti a parlare i Consiglieri
Maquignaz, Riccarand, Voyat, Ricco e Aloisi. La Presidenza chiede
alla cortesia dei colleghi che intendono prendere la parola di
voler manifestare questo loro desiderio, in modo da poter ordinare
il più possibile gli interventi alternando i Consiglieri della
maggioranza a quelli dell'opposizione.
Ha chiesto la parola il Consigliere Maquignaz, ne ha
facoltà.
MAQUIGNAZ (Indipendente):
I bilanci di previsione della
Regione per l'anno 1991 e per il triennio 1991-93, come è stato
detto e ribadito dall'Assessore alle Finanze e dalla nuova
maggioranza, presenterebbero delle importanti novità rispetto a
quelli precedenti. Mi pare di non poter condividere questa tesi,
perché secondo me, quando si parla di novità in sede di bilancio,
si deve badare più alla sostanza che alla forma.
Sul piano della sostanza, infatti, questo bilancio non presenta
novità di rilievo; ci troviamo anzi di fronte ad un bilancio che
definirei di routine, che, da una parte, ha dovuto recepire gran
parte delle indicazioni della precedente maggioranza, mentre,
dall'altra, ha tentato, con difficoltà, di rispecchiare gli intenti
delle dichiarazioni programmatiche della nuova maggioranza.
Diamo ora un'occhiata alle innovazioni formali e tecniche,
dovute anche all'entrata in vigore della legge regionale 27
dicembre 1989, che ha sostituito la precedente legge di contabilità
regionale, prevedendo appunto l'istituzione del bilancio di cassa.
Il bilancio è stato, quindi, ricomposto sulla base delle competenze
degli Assessori, come già avveniva in passato fino al 1979.
Desidero ricordare che allora tale impostazione venne
abbandonata al fine di evitare una eccessiva frammentarietà
dell'attività regionale sulla base delle specifiche competenze
assessorili.
Come è stato ricordato, ora ci troviamo di fronte ad un bilancio
articolato su due livelli, uno determinato sulla base delle
competenze degli Assessorati e l'altro sulla base delle funzioni
dell'ente regionale, nella speranza di rendere l'attività regionale
più comprensibile e di più facile lettura. Ovviamente, io me lo
auguro, ma vedremo nel corso dell'anno se le innovazioni
riusciranno a semplificare o a complicare la lettura e la gestione
del bilancio. Per ora, l'unica certezza sta nella nuova forma
grafica, che è nuova più nei costi che non nella forma.
Non è chiaro, infine, per quale motivo nella legge finanziaria
si è mantenuta l'impostazione funzionale, quando è stata modificata
quella del bilancio, strutturata invece per ripartizioni
amministrative.
Si dice che la legge finanziaria sia per sua natura uno
strumento dinamico, a fronte della staticità del bilancio. Ma come
conciliare le esigenze di dinamicità del bilancio con quelle della
chiarezza? Auguriamoci, comunque, che la natura della legge
finanziaria si concili con quella del bilancio e che, alla fine, le
inevitabili interconnessioni tra i due strumenti amministrativi non
diventino fonte di confusione.
Nel merito del bilancio, rileviamo con preoccupazione, come è
stato giustamente fatto notare ieri dal Consigliere Ricco, che
purtroppo assistiamo, ancora una volta, al continuo aumento delle
spese correnti, al punto che quest'anno ammontano al 52,26 per
cento, provocando una conseguente diminuzione delle spese di
investimento, che ammontano al 47,73 per cento. Questo fenomeno,
come da più parti si dice, è suscettibile di diverse
interpretazioni, ma ciò che oggi a me preme porre in evidenza è la
necessità di evitare un'eccessiva burocratizzazione della nostra
Regione e dell'ente Regione.
Il pareggio del bilancio è ancora una volta garantito, come
negli anni scorsi, dall'accensione di un mutuo di 200 miliardi e da
un avanzo di amministrazione stimato in 50 miliardi.
Sulle entrate, anche se gonfiate, non vi sono novità di rilievo.
Esse sono ancora costituite dal riparto fiscale, dalla Casa da
gioco, dal trasferimento dallo Stato all'USL... Devo dare atto
all'Assessore alle Finanze che non possiamo considerare eccessive
queste entrate, specie se teniamo conto delle competenze della
Regione e delle sue difficoltà di intervento su un territorio
complesso ed impervio, dove non è sempre facile intervenire.
In relazione alle spese, rileviamo che la cifra spendibile è
poco più di 1492 miliardi (52 per cento per le spese correnti e 47
per cento per quelle di investimento).
Come è già stato ricordato, 556.155 milioni sono destinati al
finanziamento di leggi già approvate e 156.147 milioni, i
cosiddetti fondi globali, al finanziamento dei nuovi progetti del
piano triennale.
E' ovvio che, negli investimenti, la nuova maggioranza non ha
potuto che riconfermare la quasi totalità delle scelte operate
dalla precedente.
Sulle nuove scelte devo, invece, subito dissentire sulla
diminuzione, sia pur leggera, degli interventi nel settore dello
sviluppo economico. Gli investimenti legati a questo settore sono
di vitale importanza per l'intera economia della nostra Regione e
si tratta di investimenti che, di conseguenza, sono destinati ad
incidere direttamente sulla qualità e sul tenore di vita di chi
abita nella nostra comunità. Secondo me, la penalizzazione, o il
tentativo di penalizzare questi investimenti, rappresenta una
scelta sbagliata.
Non condivido neppure la filosofia politica che, da una parte,
ha voluto un progetto "ad hoc" per la città di Aosta e, dall'altra,
un aumento dei finanziamenti a favore dei comuni e delle comunità
montane. Si tratta della classica soluzione che vuole dare un colpo
al cerchio ed un colpo alla botte, per rendere tutti contenti. Sta
di fatto, però, che qui sono tutti infelici, perché non si capisce
questa distinzione fra la città di Aosta, che deve avere un suo
autonomo progetto di sviluppo ed il ruolo dei comuni e delle
comunità montane, che dovrebbero accontentarsi di qualche soldo in
più. Io credo che i comuni, nella loro dignità, non aspirino solo
ad aumentare i propri finanziamenti, ma intendano invece essere
anche protagonisti consapevoli di un processo di crescita della
comunità valdostana, dove il comune di Aosta, gli altri comuni e le
comunità montane devono svolgere ciascuno il proprio ruolo.
Tra l'altro i finanziamenti previsti dal bilancio regionale per
rilanciare il capoluogo, sono assolutamente ridicoli: due miliardi!
L'Assessore all'urbanistica del comune di Aosta dichiara che sono
necessari 120 miliardi per l'auditorium, per il palazzetto dello
sport e per il recupero del centro storico, a fronte dei quali i
due miliardi sono assolutamente ridicoli, perché assolutamente
insufficienti; per cui mi chiedo che tipo di politica stiamo
portando avanti.
Sono anch'io convinto che si debba dare una risposta positiva,
anche con finanziamenti massicci, se ritenuti necessari, alle
esigenze della città di Aosta, ma, come è già stato ricordato da
altri, occorre optare per una visione che abbia come obiettivo di
fondo la realizzazione di una sintesi culturale e sociale tra Aosta
ed il resto della Valle. In altre parole, la città di Aosta non
deve diventare un capoluogo di provincia, ma la capitale delle
Alpi, che affonda le sue radici nella cultura e nella tradizione
dell'intera comunità valdostana.
Desidero ancora sottolineare la necessità di intensificare gli
sforzi a favore dello sviluppo dell'artigianato. Ieri, nella
relazione dell'Assessore alle Finanze, non ho sentito parlare
dell'artigianato. Si è parlato di industria, di agricoltura, di
turismo e di tante altre cose, ma si è appena accennato in qualche
passo al problema dell'artigianato che, secondo me, non va invece
sottovalutato, anche per ricreare quel clima di distensione e di
fiducia, che è venuta a mancare in seguito alla vicenda dell'IVAT.
Io credo che l'artigianato possa dare alla nostra gente quegli
sbocchi economici che difettano nel settore dell'industria. Gli
investimenti in questo settore sono, a mio avviso, una garanzia per
un lento, ma sicuro sviluppo economico della società
valdostana.
Non bisogna dimenticare che abbiamo la fortuna di avere degli
artigiani artisti, che onorano la nostra Regione e che, con le loro
opere, hanno contribuito a diffondere all'esterno un'immagine
positiva della nostra Regione. Credo che a queste persone dobbiamo
garantire il nostro pieno appoggio, affinché il senso dell'arte e
l'amore per il bello ed il buon gusto si diffondano nella nostra
comunità. Troppo sovente i nostri artisti non vengono neanche
considerati dal potere politico, nella comune e banale convinzione
che una Regione piccola come la nostra stenti a proporre artisti di
valore.
Consentitemi di soffermarmi per un attimo sulle Olimpiadi.
Questo argomento ha ormai invaso i "mass media" ed è diventato
oggetto di discussione in ogni occasione e circostanza, tant'è che
il dilemma sembra essere: "Olimpiadi sì, Olimpiadi no". La cosa più
singolare, a mio avviso, sta nel fatto che fino a pochi mesi fa
l'opinione pubblica, i partiti, i movimenti politici ed i cittadini
guardavano questo avvenimento come un fatto naturale e positivo per
la Valle d'Aosta. Io stesso confesso di aver sostenuto con forza
questo discorso .
In questi ultimi tempi c'è stata, in vece, una netta inversione
di tendenza e tutti si interrogano sui motivi che hanno fatto
cambiare gli umori e le valutazioni della pubblica opinione.
Cerchiamo di capirci qualcosa. Per un certo periodo, quando si
prospettò la possibilità di portare le Olimpiadi in Valle d'Aosta
ci fu un entusiasmo crescente: per un attimo, tutti ci eravamo
convinti che la nostra piccola Regione, interessata da un fenomeno
così grande, potesse diventare grande come il fenomeno che
l'affascinava. In quel momento l'entusiasmo fu grande e rappresentò
un fatto positivo, perché indicava la volontà della nostra Regione
di crescere, di vivere e di svilupparsi.
Un po' alla volta però, come per un incantesimo, si passò dal
mondo delle fiabe a quello della realtà ed il problema cominciò ad
essere esaminato in tutti i suoi aspetti. La gente comincia ora a
porsi delle domande: chi costruirà le strutture sportive? Da chi
verranno pagate? E' proprio vero che tutti trarranno dei benefici
dalle Olimpiadi? Le opere che verranno realizzate rispetteranno
l'ambiente? Sul piano culturale, sociale e morale, quale impatto
avranno quelle opere sulla comunità valdostana?
Ciò che oggi intendo sottolineare con fermezza è che, a mio
avviso, ciò che ha più disorientato l'opinione pubblica è stata
innanzitutto la politicizzazione della vicenda olimpica ed in
secondo luogo la mancanza di credibilità del Comitato promotore,
composto essenzialmente da politici, e di una Giunta nata nel modo
che sappiamo o che forse non sappiamo, ma nata comunque nell'ombra
e nella clandestinità, all'insaputa della maggioranza di coloro che
operano nel mondo politico della nostra Regione, e progettata, in
sostanza, da pochissime persone, che hanno imposto agli altri la
loro volontà.
L'ex segretario politico degli ADP, nell'articolo di risposta al
documento politico del sen. Dujany e del Consigliere Lanivi, ha
chiesto di fare i nomi dei faccendieri e dei rassegnati. Credo che
non ve ne sia bisogno, perché, caro Bajocco, in questo Consiglio e
nella nostra Regione tutti sanno quali sono i faccendieri e quali
sono i rassegnati. Sta di fatto che la gente non ha fiducia in
questa maggioranza. In altri termini, siamo passati da una gestione
della cosa pubblica considerata troppo autoritaria, ad una gestione
certamente meno autoritaria, che però non gode della credibilità
della comunità valdostana.
Nella nostra Regione, i partiti nazionali si sono comportati in
modo inaccettabile, contribuendo ad alimentare la crescente
sfiducia della pubblica opinione nei confronti della politica. Tale
situazione mi consente e mi obbliga a fare alcune considerazioni
sulla partitocrazia e sulle sorti della prima Repubblica.
Mio malgrado, mi sto sempre più convincendo che la partitocrazia
non è più in grado di interpretare le esigenze della gente,
soprattutto perché ha prodotto un sistema politico di potere che
dai più è considerato ormai incapace di governare e di garantire il
rispetto dei principi basilari che sostengono le democrazie. Basti
pensare al clima di incertezza che domina il nostro Paese ed alla
litigiosità congenita nei partiti, nel Governo e nel Parlamento, a
fronte di problemi gravi e drammatici, che scuotono e violentano i
sentimenti dell'opinione pubblica.
Basti pensare alla paralisi sociale ed economica del Sud, dove
le organizzazioni mafiose imperversano, seminando terrore, morti e
stragi; ai problemi connessi al funzionamento della giustizia, che
sovente diventa fonte di ingiustizia, provocando una situazione di
insicurezza collettiva; alle tesi sostenute da intellettuali di
primo piano, che parlano di convivenza tra malavita organizzata e
lo Stato, di continui intrecci tra mafia e politica, di tangenti
assunte come metodo di lavoro; alla insufficienza dei pubblici
servizi, specie se confrontati con quelli degli altri Paesi
europei; agli squilibri tra il Nord ed il Sud, che sicuramente
creeranno serie difficoltà al processo di integrazione in atto in
Europa. Detto in altre parole, ci troviamo di fronte all'impotenza
dei governanti di pilotare un processo di modernizzazione, senza il
quale non è possibile pensare ad un futuro sereno. Ci troviamo
certamente di fronte ad un panorama desolante, dinanzi al quale si
prova un profondo senso di disagio.
La stessa Democrazia Cristiana, alla quale bisogna pur
riconoscere il merito storico di averci preservato dalle dittature
di destra e di sinistra per più di quarant'anni, sembra
disorientata ed incapace ad interpretare i segni che emergono da
una realtà in rapida trasformazione ed in continuo movimento.
Personalmente sono rimasto molto deluso che la Democrazia Cristiana
abbia rifiutato di trasformarsi, come proposto da Romano Prodi, in
una federazione di partiti regionali.
Ciò che più mi ha deluso, però, è che la nostra Democrazia
Cristiana locale non abbia battuto ciglio di fronte a quel diniego,
ben sapendo che noi viviamo in una Regione a statuto speciale,
fiera di una lunga e consolidata tradizione autonomistica e
regionalistica. Mi pareva, perciò, che la proposta di Romano Prodi,
di trasformare la Democrazia Cristiana in una federazione di
partiti regionali, potesse essere più che naturale per la nostra
Regione.
Mi preme oggi evidenziare la necessità di pensare ad una
alternativa al sistema dei partiti, il cui ruolo è messo sempre più
in discussione. Certamente è rischioso parlare di una alternativa
ai partiti, forse è un'utopia, ma io credo che oggi solo l'utopia
sia assennata, nel senso che forse è solo l'utopia a permettere ad
alcuni di continuare a far politica e di credere al
cambiamento.
Ebbene, io credo che si debba togliere potere ai partiti, ai
lottizzati, ai politici che vivono da incompetenti nei vari
consigli di amministrazione, agli inetti ed agli incapaci. Quando
la partitocrazia produce queste iniquità, o cambia o se ne deve
andare.
Non ci si deve stupire, in proposito, del successo delle Leghe,
che hanno registrato un consenso elettorale senza precedenti e che
sono state zittite in modo abbastanza superficiale, con le accuse
di qualunquismo e di razzismo. Signor Presidente, non si può
invocare il consenso elettorale soltanto quando fa comodo. A mio
avviso, le Leghe sono il primo consistente segnale di qualcosa che
non funziona nella nostra comunità, sono il primo segnale di una
profonda volontà di cambiamento.
Non possiamo, proprio noi che crediamo nelle autonomie,
sottovalutare almeno alcune delle istanze autonomistiche. D'altra
parte, anche nella nostra Regione si sta creando un vasto movimento
autonomista, che a mio avviso sta superando i confini dell'Union
Valdôtaine e che non è più disponibile ad accettare i compromessi
dei partiti tradizionali. Se andiamo avanti di questo passo, la
radicalizzazione dello scontro tra la partitocrazia, da una parte,
e gli autonomisti e tutti quelli che non credono in una maggioranza
considerata dai più un compromesso inaccettabile, dall'altra,
diventerà inevitabile.
Personalmente credo che questo scontro vada evitato, perché
potrebbe provocare dei risultati e delle ferite insanabili. Ecco
perché, a mio avviso, nell'interesse della comunità valdostana,
bisogna cambiare questa maggioranza e ridiscutere il tutto a bocce
ferme.
Torno a ripetere che questa Giunta non rispecchia le aspettative
della comunità valdostana, perché non ne può interpretare le
esigenze.
Essa non interpreta le esigenze del Partito Comunista Italiano,
che si ritrova delegittimato nel suo tradizionale ruolo di
opposizione e che nel contempo non è legittimato come forza di
maggioranza, perché deve accontentarsi di stare a guardare. Caro
Bajocco, qualche volta è duro stare in maggioranza!
Questa Giunta delegittima il ruolo della Democrazia Cristiana,
che non sa come spiegare alla gente la sua presenza in questa
maggioranza, se non con generici attacchi alla prepotenza
unionista. Alla DC si rimprovera di essere senza pantaloni, senza
quei pantaloni che, prima, non le hanno consentito di reagire
all'arroganza unionista e che ora non le consentono di resistere
alle imposizioni del segretario socialista Milanesio. Alla DC si
rimprovera, in sostanza, di essere incapace di esprimere un
progetto politico, di non essere più in grado o di non volere
interpretare non solo le esigenze del Cristianesimo, ma neanche
quelle dell'autonomismo valdostano.
Ad ogni modo, ognuno è libero di fare quello che vuole e di
seguire la strada che ritiene più opportuna. Io rimango dell'idea
che questa maggioranza debba cambiare, nell'interesse della
comunità valdostana e dell'autonomia, ma debba soprattutto cambiare
per ridare coerenza politica alla politica con la "p"
maiuscola.
Permettetemi di concludere questo mio intervento con una nota di
tranquillità e di pace...
(...interruzione...)
...Caro collega, la nota di pace io me la posso anche tenere per
me, ma credo che essa possa essere oggetto di riflessione anche per
te e per il tuo partito. Questa nota di pace, che mi viene
suggerita da Réné Gerard, dice: "La violenza è il fondamento di
ogni società. Il rito religioso è il fondamento di ogni cultura. La
rivoluzione cristiana ha modificato radicalmente questi fondamenti,
sostituendo l'amore alla violenza".
Si dà atto che alle ore 10,52 assume la Presidenza il
Vicepresidente Stévenin.
PRESIDENT:
Le Conseiller Riccarand a demandé la parole,
il en a la faculté.
RICCARAND (VA):
Vorrei partire dalla relazione letta ieri
dall'Assessore alle Finanze, per sviluppare le mie considerazioni
sulla legge finanziaria e sul bilancio di previsione del 1991 e del
triennio 1991-93.
Il quadro dell'economia valdostana che è stato delineato nella
relazione dell'Assessore alle Finanze non è certo dei più esaltati,
anzi direi che è un quadro decisamente negativo. Nella relazione si
dice, infatti, che nell'industria valdostana
"il livello
tecnologico e l'innovatività sono molto bassi
", che il settore
agricolo non è
"capace di autosostentarsi e non è in grado di
costituire un'alternativa in caso di crisi",
che la crescita
del turismo
"spesso è avvenuta in modo disordinato e con logiche
speculative, di breve periodo e di corto respiro",
che la
crescita del settore terziario
"risulta concentrata in comparti
non innovativi e con strutture poco avanzate",
che inoltre,
sempre nel comparto del terziario, tutto il comparto della pubblica
amministrazione è accompagnata da una elevata occupazione
accompagnata da una bassa efficienza. Sono tutte citazioni dalla
relazione.
Si dice ancora che i problemi strutturali non sono stati
affrontati, che
"gli indici invidiabili di benessere (bassa
disoccupazione, alto reddito, discreta dotazione di servizi, ecc.),
non cancellano la realtà di una struttura economica fragile e
continuamente bisognosa di interventi di sostegno",
un'economia
quindi che è definita "da ristrutturare, da mettere al riparo dalle
congiunture esterne, da sottrarre alla dipendenza di risorse
esogene, per puntare su risorse endogene autocentrate".
Si tratta di un'analisi molto critica dell'economia valdostana,
che noi condividiamo e che avevamo già esposta in molti documenti
ed interventi nel corso di tutti gli anni '80.
Ho portato con me una relazione che ho svolto a Saint-Pierre,
nell'ottobre del 1986, nel corso di un'assemblea del mio Movimento,
che allora si chiamava "Nuova Sinistra". Ve ne leggo una pagina,
perché concorda quasi alla lettera con quanto è stato scritto
dall'Assessore alle Finanze. Dicevamo nel 1986:
"Ogni anno i grandi organi di stampa diffondono i dati ISTAT,
Censis..., che descrivono la Valle d'Aosta sempre più ricca e
florida: abbiamo il più alto reddito pro-capite d'Italia, il
maggior consumo di benzina, il maggior numero di automobili, siamo
ai più alti livelli nei consumi di energia elettrica per uso
domestico e per numero di collegamenti telefonici.
Se poi consideriamo che una recente e qualificata indagine
internazionale, per individuare i paesi in cui si vive meglio,
colloca l'Italia al secondo posto mondiale, preceduta dalla sola
Danimarca, allora potremmo arrivare facilmente alla conclusione che
noi Valdostani viviamo nel migliore dei mondi possibili ed a questo
punto il compito di una forza politica non potrebbe che essere
quello di conservare l'esistente e di assecondare quelle dinamiche
economiche, sociali e culturali che hanno portato all'attuale
situazione.
In realtà, noi sappiamo che alcuni di questi primati sono,
purtroppo, primati di inciviltà, di sperpero e di inquinamento.
Sappiamo che i dati sulle ricchezze valdostane derivano dallo
sfruttamento di una precaria e contingente rendita di posizione.
Conosciamo il ruolo determinante di un'amministrazione regionale
che, con le sue enormi disponibilità finanziarie, sorregge
artificialmente un'economia fragile e squilibrata. Sappiamo infine
che quasi la metà delle entrate del bilancio regionale provengono
da due voci, IVA da importazione e proventi del gioco d'azzardo,
che non sono certamente il frutto del nostro lavoro e dell'uso
oculato delle nostre risorse.
Per questo, da tempo, mettiamo in guardia dai facili ottimismi e
trionfalismi, e non solo diciamo che occorre pensare ad una
ridistribuzione più equa delle ricchezze, ma che occorre anche
preoccuparsi di innescare un meccanismo radicalmente diverso di
sviluppo, che non dipenda più in modo determinante, come oggi, da
fattori esterni alla nostra Regione, da rendite di posizione, da
privilegi furbescamente carpiti ad uno Stato colabrodo, da un
intenso e distruttivo sfruttamento del nostro territorio, ma che si
basi sul principio dello sviluppo autocentrato".
Queste sono le cose che noi abbiamo detto più volte in questo
documento ed in altri. Adesso, dopo quattro anni, le ho ritrovate
quasi tali e quali nella relazione dell'Assessore alle Finanze.
Verrebbe da dire: "Meglio tardi che mai". E' opportuno, però,
valutare questo ritardo nell'analisi, per scoprire quali sono le
sue reali cause e motivazioni, e poi bisogna vedere se, fatta
questa diagnosi, su cui noi concordiamo, c'è la stessa proposta e
determinazione nella cura di una situazione delicata.
Sul ritardo con cui si fa un'analisi critica dello stato
dell'economia valdostana, noi esprimiamo un giudizio severo e
diciamo che negli anni '80 noi tutti abbiamo perso una grande
occasione. Fra il 1980 ed il 1990, la Valle d'Aosta si è trovata
nelle condizioni ideali per fare delle grandi scelte strategiche,
per dotarsi di una struttura economica solida, forte e proiettata
nel futuro.
Questa grande occasione derivava da due grandi fattori, che
erano presenti negli anni '80 e che non c'erano prima
congiuntamente e che non sappiamo fino a quando ci saranno in
futuro.
In quegli anni abbiamo avuto a disposizione molti soldi.
Sappiamo che questo fattore è determinante per qualsiasi tipo di
amministrazione. Nel corso dei dieci anni che vanno dall'80 al '90,
la Regione Valle d'Aosta ha gestito quasi 10.000 miliardi di
risorse finanziarie. In tutto il periodo precedente, dal 1948 al
1980, cioè in 32 anni, la Regione ha gestito complessivamente meno
di 1.000 miliardi, che avevano sicuramente un diverso valore, ma le
proporzioni sono tali da indicare che, a partire dal 1981, c'è
stato un enorme salto quantitativo, che è stato legato alla nuova
legge sull'ordinamento finanziario della Valle d'Aosta ed al ruolo
dell'IVA da importazione. Quel salto ha messo la nostra Regione
nella condizione di poter utilizzare una tale abbondanza di
risorse, quale mai essa ha avuto nel corso della sua storia.
Sempre negli anni tra l'80 ed '90, noi abbiamo avuto la
possibilità di usare quelle risorse in una condizione di autonomia,
sia pure non in condizione di totale mano libera, perché così non è
stato, ma sicuramente eravamo nelle condizioni di poter effettuare
scelte decisive ed importanti, perché quelle condizioni erano state
consegnate nelle nostre mani e nelle mani di chi amministrava la
Regione Valle d'Aosta. Sicuramente lo Statuto speciale d'autonomia,
con tutti i suoi limiti, ci consegna e ci dà delle grosse
possibilità di scelta, che io definirei decisive, nella gestione
del nostro territorio.
Badate che nei dieci anni fra l'80 ed il '90 la Valle d'Aosta ha
gestito più risorse finanziarie, non solo più di tutte le altre
Regioni a statuto ordinario e speciale, ma, sempre in proporzione
al numero degli abitanti, ha gestito più risorse finanziarie anche
rispetto allo stesso Stato italiano.
Noi siamo stati come un piccolo Stato che però ha avuto le
possibilità finanziarie e decisionali di un grande Stato.
Allora, se dopo dieci anni, i risultati di questa congiuntura
estremamente favorevole sono quelli delineati ieri dalla diagnosi e
dall'analisi dell'Assessore alle Finanze, che mi pare facesse
riferimento a valutazioni e dati dell'Ufficio della programmazione
regionale, sono quelli così eloquenti che sono davanti agli occhi
di tutti, ne va scoperta la causa e vanno individuate le
responsabilità.
A me pare che il discorso che fa questa maggioranza, a volte più
apertamente ed a volte più tra le righe, di addebitare
sostanzialmente queste responsabilità ad una forza politica,
all'Union Valdôtaine, cioè al partito di maggioranza relativa del
decennio appena trascorso, non stia in piedi. Dico questo pur
sottolineando che noi, nel corso dello scorso decennio, più volte
abbiamo duramente contrastato le scelte della maggioranza in cui
l'Union Valdôtaine era determinante. Quando era necessario, abbiamo
anche attaccato duramente e frontalmente i Presidenti di Giunta
unionisti espressi da quelle maggioranze.
Noi riteniamo che l'Union Valdôtaine abbia sicuramente delle
evidenti responsabilità nel non aver saputo utilizzare nel migliore
dei modi un decennio particolarmente favorevole per fare delle
grandi e valide scelte strategiche.
Non siamo, però, neppure così deboli di memoria da dimenticare
che le decisioni di questi dieci anni sono sempre state assunte con
la partecipazione ed il consenso determinante della Democrazia
Cristiana, di un partito che è sempre stato in maggioranza in
Giunta e che adesso si comporta come se fosse rimasto per quindici
anni all'opposizione.
Ad effettuare le scelte dello scorso decennio, spesso e
volentieri, hanno anche concorso gli Autonomisti Democratici
Progressisti ed il Partito Socialista Italiano, nonché il Partito
Repubblicano Italiano, che è sempre rimasto in maggioranza da
quando siede in Consiglio regionale.
Allora, se grandi errori sono stati commessi (e ne sono stati
commessi), se grandi opportunità sono state sprecate (e ne sono
state sprecate), se le responsabilità politiche devono essere
pagate con cambiamenti di ruoli, se veramente si volesse fare con
serietà questo discorso, ecco allora che, per una vera scelta e per
una vera svolta, ci vorrebbe un vero ribaltamento e non una Giunta
ad egemonia democristiana, come quella attuale, ma qualcosa di ben
diverso, come, ad esempio, una Giunta dei Verdi col Partito
Comunista Italiano, cioè un bicolore rosso-verde con l'appoggio
esterno dell'Union Valdôtaine e della Democrazia Cristiana.
Così facendo, chi è stato in maggioranza va in minoranza e
comunque non è più in Giunta e chi è stato all'opposizione va,
coerentemente, in maggioranza. Altrimenti è solo un "camaleontismo"
o un trasformismo che non rispetta la situazione reale.
In realtà, io non credo affatto che il problema principale sia
la formula della maggioranza; non credo affatto che il problema
principale sia quello dello schieramento.
Secondo noi, il problema fondamentale è un altro e riguarda un
po' tutti quanti: è il problema di una cultura politica che è stata
ed è inadeguata ai compiti ed ai ruoli che deve svolgere una
Regione autonoma come la nostra, con le sue possibilità di
intervento. Questa inadeguatezza riguarda tutti i partiti politici,
compreso evidentemente anche il nostro.
Il vero problema è che c'è un'affannosa rincorsa per occupare
posti di potere, ma non c'è una vera e propria cultura di governo.
Nella relazione si parla di orizzonti lunghi e di programmazione
strategica, ma questa capacità e volontà di avere orizzonti lunghi
e programmazione strategica, che mancavano nella vecchia
maggioranza, non ci sono neanche nella nuova. La logica
clientelare, gli interessi di partito e talora anche quelli
personali soffocano, distorcono e deprimono la cultura di
governo.
Per cambiare realmente, bisogna cambiare anche le regole ed i
meccanismi della politica. Bisogna, ad esempio - e questo, secondo
noi, è un passaggio determinante - studiare nuovi meccanismi
elettorali che riportino in primo piano i contenuti, i programmi e
le scelte di fondo, ed impediscano i trasformismi e le logiche
corporative. Questa è la vera, fondamentale e prima riforma da fare
non solo in Valle d'Aosta, ma anche in Italia.
Del resto, quando Achille Occhetto è diventato segretario del
Partito Comunista Italiano, ha giustamente individuato nella nuova
legge elettorale e nel nuovo meccanismo delle rappresentanze
istituzionali il nodo fondamentale perché ci possa essere una reale
alternativa in Italia. Secondo me, avviene la stessa cosa qui da
noi, altrimenti abbiamo dei trasformismi, ma non cambiamenti o
alternative reali.
Insomma, a noi sembra troppo semplice, troppo banale ed in
definitiva falso, dire:
"Le cose non sono andate bene per colpa
dell'Union Valdôtaine, ma adesso cambiamo tutto".
E' falso
perché, andando a vedere nel concreto, si scopre intanto che questo
cambiamento non c'è. Se c'è stato qualche cambiamento in questi
mesi, a noi sembra di aver visto qualche peggioramento, ma
sicuramente non un miglioramento.
Questa analisi è anche falsa, perché in realtà ci troviamo
ancora una volta di fronte ad una totale schizofrenia, nel senso
che vi è una assoluta separazione fra le parole ed i fatti, per cui
la diagnosi molto critica dell'Assessore alle Finanze sullo stato
dell'economia valdostana, che noi condividiamo, non è seguita da
alcuna scelta conseguente.
E' vero che un capitolo della relazione è intitolato:
"Le
scelte di programma
", però basta leggerlo per capire che manca
il succo del discorso; queste scelte innovative e correttive non
sono indicate né nella relazione, né nel bilancio di previsione del
1991.
Vorrei anzi evidenziare che ci sono delle forti contraddizioni
tra la relazione, l'analisi della relazione e le cifre del
bilancio. Faccio alcuni esempi.
In più parti della relazione si esprime preoccupazione per il
costante incremento delle spese correnti, si dice che bisogna
ridurre tale crescita... In realtà, nel bilancio di previsione del
1991 si prevede non solo una crescita, ma addirittura un fortissimo
salto esponenziale dell'espansione delle spese correnti. Altro che
contenimento! Si parla di contenimento e si dice:
"Bisognerà
fare del contenimento...",
ma questo contenimento è rimandato
ad anni indeterminati o, almeno ci sembra, che sia rimandato a dopo
il giugno del 1993, perché le scelte che noi facciamo per il 1991 e
per il triennio 1991-93 non sono sicuramente tese ad un
contenimento delle spese correnti, perché anzi si registra un
aumento molto più alto degli anni precedenti.
Anche per quanto concerne l'occupazione nel settore della
pubblica amministrazione, che da una parte si dice che è troppo
elevata e dall'altra che è scarsamente efficiente, nel bilancio ci
sono delle previsioni che fanno pensare ad una campagna di nuove
assunzioni, piuttosto robusta, da parte della pubblica
amministrazione, con una nuova pianta organica, che amplia i posti
un po' in tutte le direzioni. Come si conciliano allora queste due
affermazioni?
Alla pagina 17 della relazione dell'Assessore alle Finanze, si
dice che il comparto delle costruzioni è troppo grande e ciò
rappresenta
"un segnale strutturalmente non molto positivo"
dell'economia valdostana. Se poi andiamo a vedere il bilancio di
previsione del 1991, scopriamo che ci sono circa 120 miliardi - ho
fatto il conto - per la costruzione di strade, autostrade, piste
forestali, strade interpoderali... Abbiamo poi decine di miliardi
per una legge regionale che ha un titolo molto eloquente:
"Fondi
regionali di rotazione per la ripresa dell'industria edilizia",
che ha anche qualcosa a che fare con la casa, perché in realtà
rappresenta un modo molto discutibile ed in gran parte distorto di
dare una risposta al problema reale di diritto alla casa ed
all'abitazione, ma che rappresenta soprattutto un elemento per la
ripresa dell'industria edilizia. Eppure nella relazione si dice che
questo comparto è troppo rigonfiato.
Sempre nella relazione si dice che in agricoltura bisogna
superare una logica assistenziale, ma sotto i nostri occhi c'è
tutto un fiorire di nuove forme di assistenzialismo, dal modo in
cui è stata impostata l'ultima legge sulla siccità, ai nuovi premi,
adesso decisi persino con lettera dell'Assessore, per
l'abbattimento di bovine improduttive...
Faccio ancora un ultimo esempio. Nella relazione c'è anche
un'osservazione abbastanza interessante, perché si dice che in
Valle d'Aosta
"ci troviamo di fronte ad un'economia troppo
aperta verso l'esterno... Rischiamo di essere sì un carrefour, ma
solo nel senso di luogo di rapido transito". Noi siamo d'accordo,
perché è vero che stiamo correndo questo rischio molto grosso.
Allora, che facciamo? Facciamo in modo di diventare ancora di più
"un luogo di rapido transito"?
La scelta autostradale che
cos'è, come abbiamo sentito dire tante volte, se non un modo per
andare più rapidamente da Londra a Palermo e per passare
rapidamente, magari a 130 o 150 all'ora, attraverso la nostra
Regione? Come si concilia, quindi, l'affermazione di
consapevolezza, col fatto che poi nel bilancio di previsione
triennale si mettono altri 105 miliardi di nuovi ed ulteriori
finanziamenti per l'autostrada? Siamo completamente fuori da ogni
coerenza rispetto ai discorsi che vengono fatti.
E' curioso, fra l'altro, che della scelta autostradale, che poi
è stata l'unica strategica, sia pure sbagliata a nostro avviso,
fatta negli anni '80, non si parla mai: non se ne è parlato nel
programma triennale della maggioranza, non c'è un rigo nella
relazione dell'Assessore alle Finanze, nella quale ci sono anzi
delle affermazioni che fanno pensare a delle scelte diametralmente
opposte. Eppure è la voce più grossa presente in bilancio: 105
miliardi nei tre anni e 30 miliardi nel 1991.
Riassumendo il ragionamento svolto sin qui, mi pare che ci
troviamo di fronte ad un'economia fragile, da ripensare e
reimpostare; e su questo noi concordiamo. Ci troviamo altresì di
fronte ad una grande occasione sprecata negli anni '80 ed alla
necessità di cambiare strada, di usare in modo diverso le risorse
finanziarie, per innescare un diverso modello di sviluppo, basato
comunque sul concetto delle risorse endogene.
Su questi tre punti c'è la consapevolezza dell'attuale
maggioranza, dalla quale però non discendono delle scelte
conseguenti. Guardate che il tempo stringe, perché la situazione
non sarà sempre così favorevole. Sono in vista, infatti, grandi
cambiamenti, che probabilmente faranno perdere alla Valle d'Aosta
alcune situazioni particolarmente favorevoli delle quali ha finora
goduto.
Sappiamo che il primo e più importante di questi cambiamenti è
rappresentato dalla creazione del Mercato unico europeo. Questo
processo è ormai avviato e giungerà in porto in pochi anni. E' un
fattore che cambierà molto, sia perché taglierà brutalmente la più
alta entrata del bilancio della Regione, il pilastro del bilancio
regionale, sia perché sposterà molte sedi decisionali e molte
scelte dalla contrattazione lungo l'asse Aosta-Roma a quella lungo
l'asse Aosta-Bruxelles, con molte più difficoltà di riuscire ad
ottenere risultati.
Lo stesso Stato italiano, di fronte al processo di unificazione
europea, deve cambiare, deve assolutamente ridurre il suo livello
di indebitamento e deve decentrare sempre di più, come ha già
iniziato a fare sia pure con molta confusione, delle responsabilità
di reperimento di risorse finanziarie e non potrà più fare del
facile assistenzialismo.
All'interno di questo processo occorre tener presente anche un
altro fenomeno, prima evocato dal Consigliere Maquignaz, in
particolare quello della Lega lombarda, ma anche quello delle leghe
più in generale. Guardate che fra la vicenda valdostana degli anni
'80 e la Lega lombarda ci sono molte correlazioni, non solo perché
quella Lega è nata in un certo senso nel grembo dell'Union
Valdôtaine - in tutte le interviste, Bossi dice di essere stato un
allievo di Bruno Salvadori, dal quale ha sicuramente imparato
alcune cose - ma perché il caso della Valle d'Aosta, al di là del
rapporto Bossi-Salvadori, e quello delle altre Regioni a statuto
speciale, in particolare il Trentino-Alto Adige e la Sicilia, sono
stati un fattore scatenante della Lega lombarda.
Il ragionamento è molto semplice: quando Bossi, o chiunque altri
e lo si chiami come si vuole, comunque il "Lumbard " va a dire che
in Valle d'Aosta, in Trentino-Alto Adige o in Sicilia gli abitanti
mantengono e gestiscono i nove decimi delle loro risorse, e
talvolta anche di più perché in Sicilia sono i dieci decimi, mentre
il lombardo gestisce un solo decimo e forse due delle proprie
risorse, è chiaro che la Lega lombarda convince ed evidentemente
non convince solo in Lombardia.
Se questo fenomeno andrà avanti, se le leghe non verranno
comprate, come è stato proposto da qualcuno nel senso di dar loro
dei posti di governo o sottogoverno o qualche prebenda, se il
gruppo dirigente di quel movimento si sottrarrà a quel tipo di
abbraccio e punterà diritto, come sembra che stia cercando di fare,
verso un'Italia federale, verso un federalismo che abbatte una gran
parte del potere centrale e decentra molte più risorse, ma anche
una gran parte delle responsabilità di attingere a queste risorse e
di tassare a livello locale, guardate che non sarà più come prima,
perché sarà molto più difficile pensare di poter ottenere molto di
più da uno Stato che si troverà a dover far fronte non solo alle
richieste delle Regioni a statuto speciale, ma anche a quelle della
Lombardia, del Piemonte e del Veneto, cioè di quelle Regioni che
producono la vera ricchezza finanziaria dello Stato italiano.
Badate che questo fenomeno avrà fortissime ripercussioni su tutto
l'assetto politico e finanziario italiano.
Da quest'insieme di fenomeni noi quindi prevediamo che la
stagione delle "vacche grasse" non durerà per un altro decennio:
non abbiamo più moltissimi anni. Ecco, allora, che bisogna fare in
fretta e bene.
Probabilmente, si sarebbe dovuto fare bene sin da questo
bilancio di previsione per il 1991, che poi è anche un bilancio
triennale che ci proietta fino al 1993, quindi fino alla fine di
questa legislatura; ma in questo bilancio, pur senza alcuna volontà
di fare il gioco delle parti e di muovere critiche pregiudiziali,
non troviamo niente di positivo rispetto alla necessità di fare in
fretta e bene.
Vorrei soffermarmi su alcune cifre del bilancio, per fare alcuni
ragionamenti un po' più dettagliati, anche se il giudizio globale
che noi diamo, sull'impostazione del bilancio di previsione, è
fortemente negativo e notevolmente in contrasto con l'analisi fatta
ieri.
Nelle entrate, ad esempio, non si registrano sostanziali
cambiamenti, nel senso che nel 1991 e probabilmente anche nel
triennio 1991-93 ci troveremo di fronte ad una situazione di
risorse finanziarie molto alte e crescenti. Nel 1991, l'aumento
reale dell'entrata, eliminando le contabilità speciali ed i mutui,
è di quasi 300 miliardi, perché noi passiamo da un bilancio di
previsione reale, al netto dei mutui e delle contabilità speciali,
di 887 miliardi nel 1989 e di 1011 miliardi nel 1990, a 1292
miliardi nel 1991.
Le somme realmente spendibili dalla Regione Valle d'Aosta nel
1991 sono naturalmente molto più alte, perché, fra la competenza di
1498 miliardi (entrate reali più 200 miliardi del mutuo che si
prevede di attivare) ed i residui che sono pari a circa 500
miliardi, ammontano a circa 2000 miliardi, come del resto viene
detto nella relazione, anzi nella tabella 1C di pagina 29 viene
indicata in 2152 miliardi la possibilità di spesa della Regione nel
1991. Si tratta, quindi, di una capacità di spesa notevolissima,
che costituisce una grande ricchezza finanziaria.
Gli incrementi dell'entrata sono presenti in quasi tutti i
titoli dell'entrata, ma direi che l'incremento reale c'è solo nel
titolo I (tributi propri e compartecipazione ai tributi dello
Stato). Si tratta ancora una volta di incrementi legati ai
fondamentali pilastri dell'entrata:
- l'IVA ( 500 miliardi), anche se ho dei dubbi sul fatto che sia
realistica la cifra di 460 miliardi, indicata nella relazione, per
l'IVA da importazione, perché mi sembra sovradimensionata ( 26 per
cento in più rispetto all'anno precedente);
- Casinò: 150 miliardi ( 24 per cento in più );
- Irpef: 195 miliardi ( 30 per cento in più); questo aumento è
un dato molto positivo, perché è indice di una ricchezza reale
controllata da noi.
Il ruolo determinante dell'entrata dell'IVA da importazione
diventa evidente se si considera che, su una spesa della Regione
nel 1991 prevista in 1500 miliardi al netto delle contabilità
speciali, nei fondi globali ci sono soltanto 156 miliardi, cioè le
ulteriori spese ed i progetti da definire ed avviare sono 156
miliardi, mentre tutto il resto, cioè circa 1350 miliardi, sono a
legislazione corrente.
In questo contesto, alla notevole e potrei dire spropositata
incidenza dell'IVA da importazione, noi riteniamo che sarebbe stato
quanto mai oculato ed opportuno seguire la proposta che noi abbiamo
fatto da alcuni anni a questa parte e che fra l'altro era stata
sostenuta anche dal Partito Comunista Italiano: scorporare nella
parte entrata l'IVA da importazione dal resto dell'IVA, mettendo
due capitoli diversi nel bilancio, in modo da seguirne la dinamica
reale (l'IVA normale è destinata a rimanere, mentre l'IVA da
importazione è destinata ad essere tagliata), ed usare il capitolo
dell'IVA da importazione solo per spese di investimento, cioè per
le grandi scelte strategiche.
Questa sì, sarebbe stata una scelta qualificante ed innovativa
nel bilancio, però non viene fatta. Siamo quindi nel solco della
tradizione e della ripetizione di schemi molto discutibili.
Nel solco di una tradizione molto discutile c'è anche la
conferma della scelta, operata ormai da anni, di inserire in
bilancio la previsione di un forte mutuo. Qui si prevedono 200
miliardi per un indebitamento, che non solo non è necessario, ma
che noi riteniamo anche del tutto inopportuno, vista la grande
disponibilità di risorse finanziarie. Perché mai dobbiamo andare ad
attingere ad un mutuo?
Fra l'altro, abbiamo anche la possibilità di attivare dei nostri
tributi, perché questa, non ce lo dobbiamo dimenticare, è una
nostra specifica prerogativa, anche se fa molto comodo non pensare
a questo tipo di utilizzo. In ogni caso, perché prevedere un
indebitamento, quando c'è la possibilità di far fronte alle
necessità di bilancio con altri strumenti?
Alcune cose vanno dette anche rispetto al titolo II
(trasferimenti di settore dello Stato), in cui è previsto un
notevole incremento (52 per cento in più), che però è solo un dato
aritmetico, perché in realtà l'incremento è più fittizio che reale.
Nel dire questo rimando al discorso che facevo prima rispetto al
ruolo sempre più netto che lo Stato assumerà col passare degli
anni.
I 214 miliardi del titolo II sono infatti rappresentati da una
nuova entrata (50 miliardi della finanza locale), che prima non
passavano attraverso le casse della Regione e che quindi non
possono essere calcolati come un'ulteriore entrata.
Anche la previsione di 158 miliardi per il fondo sanitario
nazionale ci sembra fortemente sovrastimata. Alla luce infatti
delle restrizioni in tema di spesa sanitaria, decise dal Governo
italiano, noi riteniamo che il trasferimento di 158 miliardi non si
realizzerà. Del resto, anche se facciamo il confronto con
l'assestato del 1990, siamo ben lontani da queste cifre.
A nostro avviso, quindi, nell'impostazione della parte entrata
del bilancio ci sono una ripetitività ed una certa approssimazione
rispetto ai dati reali che ci preoccupano notevolmente in funzione
della capacità di seguire l'evoluzione dei fenomeni reali e di
controllare effettivamente la dinamica delle entrate della nostra
Regione.
Per quanto riguarda la spesa, mi vorrei soffermare su due dati
particolari: il primo è la questione, più volte citata nella
relazione dell'Assessore alle Finanze, della crescita delle spese
correnti, mentre il secondo è la questione dei fondi globali.
Per quanto riguarda la spesa corrente, noi abbiamo già un
aumento piuttosto significativo in termini percentuali, perché nel
1985 tale spesa rappresentava il 40 per cento del totale della
spesa al netto delle contabilità speciali, nel 1988 è diventata il
48 per cento, mentre nel 1991 essa ammonta al 52 per cento della
spesa totale, sempre al netto delle contabilità speciali. In
termini assoluti gli aumenti sono notevolissimi, perché dai 462
miliardi di spesa complessiva corrente nel 1988, passiamo ai 583
miliardi nel 1989, ai 597 miliardi nel 1990, per raggiungere
addirittura una previsione di spesa di 779 miliardi nel 1991, cioè
quasi 200 miliardi in più rispetto alla previsione dell'anno
scorso...
(...Interruzione...)
... è evidente che qui c'è qualcosa che non funziona, perché i
50 miliardi non spiegano certamente i 200 miliardi di aumento.
Di fronte al cospicuo aumento delle risorse, che dovrebbe
permettere una significativa riduzione in percentuale della spesa
corrente, non solo non c'è alcuna riduzione, ma si prevede
addirittura un notevole aumento della spesa. Qui sarebbe necessario
effettuare delle scelte, che però non sono contenute nel bilancio
di previsione.
Veniamo ai fondi globali. Nella relazione si dice che tali fondi
"sono stati riservati alle sole spese realmente qualificanti".
Intanto c'è da dire che i fondi globali sulle risorse realmente
spendibili non rappresentano una voce molto grossa e significativa,
perché sono il 10 per cento delle risorse spendibili, mentre l'anno
scorso tali fondi rappresentavano il 18 per cento. Già in partenza
si registra quindi una netta riduzione proprio di queste spese che
sono realmente qualificanti.
Se poi andiamo a vedere da che cosa essi sono costituiti, ci
rendiamo conto che in realtà essi sono per lo più dei fondi
piccoli, dotati di alcune centinaia di milioni e a volte di alcune
decine di milioni. Sono per lo più fondi che, per essere benevoli e
cercando di vedere la cosa con ottimismo, serviranno a fare degli
studi; ma, volendo essere più pessimisti, potremmo dire che
serviranno a pagare delle parcelle. Del resto l'Amministrazione è
piena di studi fatti e messi nel cassetto. Qui abbiamo un fiorire
di studi, che non so cosa produrranno nel concreto.
Si parla del carattere qualificante delle spese globali, ma
vedo, ad esempio, che tra i fondi globali ci sono 55 milioni per
"sports valdôtains". Sono queste le spese qualificanti?
Nei fondi globali c'è anche qualcosa di buono, perché sono
previsti persino dei finanziamenti su alcune proposte di legge del
nostro Gruppo: difensore civico, veicoli non inquinanti...
(...Interruzione...)
... c'è sempre qualcosa di positivo e va rilevato, però si
tratta di cose piccole, perché le scelte di "orizzonte lungo" e di
strategia qui non ci sono.
Se noi andiamo a vedere gli unici fondi globali significativi
sopra i 10 miliardi, scopriamo che ce ne sono solo tre.
Uno è quello della legge sulla siccità, ma che cosa ha di
qualificante? Qui siamo in pieno assistenzialismo. Questo fondo è
magari anche da istituire, ma non siamo molto lontani
dall'assistenzialismo.
Ci sono poi 12,5 miliardi per la Finaosta. Cosa c'è di nuovo
anche in questo fondo?...
(...Interruzione...)
... ma sicuramente non è una scelta qualificante. Ci sono infine
i 30 miliardi per l'autostrada.
Questi sono gli unici tre fondi globali per il 1991 sopra i 10
miliardi. Il resto è costituito da cifre abbastanza modeste.
Ecco, allora, che l'unica vera novità di questo bilancio del
1991 è costituita dai finanziamenti per l'autostrada, cioè da
questi 30 miliardi che vanno ad aggiungersi ad una spesa già
eccessiva, sostenuta dalla Regione, che ha già sborsato 200
miliardi, coprendo tutto quello che doveva coprire come aumento di
capitale. La legge prevedeva una partecipazione della Regione fino
a 200 miliardi, per cui non capisco per quale motivo adesso si
viene a riproporre un ulteriore stanziamento che nel triennio
ammonta a 105 miliardi.
La centralità economica di questo bilancio è di nuovo basata
sulle strade. Altro che rinnovamento! Qui siamo ancora all'economia
trainata dalla politica stradale, perché torno a ripetere che, fra
autostrada, strade regionali gestite dai lavori pubblici, fondi
FRIO ai Comuni, per strade, piste forestali e piste interpoderali,
arriviamo alla bella somma di 120 miliardi.
Ho fatto l'esempio delle strade, ma potrei fare anche quello
dello sci, in cui c'è di nuovo una marea di finanziamenti a
pioggia, in un settore che peraltro è già fortemente assistito. Se
sommiamo i vari capitoli dedicati all'innevamento artificiale, alla
manutenzione delle piste, al rifacimento degli impianti di
risalita... raggiungiamo la bellezza di 35 miliardi.
Per quanto attiene alle Olimpiadi, abbiamo non solo i 2,5
miliardi della legge già votata dal Consiglio, ma anche altri 2
miliardi previsti per la campagna pubblicitaria di sostegno alla
candidatura olimpica. Abbiamo ben 6,5 miliardi di finanziamento
all'autoporto per incentivare il traffico dei TIR, stanziati con
una scelta piuttosto discutibile. Abbiamo persino segnali di
ripresa abbastanza preoccupanti della politica delle arginature dei
corsi d'acqua, che era stata un pochino abbandonata nell'ultimo
anno, mentre si preannuncia una massiccia iniezione di cemento sui
nostri corsi d'acqua. D'altra parte io non vedo scelte nuove.
Trasporti pubblici. Noi dovremmo e potremmo essere una Regione
all'avanguardia, nel senso che con le nostre possibilità potremmo
avere il sistema di trasporti pubblici più efficiente d'Europa,
invece siamo sicuramente alla retroguardia, Per la ferrovia siamo
sempre e comunque all'anno zero, perché anche in questo bilancio ci
sono solo poche centinaia di milioni per degli studi, niente di
più.
Per quanto riguarda il discorso della casa, tutto viene centrato
sul mutuo per la prima casa e, fondamentalmente, si tende sempre ed
ancora alle nuove costruzioni. Questa impostazione non è
sicuramente la migliore possibile, perché intanto taglia fuori una
fascia di popolazione a basso reddito che non può pensare
all'acquisto della casa, che comporta notevoli oneri, ma che non
può neanche muoversi con tranquillità in un mercato dell'affitto
che non esiste e su cui non si interviene. Non c'è poi alcuna
proposta organica per il recupero abitativo, in particolare del
centro storico di Aosta.
Qui si fanno solo discorsi molto generici, senza alcunché di
concreto. C'è solo un po' di manutenzione dell'edilizia economica e
popolare, ma questo non cambia il segno di fondo dei limiti di
impostazione rispetto al discorso della casa.
Per quanto attiene al termalismo, come diceva ieri l'Assessore
al Turismo, Urbanistica e Beni Culturali, siamo sempre all'anno
zero.
In tema di recupero ambientale prevalgono gli studi e gli
incarichi, dei quali molto poco è poi tradotto in pratica.
Sul risanamento delle acque abbiamo accumulato dei ritardi
gravissimi.
Le previsioni di spesa per lo smaltimento dei rifiuti, per le
bonifiche e per le discariche sono fortemente al di sotto delle
necessità.
Non mi sembra che da questo bilancio di previsione emergano
indicazioni precise sulla politica del lavoro e della
occupazione.
Per quanto riguarda la spesa sanitaria, più che una
qualificazione dei servizi, mi sembra che ci sia uno sforzo di
limitazione e di contenimento delle risorse.
Queste sono le valutazioni che noi facciamo sul bilancio di
previsione per il 1991 e per il triennio 1991-93. Questa
valutazione è sostanzialmente negativa.
Dico lealmente che noi apprezziamo l'impostazione ed i rilievi
fatti nella prima parte della relazione dell'Assessore alle
Finanze, dove sono stati messi in luce degli elementi che, secondo
noi, sono reali. Manca, però, la parte conseguente e non c'è
coerenza fra la premessa e quello che segue, nel senso che non ci
sono delle scelte che qualifichino in modo innovativo e coerente,
rispetto agli enunciati, questo documento contabile per gli anni
successivi .
PRESIDENT:
Le Conseiller Voyat a demandé la parole, il en
a la faculté.
VOYAT (UV):
Devo confessare che è stato piuttosto lungo e
difficile poter analizzare il bilancio di previsione per il 1991,
soprattutto per quattro ragioni:
- il bilancio di quest'anno è stato impostato per assessorati,
anziché per settori di intervento, com'era consuetudine
dell'Amministrazione regionale;
- la documentazione richiesta dalla II Commissione, per
confrontare il bilancio di previsione del 1990 con quello del 1991,
è arrivata un po' in ritardo;
- la suddetta documentazione era inesatta, perché prevedeva solo
i capitoli utilizzati nella prima stesura del bilancio, che non
coincidevano con quelli della stesura definitiva;
- la documentazione per il confronto con l'assestato del 1990
era incompleta, perché, pur riportando il numero del capitolo, non
ne registrava la denominazione, così si è dovuto continuare a
sfogliare tra il bilancio di previsione del 1990 e quello del
1991.
Voglio subito dire che sono contrario a questa tanto conclamata
nuova impostazione del bilancio. Secondo quanto ci ha detto
l'Assessore alle Finanze, essa dovrebbe consentirne una
comprensione ed una valutazione anche ai non addetti ai lavori. Per
ottenere ciò, forse sarebbe stato sufficiente rifare la
pubblicazione dell'anno scorso, magari migliorandola e
completandola, così tutti i non addetti ai lavori avrebbero avuto a
disposizione un bilancio più chiaro.
Io mi chiedo quanti non addetti ai lavori o quanta gente della
strada legga il bilancio regionale e mi chiedo anche che differenza
faccia, per lui, che un finanziamento sia scritto sotto un
Assessorato o sotto un particolare settore d'intervento, come ad
esempio quello dello sviluppo economico. Sono convinto che per
l'uomo della strada ciò è del tutto indifferente, mentre la
differenza è grande per un amministratore, che, nel secondo caso,
così può tenere sotto controllo e verificare l'impegno finanziario
nei vari settori di intervento in cui agisce l'ente pubblico, può
seguire l'azione dell'Amministrazione nell'assetto del territorio,
nella tutela dell'ambiente, nello sviluppo economico, nella
sicurezza sociale...
Mi chiedo perché qualcuno ritenga più importante sapere che i
Lavori Pubblici hanno a disposizione 129 miliardi, secondo la
tabella 2S, o che il settore dello sviluppo economico ne ha ben
291, o vedere in che settori dello sviluppo economico vengono
investiti i fondi regionali.
E' vero, come diceva il Consigliere Maquignaz, che si conserva
anche la suddivisione per settori, ma solo ad un secondo livello,
quindi in realtà si premia la distribuzione per Assessorati,
rimandando alle ultime pagine del bilancio la raccolta dei dati che
si riferiscono ai vari settori.
Trovo strano, poi, che la legge del bilancio sia impostata per
Assessorati, mentre quella della finanziaria sia impostata per
settori. Questo crea confusione e gli amministratori che vogliono
seguire l'andamento dell'Amministrazione regionale si trovano in
difficoltà.
Io ritengo che, tornando alle origini, cioè a prima della
modifica apportata alla fine degli anni '70, dagli allora
Presidente Andrione e Assessore alle Finanze Ramera, abbiate
imboccato una strada piuttosto pericolosa. Allora si era data
un'impostazione moderna, con dei criteri amministrativi moderni,
ben visti e consigliati, tra l'altro, anche da alcuni ambienti
ministeriali romani.
Ora rischiate di ricreare dei compartimenti stagni, in cui ogni
Assessore sarà più occupato a gestire il suo piccolo orticello,
anziché a seguire l'intero andamento della cosa pubblica. Per
assurdo, si potrà verificare che un Assessorato, per lo stesso
settore d'intervento, abbia a disposizione fondi per spese
superflue e che un altro non abbia neppure fondi sufficienti per
interventi veramente importanti. Questo accadrà perché i capitoli
saranno di stretta competenza di un Assessorato, mentre prima
c'erano alcuni capitoli che servivano più Assessorati e obbligavano
gli Assessori a parlare tra loro sull'utilizzo dei relativi
fondi.
Sono convinto che l'introduzione di questo sistema è ancor più
grave per una maggioranza in cui tutti, sentendosi determinanti ed
indispensabili come il diciottesimo Consigliere, riusciranno ad
ottenere tutto quello che farà comodo a loro. Neanche gli Assessori
accetteranno intromissioni nel loro settore, per cui si
determineranno squilibri nella spesa pubblica.
Questa sensazione, per la quale ciascuno si ritiene un po' come
il diciottesimo Consigliere, è già riuscita a modificare l'iniziale
composizione della Giunta, ma io ritengo che il fatto si ripeterà
ancora.
A questa maggioranza sarà sicuramente ben accetto, come del
resto è già accaduto, l'intervento determinante dei Consiglieri
Aloisi e Gremmo. Questa maggioranza di diciotto avrà ancora la
necessità di ricorrere a questi due Consiglieri, che pure, come
essi stessi dicono, non fanno parte della maggioranza.
Una siffatta maggioranza, così risicata ed eterogenea, anche se
solidale ed unita per ragioni di interesse e di potere e per
ridimensionare l'Union Valdôtaine, ha prodotto uno degli aspetti
più negativi di questo bilancio: ha gonfiato in modo esagerato le
entrate. Poiché tutti i membri della Giunta volevano essere
accontentati e tutte le forze politiche volevano finanziare quanto
loro più interessava, ecco che si è scelta la soluzione di
aumentare in modo esagerato la previsione delle entrate.
Io chiedo all'Assessore come e con che tasso di incremento sono
state calcolate queste entrate. Nel 1991 sono previsti 1.499
miliardi, contro i 1.161 del 1990: 338 miliardi in più.
Gonfiare le entrate è un errore madornale, tipico di una
politica amministrativa italiana ed in particolare del Centro-Sud
Italia. Dove sono finiti quei tanto decantati principi di buona,
sana ed onesta politica amministrativa?
Devo sottolineare che questo è ancora più grave per la Valle
d'Aosta, perché, oltre a tutti i riflessi negativi di un bilancio
gonfiato, attirerà su di noi nuove e più gravi attenzioni ed
invidie, visto che siamo già indicati come la Regione più ricca,
sia pure a torto, perché non si tiene assolutamente conto delle
nostre maggiori competenze. Questo non farà altro che aumentare le
polemiche e le resistenze contro la nostra Regione e contro i
nostri diritti.
Il grave rischio del bilancio gonfiato è rappresentato dal fatto
che, non verificandosi le entrate, ma verificandosi per contro gli
impegni e le uscite, anziché ottenere il previsto avanzo di
amministrazione, avremo sicuramente un disavanzo.
Come ha già fatto il collega Riccarand, anch'io voglio
analizzare le entrate.
Nel titolo I, senz'altro il più importante, l'unica entrata che
ha un'effettiva possibilità di attuazione è quella relativa alla
concessione della Casa da gioco di Saint-Vincent, prevista in 150
miliardi. Se i dati continueranno a progredire come fino a pochi
mesi fa, nel 1990 supereremo i 140 miliardi, per cui è logico
prevederne 150 per l'anno prossimo, con un incremento vicino al 5
per cento.
Vorrei sapere come mai l'Irpef passa da una previsione di 162 ad
una di 195 miliardi. Vorrei avere delucidazioni in merito.
Mi permetto di contestare l'IVA, calcolata in 500 miliardi, 460
dei quali relativi all'IVA da importazione. Stando ai dati che mi
sono stati trasmessi dall'Assessorato, previa una mia richiesta
scritta, a fine ottobre le entrate dell'IVA da importazione
ammontavano a 359 miliardi, contro i 353 del 1989. Mi chiedo come
si possa prevedere per l'anno prossimo un aumento tanto cospicuo.
Questa voce delle entrate è stata quindi calcolata in modo
esagerato e non troverà conferma nel corso dell'anno, con tutte le
conseguenze cui abbiamo già fatto cenno.
Lasciando da parte le altre voci, veniamo a quella relativa al
fondo sanitario nazionale, che nella tabella 1E è registrata con
158 miliardi. Vorrei sapere con precisione a quali cifre si è fatto
riferimento, per la Valle d'Aosta, nel corso delle riunioni per la
suddivisione del fondo sanitario nazionale, perché, se le voci che
mi sono giunte sono esatte, si è parlato di non più di 120-122
miliardi. Perché allora prevederne 158? Perché non scrivere la
cifra reale, senza correre il rischio di dover ridurre l'avanzo di
amministrazione o di creare un disavanzo?
Se si voleva gonfiare il bilancio, si poteva elevare il mutuo di
200 miliardi sino a 230 o 250, perché, stando alle tabelle
dell'Assessore, noi potremmo contrarre mutui quasi fino alla
concorrenza di 800 miliardi. Bisogna sapere, però, che la capacità
di contrarre mutui dipende dalle entrate effettive.
Nel titolo III, che concerne le entrate da redditi patrimoniali,
si passa da 13 a 16,5 miliardi. Vorrei sapere se questi 3,5
miliardi in più sono da imputare a "maggiori previsioni sui
recuperi di contributo a carico degli utenti per servizi a favore
delle persone anziane", come dice la relazione. In questo Consiglio
alcuni nostri alleati nella precedente maggioranza ci chiedevano di
lasciare a disposizione degli anziani quote più alte e di non far
pesare su di loro il contributo per i servizi sociali, mentre
proprio in questo settore ora si prevedono 3,5 miliardi in più.
Lasciando perdere il titolo V, su cui sono già state fatte delle
osservazioni, voglio far notare che mancano le spiegazioni relative
al titolo VI (entrate per contabilità speciali). E' vero che le
partite di giro non sono interessanti, ma non sempre. Non ci viene
spiegato, infatti, come mai da 366.763.000.000 si passa a
167.272.000.000. Credo di sapere che ciò sia dovuto al fatto che la
Regione Valle d'Aosta non è più tenuta alla tesoreria unica
centrale e che quindi non dovrà più versare le quote di cassa
esuberanti in bilancio. Se la ragione è un'altra, chiedo
all'Assessore di spiegarmela.
Veniamo ora alle spese correnti. Io non ho mai sollevato
problemi sul rapporto tra spese correnti e spese di investimento,
perché si sa benissimo che certe spese correnti possono essere
considerate spese di investimento, specie se si tien conto della
loro produttività nell'economia regionale. Faccio notare, però, che
finora le percentuali del bilancio di previsione sono state
modificate in modo notevole a consuntivo, perché di solito tutte le
maggiori entrate sono state impiegate in spese di investimento.
Quest'anno ciò non sarà più possibile, perché non ci saranno
maggiori entrate, anzi saranno minori, per cui questa percentuale,
anziché scendere a consuntivo, tenderà ad aumentare.
Un altro rilievo, sul quale vorrei delle spiegazioni, lo muovo
al bilancio di cassa e premetto subito che quanto detto al secondo
paragrafo, pagina 7, della relazione dell'Assessore non mi trova
totalmente d'accordo. A mio avviso, quella funzione del bilancio di
cassa è solo marginale, perché quella fondamentale è di consentirci
di controllare le effettive entrate e spese e di darci la
possibilità di correggere negli anni futuri i finanziamenti dei
vari capitoli secondo le capacità di spesa.
Non vedo come un bilancio di cassa per capitoli possa regolare
le entrate. Cosa faremmo se avessimo in tesoreria un saldo attivo
elevato? Non accetteremmo più alcun versamento? Allora cosa vuol
dire "regolare le entrate e le uscite"? Se questo vuol dire che le
uscite non devono superare le entrate, è un conto, ma allora
bisogna sapere che questo non viene fatto solo quando si mette in
funzione il bilancio di cassa, perché questo era già fatto in
passato, tant'è che tutti i miei predecessori possono confermare
che, quando i depositi in tesoreria erano bassi, per un certo
periodo si rallentava anche il flusso delle uscite.
Sempre in merito al bilancio di cassa, vorrei sapere se è vero
che esso sarà gestito dai vari Assessorati secondo i capitoli di
loro competenza, cosa significa l'ultimo paragrafo di pagina sette
ed infine quanto e quale personale è stato addestrato per la
gestione del bilancio di cassa.
Senza voler analizzare tutte le spese, cosa che potrà essere
fatta dai miei colleghi quando verrà esaminato il bilancio pagina
per pagina ed articolo per articolo, mi soffermo su un paio di
spese che non trovano corrispondenza nei finanziamenti, stando
almeno a quanto dichiarato in linea di principio al momento della
formazione di questa maggioranza e nella relazione
dell'Assessore.
La prima spesa concerne i trasferimenti agli enti locali per il
1991. Per le spese correnti nel 1990 c'erano 18,5 miliardi, mentre
nel 1991 ne troviamo 15,8, cioè circa 3 miliardi in meno. Per le
spese in conto capitale nel 1990 avevamo 46,8 miliardi, mentre nel
1991 ne troviamo 48,7, con un aumento pari all'l,9 per cento.
Bisogna però tenere conto - cosa che non era possibile con il
solo bilancio di previsione del 1991 - che nel 1990 avevamo un
residuo di circa 7 miliardi per le spese correnti e di circa 29
miliardi per spese di capitale. Nel 1991 abbiamo circa 5,8 miliardi
per le spese correnti e 16 miliardi per le spese in conto
capitale.
Nel 1990 i comuni avevano a disposizione per spese correnti 25,5
miliardi e 75,85 miliardi per spese in conto capitale, contro i
21,16 per spese correnti ed i 64,7 del 1991, con una differenza in
meno di circa 4 miliardi per le spese correnti e di 11 per quelle
in conto capitale.
Questa maggioranza non aveva detto che avrebbe voluto tenere
nella massima considerazione gli enti locali, aumentando il
decentramento finanziario ai comuni? Che forse vuole ripetere
quello che fece lo Stato italiano, agli inizi degli anni '70,
quando istituì le Regioni a statuto ordinario alle quali delegò
delle competenze, ma non i relativi finanziamenti? Non vorrei che,
quando si parla di delegare, si pensi a delegare solo compiti,
senza il relativo ed adeguato decentramento finanziario.
Sempre in tema di spese, vorrei anche un altro chiarimento. Nel
mese di maggio si chiedeva un ulteriore finanziamento della legge
per i fondi di rotazione degli alberghi, perché la legge era stata
modificata e prevedeva degli interventi più alti rispetto al
passato. Nello stesso tempo veniva fatto presente che nel 1991 la
necessità sarebbe stata pari a circa 41 miliardi. Vedo invece che
il finanziamento per il 1991 è limitato ad 11 miliardi, molti di
meno cioè di quelli già previsti l'anno scorso e poi
rifinanziati.
Veniamo ora ai fondi globali. Prima il Consigliere Riccarand ha
giustamente detto che non c'è molta chiarezza nella volontà di
andare avanti, perché i fondi globali sono indicati con
denominazioni estremamente generiche, con finanziamenti inadatti ed
in certi casi addirittura ridicoli, e poi perché non si è previsto,
o almeno nessuno ce lo ha detto nel corso delle sedute del
Consiglio né ce lo ha spiegato nelle relazioni, come risolvere i
vari problemi inseriti nei fondi globali. E' ovvio, infatti, che
l'entità del finanziamento varia in funzione della soluzione che si
vuole dare ai vari problemi.
Faccio un piccolo esempio. Se per realizzare il campo da golf si
vogliono acquisire i terreni a prezzo di mercato, i fondi da
mettere a disposizione raggiungono una certa cifra, ma se li si
vogliono espropriare la cifra a disposizione è sicuramente diversa.
Si potrebbe dire la stessa cosa per le terme, come ha già detto il
Consigliere Riccarand.
Riservandomi di intervenire in modo più approfondito sulle
previsioni di spesa, voglio ora dire che, in questi sei mesi circa,
da tutte le forze che compongono questa maggioranza non ho sentito
altro che grandi proclami, quali: chiarezza, trasparenza, serietà,
nuovo modo di gestire la cosa pubblica, impegno per il
decentramento finanziario, contro il clientelismo, contro
l'accentramento del potere, contro la personalizzazione della
politica del potere - ovviamente, questo riguarda solo qualcuno, ma
non chi si interessa di Olimpiadi - restituire dignità al Consiglio
regionale...
Sempre lasciando da parte l'esame definitivo del bilancio,
potrei dire, però, che finora abbiamo assistito solo all'esatto
contrario, ben condito da una grande incapacità amministrativa.
Tutto questo è dimostrato dal numero di leggi e deliberazioni
respinte o rinviate dalla Commissione di Coordinamento, dalla legge
per le Olimpiadi, dalla revoca dei membri dell'IRRSAE, dalle
lettere di Assessori prive di un supporto legale ed amministrativo
per l'abbattimento di 1700 capi di bestiame per una spesa di oltre
3,5 miliardi, che non può essere finanziata, non solo perché manca
una deliberazione o una legge, ma perché i soldi non sono ancora
disponibili...
Tutto questo è anche dimostrato dagli incarichi per centinaia di
milioni a persone che, per gli stessi incarichi, dalla maggioranza
precedente ricevevano alcune decine di milioni: un consulente che
prima di giugno prendeva circa 20 o 30 milioni all'anno, dopo ne ha
presi o ne prenderà ben oltre 200.
Vi sono poi incarichi a società, che dovrebbero pubblicizzare
l'attività della Giunta ed in modo particolare del suo Presidente.
Abbiamo visto revoche a tutto spiano per sistemare i vari
sostenitori. Abbiamo visto quadruplicare il finanziamento dei
capitoli relativi ai contributi e modificare leggi per aumentare la
percentuale dei contributi al solo scopo di attirarsi simpatie e
riconoscimenti futuri. Si è cercato di esautorare il Consiglio
regionale delle sue competenze, impedendogli di discutere il famoso
dossier sulle Olimpiadi, tant'è che se non ci fosse stata la presa
di posizione di un Consigliere della maggioranza, quel dossier non
sarebbe stato discusso dal Consiglio regionale, ma solo dalle
Commissioni. Si è assistito al mancato rispetto degli enti locali,
tanto è vero che i Comuni non sono stati interpellati sulle
Olimpiadi, come invece era stato chiesto dall'Union Valdôtaine.
Dati alla mano, abbiamo dimostrato che qui si fanno solo
dichiarazioni di principio, ma quando non si è di fronte al
pubblico od alle forze di opposizione si agisce in modo ben
diverso.
Come ha già chiesto ieri il Consigliere Louvin, anch'io vorrei
chiedere all'Assessore quando pensa che la società Gamma possa
inviare una relazione e fornire utile assistenza alla redazione
della relazione del programma di bilancio per il prossimo
esercizio. Non vorrei che il prossimo esercizio fosse quello del
1992, perché personalmente ho capito che è quello del 1991.
Questa relazione è praticamente inutile, perché non l'abbiamo
potuta avere a disposizione per la discussione di questo bilancio.
Ciò vuol dire che la relazione dell'Assessore, senz'altro elegante
e molto lunga (55 pagine, contro le circa 18 che facevo io), sia
pure debitamente riveduta e corretta, potrebbe fare le veci di
quella che ci avrebbe dovuto presentare la società Gamma.
A questo punto, credo di poter proporre il ritiro della delibera
di Giunta con la quale si assegnava quell'incarico, perché i
termini di consegna sono ormai passati e quel documento non ci
servirà più. Mi dispiace per chi ha amici e parenti in quella
società, ma si sa che la gestione della cosa pubblica non può tener
conto né delle amicizie, né delle parentele.
PRESIDENT:
Merci au Conseiller Voyat. Je pense pouvoir
dire qu'avec la prochaine intervention on va conclure la matinée.
Je demanderais quand même de s'inscrire, pour programmer les
interventions dans l'après-midi.
Le Conseiller Ricco a demandé la parole, il en a la faculté.
RICCO (DC):
Cari colleghi, prima di accingermi a fare il
mio modesto intervento sul bilancio di previsione della nostra
Regione, credo opportuno accennare, sia pure in modo breve, alla
situazione economica italiana.
Ritengo che non possiamo dimenticare che la nostra Valle d'Aosta
è una delle venti Regioni italiane e più in modo specifico una
delle cinque Regioni a statuto speciale. Pertanto, la nostra
situazione economica, cioè quella italiana, positiva o negativa, si
ripercuote anche nella nostra casa. Consentitemi, quindi, un breve
accenno a questa situazione.
Nell'anno corrente '90, il prodotto interno lordo è regredito,
anche se in misura minima, rispetto all'anno precedente, segnando
una debole flessione. La contrazione delle importazioni di beni e
servizi ha comportato a sua volta una riduzione delle risorse
disponibili. Vi si è associato un aumento del tasso di
disoccupazione ed un pesante ricorso alla cassa integrazione.
L'economia italiana è stata investita da tensioni valutarie di
una certa intensità, che, alimentate dall'apprezzamento di alcune
monete straniere sul mercato dei cambi, hanno impresso ulteriori
spinte al processo inflazionistico e reso più netto il
deterioramento dei conti con l'estero, inducendo altresì pressioni
sul valore esterno della nostra lira.
Il riproporsi di nuove tensioni a livello mondiale e
l'accentuarsi di quelle in atto hanno finito quindi per imporre un
progressivo irrigidimento alla politica economica e su tutti gli
effetti è spiccato il rialzo dei tassi, che si è generalizzato in
quasi tutte le economie industrializzate.
Le tensioni sul tasso di cambio vengono fronteggiate dalla
politica di interventi a sostegno da parte della Banca d'Italia. La
situazione produttiva ha avuto un leggero raffreddamento e non è
tuttavia ancora sfociata in una caduta marcata dell'attività grazie
al sostegno che ogni componente della domanda finale aggregata ha
fornito con intensità e cadenze congiunturali sue proprie nel corso
di questo anno.
Abbiamo quindi un quadro congiunturale dimesso sul piano reale e
non molto disteso sotto il profilo delle varie tensioni per una
leggera accelerazione dell'inflazione e per uno squilibrio degli
scambi con l'estero.
L'inflazione, questa maledetta e grave malattia della nostra
società, durante il suo periodo di manifestazione, ha sempre
comportato conseguenze inique per i soggetti più deboli, cioè per i
creditori, i possessori di risparmio in forma liquida, i lavoratori
dipendenti, i pensionati... praticamente per i percettori di
redditi fissi.
Tali soggetti cercano di difendersi dall'erosione, derogando al
principio nominalistico di inflazione, attraverso strumenti di
indicizzazione. Tuttavia, il derogare ai principi nominalistici
attraverso forme di difesa della svalutazione monetaria, porta con
sé il rischio di accrescere ulteriormente, per questa via, gli
impulsi inflazionistici del sistema economico.
La dinamica dell'inflazione consiste infatti in una continua
rincorsa tra redditi e prezzi, fra i redditi dei diversi gruppi e
soggetti economici, in quanto i prezzi condizionano i redditi ed il
loro potere di acquisto. Dare a tutti i soggetti danneggiati
dall'inflazione una copertura totale, anche se ciò appare
praticamente inattuabile, significa dunque accelerare tale rincorsa
fra redditi e prezzi, rendendola incontrollabile.
Le tendenze che si verificano in questo campo non fanno che
riflettere un vero e proprio conflitto nella distribuzione del
reddito tra i diversi gruppi sociali, realizzata attraverso
l'ottenimento di forme di indicizzazione da parte di alcuni anche a
discapito di altri. Infatti, poiché è indubbio che la logica
dell'indicizzazione rappresenta una resa all'inflazione, se si
vuole evitare che quest'ultima esploda, non può rimanere parziale
o, se per alcune categorie sociali è totale, bisogna che per altri
sia minore. In conclusione, qualcuno deve per forza pagare
l'imposta rappresentata dal processo inflazionistico.
L'esigenza dell'indicizzazione è nata nel nostro Paese in primo
luogo per tutelare dall'inflazione i redditi da lavoro dipendente,
anche se l'istituto della scala mobile è da molti indicato come uno
dei maggiori propagatori dell'inflazione. Si insiste, infatti,
sulla necessità di un suo ridimensionamento, attraverso la
revisione del paniere ed una sterilizzazione degli scatti
determinati dall'aumento di tanti prodotti importati, vista la
necessità che l'Italia paghi la tassa petrolifera e dell'energia
elettrica importata con l'aumento delle esportazioni, da
realizzarsi o attraverso una diminuzione della domanda interna o
attraverso una più elevata produttività del sistema economico.
Quando però si parla di indicizzazione, non bisogna limitarsi a
considerare il fenomeno di quella dei redditi dei lavoratori
dipendenti, bensì dobbiamo tener conto anche dell'esistenza di
forme di adeguamento alle variazioni del livello generale dei
prezzi esistenti in numerosi settori della nostra attività
economica. In pratica, l'esistenza dei meccanismi rappresenta una
forma di convivenza con l'inflazione, che risponde al fine di
salvaguardare almeno nel breve periodo alcune grandezze prioritarie
dall'erosione del fenomeno monetario inflativo.
Bene ha fatto il Direttore Generale della Banca d'Italia, Dini,
a ricordare che non ci sono più spazi per accomodare comportamenti
incoerenti riguardo a prezzi, salari e deficit di bilancio. Per
l'Italia non c'è alternativa. I nostri comportamenti devono
divenire più coerenti con le scelte fondamentali fatte. Le imprese
devono sapere che la competitività deve essere ottenuta contenendo
i costi e non attendendo svalutazione della nostra moneta. Il
settore pubblico deve perseguire con determinazione il programma di
risanamento. I lavoratori devono raggiungere la profonda
consapevolezza che, solo rivendicazioni salariali in linea con le
possibilità produttive del sistema economico in condizioni di
stabilità dei prezzi, permettono di accrescere il potere di
acquisto reale e di difendere posti di lavoro.
Ed ora, amici, alcune considerazioni di carattere generale sul
bilancio di previsione, che possiamo definire un atto complesso,
che si esterna in un documento avente una grande importanza, in
quanto ad esso sono collegati i rapporti tra i diversi
soggetti.
Dal bilancio traspare il programma dell'azione politica che si
deve svolgere nell'anno finanziario successivo, ma è diretta
manifestazione di esso, ossia è la trascrizione in termini
contabili dell'indirizzo e del programma approvati.
A differenza degli altri enti locali, che traggono le loro
entrate da una legge finanziaria nazionale annuale, che
naturalmente risente della situazione economica finanziaria
nazionale, la nostra Regione autonoma trae la massima parte delle
sue entrate dalla legge di riparto fiscale n. 690 del 1981, che
tutti conoscete.
La parte "entrata" prevede compartecipazioni erariali per circa
863 miliardi di lire. Sono previste assegnazioni e trasferimenti,
come dicevo ieri nella relazione introduttiva, per il fondo
sanitario nazionale per circa 150 miliardi. Abbiamo entrate dal
Casinò di Saint-Vincent per circa 150 miliardi e, "dulcis in
fundo", sono previste entrate per 200 miliardi per un mutuo da
contrarre nell'esercizio in corso. Non accenno alle entrate
"partite di giro", che tanto si compensano con quelle delle uscite.
E' evidente che il nostro bilancio nazionale fornisce la massima
parte al bilancio della nostra Regione.
Vorrei fornire a questo Consiglio alcuni dati, aggiornati al
1990, delle entrate erariali di cui alla legge di riparto, erogate
dallo Stato, sempre in base ai nove decimi, a partire dal 1981,
così potranno essere contenti sia il Consigliere Riccarand, sia
l'amico Voyat.
Anno 1981: 174.378.484.000, di cui 104.400.000.000 per
IVA-Autoporto.
Anno 1982: 237.664.970.000, di cui 149.357.000.000 per
IVA-Autoporto.
Anno 1983: 372.906.153.000, di cui 219.588.000.000 per
IVA-Autoporto.
Anno 1984: 438.688.976.000, di cui 264.932.000.000 per
IVA-Autoporto.
Anno 1985: 480.535.940.000, di cui 279.515.000.000 per
IVA-Autoporto.
Anno 1986: 537.185.270.000, di cui 295.148.000.000 per
IVA-Autoporto.
Anno 1987: 560.621.283.000, di cui 284.522.000.000 per
IVA-Autoporto.
Anno 1988: 646.704.940.000, di cui 296.978.000.000 per
IVA-Autoporto.
Anno 1989: 750 miliardi circa (la chiusura è in corso), di cui
350.419.000.000 per IVA-Autoporto.
Anno 1990: (può darsi che all'amico Voyat abbiano fornito dei
dati sbagliati, ma io non posso sbagliare) 375 miliardi prevedibili
per i nove decimi di IVA fino ad ottobre, mentre, secondo calcoli
molto semplici (basta dividere e moltiplicare), si possono
prevedere per fine anno 450 miliardi di IVA. Non posso darti il
totale del riparto, perché le macchine non sono veloci come
l'uomo.
Per quanto riguarda la parte "uscita", è da mettere in evidenza
che le spese destinate ad investimenti, come dicevo ieri, sono
leggermente inferiori al 50 per cento. Non potendo controllare le
spese correnti, possiamo definire positivo questo dato, in quanto
traspare la volontà della maggioranza di dare impulso a tutte le
diverse attività produttive che rappresentano il fulcro della
nostra economia valdostana, sociale, cercando di ridurre la
qualifica negativa di Regione assistita, come dice spesso il
Consigliere Riccarand.
Basta leggere la serie dei progetti di spesa che si prevede di
realizzare nel 1991 e seguenti, per rendersi conto della volontà
innovativa di questa maggioranza. Tutti sapete che, fra le spese di
investimento, sono da notare, per il decentramento ai comuni e per
le spese di gestione, l'accrescimento del patrimonio comunale, che
va sempre nell'indirizzo di migliorare il territorio, il
risanamento dei nostri centri storici; la manutenzione ed il
rifacimento di strade che non piacciono per nulla all'amico
Riccarand; gli interventi della nostra agricoltura; il continuo
potenziamento del turismo, che è il settore più importante; la
costruzione degli ultimi tratti dell'importante e necessaria
autostrada Aosta-Courmayeur.
Alla data odierna, nessuno può affermare, a mio giudizio, che le
entrate previste in bilancio siano sovrastimate o sottostimate, in
quanto nessuno è in possesso dei dati effettivi dell'anno 1990 e
nessuno può stabilire che cosa accadrà nel settore delle imposte e
delle tasse in campo nazionale, come non é possibile stabilire con
esattezza i proventi del nostro Casinò.
Personalmente ritengo che le previsioni siano oneste e
vicinissime alla realtà. E' naturale che l'opposizione cerchi di
criticare il bilancio di previsione, presentando le entrate come
non tutte previste, le spese come tutte o quasi non pertinenti,
oppure l'avanzo presunto di amministrazione come non perfettamente
determinato.
Ritengo che questo bilancio sia serio, onesto ed aderente alla
vita economica e sociale della nostra popolazione.
Termino qui questa parte dell'intervento. Ascolterò le critiche
dell'opposizione con attenzione e alle critiche costruttive potrò
anche associarmi ed eventualmente integrarle.
E' inevitabile che in questa discussione ci siano pareri
favorevoli e contrari, non solo per il dimostrabilissimo gioco
delle parti, ma anche per i differenti punti di vista delle parti
stesse, che tendono a risolvere i problemi economici e sociali
secondo un differente punto di vista politico.
Qualche volta le richieste dell'opposizione sono delle necessità
sacrosante, però la maggioranza è costretta a non accettare, per
non rivoluzionare l'approvando bilancio, impegnandosi logicamente a
soddisfarle nell'immediato futuro con l'eventuale maggiore
accertamento delle entrate.
Amici dell'opposizione, fate e dimostrate un gesto di buona
volontà: nell'interesse della comunità valdostana, votate come me a
favore di questo bilancio di previsione.
Il collega Maquignaz ha fatto un intervento critico, logicamente
di parte avversa, con spunti intelligenti, come è suo solito; però
ha detto che questo bilancio è di "routine", normale. In sintesi,
secondo lui, sarebbe una fotocopia dei bilanci precedenti, mirante
a portare a compimento le spese ed i fatti già avviati negli anni
precedenti. Se è convinto di questo, lo prego amichevolmente di
votare questo bilancio, come documento contabile, al di là di
coloro che lo gestiranno, in considerazione anche del fatto che il
bilancio è un documento quasi rigido, che chiunque è obbligato a
rispettare.
Per quanto poi riguarda l'accusa fatta agli uomini della DC di
non avere i pantaloni, rendo noto al dinamico amico Maquignaz che i
nostri pantaloni sono rinforzati nelle parti importanti, affinché
qualcuno venga deluso nei tentativi di carattere particolare.
Il collega Riccarand, come è dovere di un Consigliere di
opposizione, si è sforzato di vedere il bilancio 1991 tutto in
negativo, in sostanza ha ripreso il bilancio con la macchina
fotografica al contrario. Ha fatto anche la Cassandra, profetessa
di disgrazie, per quanto riguarda le nostre risorse finanziarie. Lo
preghiamo di avere fiducia e di confidare nella nostra capacità e
nella nostra forza di volontà, che sono tese non solo a mantenere,
ma anche ad aumentare le nostre entrate regionali.
Chiudo, ringraziandolo per quelle poche "positività" che ha
voluto evidenziare nei fondi globali. Non lo ringrazio, invece, per
la "negatività" espressa circa i numerosi interventi per le strade
e per il turismo. Capisco che ci vorrebbe far camminare tutti a
piedi, ma il turista non può venire dalle altre regioni a piedi.
Deduco che vorrebbe godere da solo delle nostre bellezze alpine,
affossando il turismo, che è la forza trainante della nostra
economia.
L'amico Voyat, tra le tante critiche pertinenti, ha affermato
anche che le entrate del bilancio sono gonfiate. Io ritengo di no,
specialmente in virtù delle nuove leggi e leggine statali, che
sfuggono spesso a molti, e che hanno aumentato le imposte
indirette, meglio definite "tasse". Normalmente, invece, caro amico
Voyat, le amministrazioni "sgonfiano", ma non gonfiano, i bilanci,
per poter fare dopo delle variazioni e finanziare delle spese
particolari che vogliono fare sfuggire alla discussione generale in
occasione della presentazione del bilancio ai Consigli. Noi,
invece, abbiamo scelto la via più chiara, più cristallina e più
veritiera: tutto quello che dovevamo prevedere in entrata ed in
uscita, lo abbiamo previsto. Speriamo anche nei saldi degli
arretrati del 1989 e del 1990, non ancora potuti accertare, per
cause non dipendenti dalla nostra volontà.
Chiudo, ricordando al Consigliere Voyat, che leggi e delibere
sono sempre state respinte o vistate con correzioni dall'organo di
controllo; non è una novità. L'organo di controllo ha lo scopo di
verificare il rispetto delle leggi e non può compenetrarsi nei
problemi politici che gli amministratori sono costretti a
sostenere.
Chiederei al Presidente due minuti di tempo per dare una
risposta al mio amico Louvin, non in relazione al bilancio, ma ad
una domanda posta nell'ultimo Consiglio circa una costruzione
avente caratteristiche storiche e che trovasi in comune di Ayas,
frazione Magneaz, denominata "Casa del capitano Quey".
Quella casa ha notevole interesse artistico e storico. Si tratta
di un fabbricato di notevole mole, con pregevoli finestre
riquadrate in pietra, di stile gotico. Nella facciata si nota un
affresco religioso; nell'interno, vi è una vasta sala con pavimento
e soffitto in legno.
La presenza nella suddetta casa di finestre di stile gotico,
ossia con il noto motivo a goccia o a chiglia rovesciata, non deve
comunque trarre in inganno circa la sua datazione. Infatti, tale
motivo decorativo, molto popolare in Valle d'Aosta, fu molto in
voga ben al di là di quella che può essere considerata, secondo gli
schemi cronologici canonici, come epoca del gotico.
Secondo la sua denominazione, la costruzione della casa può
essere attribuita a Paolo ed Emanuele Quey, che, come risulta dalle
cronologie del De Tillier, fu capitano delle milizie del Ducato di
Aosta, per il mandamento di Challand, nel 1670. Egli era figlio di
quel Claudio Quey che, per aver prestato servizio a fianco del duca
di Savoia Emanuele Filiberto, fu fatto sindaco di Aosta nel 1571 ed
infine, per analoghi e successivi servizi, fu nobilitato dal duca
Carlo Emanuele I, con patenti del 19 maggio 1614.
E' da ricordare che, assieme al previsto blasone, il motto da
lui scelto, in corrispondenza del significato in provenzale del
cognome Quey, cioè "zitto", fu: "Tacendo loquor", un bel motto, che
corrisponde al nostro: "Un bel tacer non fu mai detto", che si
adatterebbe a tante situazioni, sulle quali è meglio sorvolare.
Come capostipite della famiglia Quey, padre del primo nobile
della famiglia, ossia di Claudio, e nonno del nostro capitano Quey,
secondo il De Tillier (ved.: "Nobilier", pagina 509), fu Jean,
cittadino di Aosta, originario del mandamento di Graine, più
precisamente di Extrapieraz, in comune di Brusson. Fu un famoso
commerciante e mise assieme una grossa fortuna, che gli permise di
acquistare molti beni. Fu uno dei sindaci di Aosta del 1552 e fra i
suoi meriti vi fu la costruzione, "a spese dei denari della
comunità", come dice il De Tillier, "della prima pila della grande
Pont Suaz, che fu presto travolta dalle acque della Dora fino alle
fondamenta".
Per le sue caratteristiche artistiche, per i ricordi storici che
essa evoca, la casa del capitano Quey è notificata, ai sensi della
legge 1° giugno 1939, n. 1089, sulle "Cose di interesse artistico o
storico" e, come tale, merita di godere delle provvidenze previste
dall'ente pubblico regionale, per la sue tutela e
conservazione.
Si dà atto che dalle ore 12,43 riassume la Presidenza il
Presidente
Dolchi.
PRESIDENTE:
Termina qui la seduta antimeridiana ed i
lavori riprenderanno alle ore 16.
Pregherei i Consiglieri che intendono prendere la parola di
voler informare la Presidenza.
La seduta è tolta
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK