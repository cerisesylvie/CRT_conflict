Consiglio Regionale della Valle d'Aosta - Oggetto del Consiglio n. 2499 del 30 luglio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2499 del 30 luglio 1991 - Resoconto
OGGETTO N. 2499/IX Riapprovazione, ai sensi dell'ultimo comma
dell'articolo 31 dello Statuto speciale della legge regionale:
"Disciplina dell'attività di guida turistica e accompagnatore
turistico".Errore. L'origine riferimento non è stata
trovata.
Presidente
L'Assessore del turismo, urbanistica e
beni culturali, Pascale, ha chiesto la parola per illustrare la
proposta di riapprovazione della legge regionale n. 250, iscritta
al punto 7 dell'ordine del giorno; ne ha facoltà.
Pascale (PSI)
Il Consiglio regionale aveva già
votato questa legge due mesi fa. Il Presidente della Commissione di
Coordinamento ha fatto alcuni rilievi, che noi riteniamo legittimi,
agli articoli 3 e 5.
Quello all'articolo 3 riguarda il fatto che, subordinando il
rilascio della licenza per i professionisti già abilitati in altre
Regioni o in Stati aderenti alla CEE alla frequenza del corso di
aggiornamento, si violano sia gli articoli della Costituzione sia
quelli del Trattato della Comunità Europea. Pertanto, si propone di
modificare l'articolo 3 prevedendo il rilascio automatico, ma gli
stessi professionisti sono poi tenuti a frequentare con profitto il
primo corso di aggiornamento.
L'altro rilievo era dovuto al fatto che non erano state
determinate le misure dei compensi della Commissione giudicatrice
degli esami, per cui si provvede a modificare l'articolo 5 in
questo senso. Si propone pertanto al Consiglio di riapprovare il
disegno di legge n. 250 con queste modifiche.
Presidente
Ha chiesto la parola il Consigliere
Andrione; ne ha facoltà.
Andrione (UV)
Pour une question de principe, sans
entrer dans le mérite et l'opportunité des lois, nous votons en
faveur de la réapprobation parce que nous estimons que c'est le
Conseil régional qui a le pouvoir législatif et non pas la
Commission de Coordination...
(...interruption...)
... Oui, il y en a quatre.
Presidente
Mi sembra che l'intervento del
Consigliere Andrione abbia sintetizzato lo spirito con cui il
Consiglio si accinge a votare questo provvedimento.
Colleghi Consiglieri, dobbiamo votare il comma 1 dell'articolo
3, il comma 3 dell'articolo 5 e gli articoli 18 e 19, nel testo
proposto dalla I Commissione consiliare permanente.
Do lettura della riformulazione del comma 1 dell'articolo 3.
Articolo 3 Comma 1
1. I professionisti che risultano in possesso di un attestato di
abilitazione all'esercizio della professione di guida turistica,
rilasciato dalle competenti autorità di altra Regione o Stato
estero aderenti alla CEE, e che intendono esercitare stabilmente in
Valle d'Aosta sono tenuti, successivamente al conseguimento della
licenza di cui all'articolo 2, comma 1, a frequentare, con
profitto, il primo corso di aggiornamento utile, organizzato ai
sensi dell'articolo 14.
Presidente
Se nessuno chiede la parola, pongo in
votazione la riformulazione del comma 1 dell'articolo 3 testé
letta.
Esito della votazione
Presenti, votanti e favorevoli: 31
Il Consiglio approva all'unanimità
Presidente Do lettura del comma 3 che integra l'articolo 5.
Articolo 5 Comma 3
3. Ai componenti della Commissione estranei all'Amministrazione
regionale è corrisposto un gettone di presenza di lire 30.000
(trentamila) per giornata di seduta; spetta altresì il rimborso di
eventuali spese di trasferta nella misura e con le modalità
previste dalle norme in vigore per il personale regionale, in
quanto applicabili.
Presidente
Se nessuno chiede la parola, pongo in
votazione il comma 3 testé letto, che integra l'articolo 5.
Esito della votazione
Presenti, votanti e favorevoli: 31
Il Consiglio approva all'unanimità
Presidente
Do lettura dell'articolo 18.
Articolo 18 (Disposizioni finanziarie)
1. L'onere derivante dall'applicazione dell'articolo 5, comma 3,
previste in annue Lire 2.000.000, grava sull'istituendo cap. 64170
del bilancio di previsione della Regione per l'anno 1991 e sui
corrispondenti capitoli dei successivi bilanci.
2. Alla copertura dell'onere di cui al comma 1 per l'anno 1991
si provvede mediante riduzione di lire 2.000.000 dal capitolo 64120
del bilancio di previsione della Regione per l'anno in corso.
3. A decorrere dall'anno 1992 lo stesso onere sarà determinato
ai sensi dell'articolo 15 della legge regionale 27 dicembre 1989,
n. 90.
Presidente
Se nessuno chiede la parola, pongo in
votazione l'articolo 18 testé letto.
Esito della votazione
Presenti, votanti e favorevoli: 31
Il Consiglio approva all'unanimità
Presidente
Do lettura dell'articolo 19
Articolo 19 (Variazioni di bilancio)
1. Alla parte spesa del bilancio di previsione della Regione per
l'anno 1991 sono apportate le seguenti variazioni:
in diminuzione
Cap. 64120 "Spese per l'organizzazione di manifesti ed
iniziative atte a migliorare l'offerta turistica"
Lire 2.000.000
in aumento
progr. regionale 2.2.2.12
codificazione 2.1.1.4.2.2.6.24.09
Cap. 64170 (di nuova istituzione)
"Spese per il funzionamento della Commissione d'esame per il
rilascio della licenza di guida e accompagnatore turistico"
Lire 2.000.000
Presidente
Se nessuno chiede la parola, pongo in
votazione l'articolo 19 testé letto.
Esito della votazione
Presenti, votanti e favorevoli: 31
Il Consiglio approva all'unanimità
Presidente
Do lettura di tutto il testo del
disegno di legge n. 250.
Articolo 1 (Finalità)
1. L'esercizio delle professioni di guida turistica e di
accompagnatore turistico è disciplinato dalle disposizioni della
presente legge.
2. La qualifica di "guida turistica" è attribuita a chi, per
attività professionale, accompagna persone singole o gruppi di
persone nelle visite ad opere d'arte, musei, gallerie, scavi
archeologici, illustrando le attrattive storiche, artistiche,
monumentali, paesaggistiche, naturali, etnografiche e
produttive.
3. La qualifica di accompagnatore turistico è attribuita a chi,
per attività professionale, accompagna persone singole o gruppi di
persone nei viaggi attraverso il territorio nazionale o all'estero,
cura l'attuazione del programma predisposto dagli enti
organizzatori, dà completa assistenza ai singoli o ai gruppi
accompagnati, fornisce elementi significativi o notizie di
interesse turistico sulle zone di transito al di fuori dell'ambito
di competenza delle guide turistiche.
4. L'esercizio delle professioni di cui ai commi 2 e 3, non è
consentito negli ambienti naturali montani per quanto concerne le
attività specificamente demandate alle guide ed aspiranti guide
alpine ed ai maestri di sci delle leggi regionali.
Articolo 2 (Rilascio della licenza di abilitazione per
l'esercizio delle attività di guida turistica e di accompagnatore
turistico)
1. L'esercizio delle professioni di guida turistica e di
accompagnatore turistico è subordinato al possesso di licenza.
2. La licenza è rilasciata, per i residenti in Valle d'Aosta,
dal Comune di residenza del richiedente.
3. Per i non residenti in Valle d'Aosta, che intendono
esercitare la professione in Valle d'Aosta in modo continuativo, la
licenza è rilasciata dal Comune nel quale essi intendono stabilire
il loro domicilio.
4. Nella licenza di cui al comma 1, devono essere specificati i
seguenti dati:
a) nome, cognome, luogo e data di nascita, nonché Comune di
residenza dell'interessato;
b) estremi dell'attestato con il quale è stata riconosciuta
l'abilitazione all'esercizio della professione;
c) lingue straniere per le quali è stata riconosciuta
l'abilitazione all'esercizio della professione.
5. La licenza ha validità di un anno e, salvo quanto disposto
dall'articolo 10, si intende automaticamente rinnovata di anno in
anno mediante il pagamento, nei termini prescritti, della relativa
tassa.
6. Per le guide turistiche il rinnovo è peraltro subordinato
alla soddisfazione dell'obbligo di aggiornamento, ai sensi
dell'articolo 14.
7. Sono esonerati dall'obbligo di munirsi della licenza gli
accompagnatori turistici aventi cittadinanza straniera, domiciliati
all'estero e da qui provenienti in accompagnamento di stranieri,
fatte salve le vigenti disposizioni di pubblica sicurezza.
8. E' altresì esentato dall'obbligo di munirsi della licenza chi
svolge non professionalmente l'attività di accompagnatore turistico
o di guida turistica esclusivamente a favore di enti senza fine di
lucro che perseguono finalità ricreative, culturali, religiose o
sociali, con riconosciuto carattere turistico promozionale diretto
solo a favorire i propri associati.
Articolo 3 (Esercizio stabile della professione di guida
turistica da parte di professionisti specificamente abilitati in
altre regioni o in Stati esteri aderenti alla CEE)
1. I professionisti che risultano in possesso di un attestato di
abilitazione all'esercizio della professione di guida turistica,
rilasciato dalle competenti autorità di altra Regione o Stato
estero aderenti alla CEE, e che intendono esercitare stabilmente in
Valle d'Aosta sono tenuti, successivamente al conseguimento della
licenza di cui all'articolo 2, comma 1, a frequentare, con
profitto, il primo corso di aggiornamento utile, organizzato ai
sensi dell'articolo 14.
2. I soggetti di cui al comma 1 debbono comunque risultare in
possesso dei requisiti di cui all'articolo 6.
Articolo 4 (Esami per il rilascio della licenza di guida
turistica e accompagnatore turistico)
1. Fermo restando quanto disposto dagli articoli 11 e 123, comma
2, del rdl 18 giugno 1931, n. 773 "Approvazione del testo unico
delle leggi di pubblica sicurezza", il rilascio della licenza per
l'esercizio della professione di guida turistica e accompagnatore
turistico è subordinato all'esito favorevole di prove d'esame
scritte ed orali, distinte per ciascuna professione, ai fini
dell'accertamento della formazione professionale, della base
culturale e delle capacità tecniche del richiedente, avanti
all'apposita Commissione giudicatrice prevista dall'articolo 5.
2. Le prove di esame di cui al comma 1 sono espletate, di norma,
in unica sessione annuale indetta con decreto dell'Assessore
regionale al turismo, urbanistica e beni culturali da pubblicarsi
nel Bollettino ufficiale della Regione.
3. Il decreto di cui al comma 2 fissa inoltre i termini e le
modalità di effettuazione delle prove di esame ed indica la lingua
o le lingue in cui il candidato può chiedere di essere
esaminato.
Articolo 5 (Composizione e funzionamento della Commissione
d'esame)
1. La Commissione giudicatrice degli esami di cui all'articolo
4, comma 1, è composta come segue:
a) l'Assessore regionale al turismo, urbanistica e beni
culturali, o suo delegato, con funzioni di Presidente;
b) il Sovrintendente regionale ai beni culturali e ambientali o
un suo delegato;
c) il direttore dell'ufficio regionale per il turismo, o un suo
delegato;
d) un docente di geografia, designato dalla Giunta
regionale;
e) un docente di lingua francese, designato dalla Giunta
regionale;
f) un docente di ciascuna lingua straniera oggetto d'esame,
designato dalla Giunta regionale;
g) un rappresentante nominato d'intesa tra le organizzazioni
sindacali di categoria maggiormente rappresentative a livello
regionale.
2. Le funzioni di segretario della Commissione sono svolte da un
funzionario dell'Ufficio regionale per il turismo.
3. Ai componenti della Commissione estranei all'Amministrazione
regionale è corrisposto un gettone di presenza di lire 30.000
(trentamila) per giornata di seduta; spetta altresì il rimborso di
eventuali spese di trasferta nella misura e con le modalità
previste dalle norme in vigore per il personale regionale, in
quanto applicabili.
Articolo 6 (Requisiti di ammissione all'esame)
1. Ai fini dell'ammissione all'esame, gli aspiranti
all'esercizio della professione di guida turistica e accompagnatore
turistico devono essere in possesso dei seguenti requisiti:
a) cittadinanza italiana o d'altro Stato membro della CEE;
b) maggiore età;
c) possesso del diploma di istituto di istruzione secondaria di
secondo grado o di equivalente diploma conseguito in Stato estero
membro della Comunità europea, oppure del diploma specifico di
qualificazione alla professione che il candidato aspira ad
esercitare, rilasciato da istituto professionale statale o
legalmente riconosciuto dallo Stato o parificato; l'equivalenza del
diploma conseguito in uno Stato estero membro della CEE al
corrispondente diploma di istituto di istruzione secondaria di
secondo grado italiano deve risultare da apposita certificazione
rilasciata dall'autorità competente apposta in calce o acclusa alla
traduzione in lingua italiana debitamente legalizzata del titolo di
studio prodotto;
d) non aver riportato le condanne e non essere sottoposti alle
misure di cui agli articoli 11, comma 1 e 123, comma 2, del rdl 18
giugno 1931, n. 773 e successive modificazioni;
e) idoneità fisica all'esercizio della professione, certificata
dall'ufficiale sanitario del Comune di residenza in data non
anteriore a tre mesi da quella di presentazione della domanda di
ammissione all'esame.
Articolo 7 (Presentazione delle domande)
1. La domanda di ammissione all'esame di abilitazione
all'esercizio della professione di guida turistica e accompagnatore
turistico deve essere presentata entro il 31 dicembre di ogni anno
all'Assessorato regionale del turismo, urbanistica e beni
culturali.
2. Nella domanda il candidato deve dichiarare il possesso dei
requisiti di cui all'articolo 6, nonché le lingue straniere,
previste dal decreto di cui all'articolo 4, in cui desidera essere
esaminato.
Articolo 8 (Materie d'esame)
1. Le materie d'esame vertono, per le distinte figure
professionali, sulle seguenti materie:
a) GUIDA TURISTICA
Prova scritta:
caratteri storico-artistici, geografici, paesaggistici ed
economici della Valle d'Aosta.
Prova orale:
1) materie della prova scritta;
2) buona conoscenza della lingua francese e della lingua
italiana;
3) compiti e norme di esercizio dell'attività professionale,
nonché nozioni generali di legislazione turistica della Regione
autonoma Valle d'Aosta;
4) colloquio facoltativo in una o più lingue straniere, a scelta
del candidato, purché previste nell'ambito del decreto di cui
all'articolo 4, comma 3.
b) ACCOMPAGNATORE TURISTICO
Prova scritta:
1) geografia turistica italiana, europea ed extra-europea;
2) legislazione in materia di organizzazione turistica;
3) tecnica turistica;
4) nozioni di storia della Valle d'Aosta.
Prova orale:
1) materie della prova scritta;
2) nozioni di tecnica dei trasporti, valutaria, doganale e
turistica;
3) colloquio obbligatorio in una lingua straniera, indicata dal
candidato, purché prevista nell'ambito del decreto di cui
all'articolo 4, comma 3.
2. La valutazione di ciascuna prova è espressa con la
manifestazione di un giudizio di idoneità o non idoneità.
3. I candidati che non hanno conseguito il giudizio di idoneità
nella prova scritta non sono ammessi a sostenere la prova
orale.
4. Sono abilitati all'esercizio della rispettiva professione i
candidati che hanno conseguito l'idoneità nelle due prove
d'esame.
5. La Giunta regionale, riconosciuta la regolarità del
procedimento ed accertato l'effettivo possesso dei requisiti
dichiarati dai candidati all'atto della presentazione della
domanda, approva l'elenco degli abilitati all'esercizio della
professione, rispettivamente di guida turistica e accompagnatore
turistico.
6. Il Presidente della Giunta regionale rilascia all'interessato
l'attestato di abilitazione, valido ai fini della concessione della
licenza d'esercizio della professione da parte del Comune, con
indicazione del tipo specifico di professione per cui è stato
effettuato l'accertamento delle relative capacità tecniche e delle
lingue straniere conosciute.
Articolo 9 (Elenchi regionali delle guide turistiche e
accompagnatori turistici)
1. Le guide turistiche e gli accompagnatori turistici sono
iscritti in distinti elenchi istituiti presso l'Assessorato
regionale del turismo, urbanistica e beni culturali.
2. I Comuni sono tenuti a trasmettere all'Assessorato regionale
del turismo, urbanistica e beni culturali tutti i provvedimenti di
rilascio, rinnovo, modifica e revoca delle licenze, entro trenta
giorni dalla loro adozione.
Articolo 10 (Documento di riconoscimento)
1. Il Sindaco, all'atto del rilascio della licenza, consegna al
richiedente un documento di riconoscimento, su modelli predisposti
dall'Assessorato regionale del turismo, urbanistica e beni
culturali; tale documento è soggetto a vidimazione annuale da parte
del Comune stesso.
2. In sede di vidimazione si accerta la sussistenza dei
requisiti di cui alle lettere a) e d) del comma 1 dell'articolo 6;
la sussistenza del requisito di cui alla lettera e) del medesimo
comma, deve essere comprovata, ai fini della vidimazione del
documento di riconoscimento, da apposito certificato medico di data
non anteriore a tre mesi.
3. Per ottenere la vidimazione annuale del documento di
riconoscimento le guide turistiche devono aver frequentato i corsi
di aggiornamento obbligatori a norma dell'articolo 14.
Articolo 11 (Tariffe professionali)
1. Le tariffe da applicare per le prestazioni delle guide
turistiche sono fissate annualmente con decreto dell'Assessore
regionale del turismo, urbanistica e beni culturali, sentite le
organizzazioni di categoria maggiormente rappresentative a livello
regionale.
Articolo 12 (Divieti)
1. Le guide turistiche e gli accompagnatori turistici
nell'esercizio delle loro funzioni non possono esercitare attività
estranee alla loro professione e, in particolare, attività di
carattere commerciale.
2. Il divieto di cui al comma 1 comprende inoltre l'esercizio di
ogni attività in concorrenza con le agenzie di viaggio e
l'accaparramento diretto o indiretto di clienti per conto di
alberghi, agenzie di viaggio, pubblici esercizi e simili.
3. E' fatto divieto ai titolari delle agenzie di viaggio, degli
esercizi alberghieri ed extralberghieri e dei pubblici esercizi in
genere, di avvalersi o proporre, per i servizi di guida turistica e
di accompagnatore turistico, soggetti privi della rispettiva
licenza.
Articolo 13 (Agevolazioni per le guide turistiche)
1. Negli orari di apertura al pubblico, le guide turistiche,
munite di licenza, quando accompagnano visitatori, sono ammesse
gratuitamente, ai sensi dell'articolo 12 e del rdl 18 gennaio 1937,
n; 448: "Norme per la disciplina delle guide, degli interpreti e
dei corrieri", in tutti i musei, le gallerie, i monumenti, i parchi
e simili, di proprietà dello Stato, di enti pubblici e di privati,
esistenti sul territorio per il quale hanno conseguito
l'abilitazione all'esercizio della professione.
Articolo 14 (Obbligo di aggiornamento per le guide
turistiche)
1. La frequenza, con profitto, almeno ogni triennio, a un corso
di aggiornamento e perfezionamento, all'uopo organizzato
dall'Assessorato regionale del turismo, urbanistica e beni
culturali, è obbligatoria per tutte le guide turistiche.
2. nel caso di impossibilità di frequenza ad uno dei corsi entro
il termine del triennio, per causa di forza maggiore riconosciuta
dall'Assessore regionale al turismo, urbanistica e beni culturali,
la guida turistica deve frequentare il corso di aggiornamento
immediatamente successivo; in tale ipotesi la validità della
licenza è prorogata sino alla data di conclusione del corso
stesso.
3. Le modalità di accertamento del profitto per coloro che
frequentano i corsi di aggiornamento e perfezionamento sono
stabilite dall'Assessore regionale del turismo, urbanistica e beni
culturali.
Articolo 15 (Sanzioni)
1. Chiunque esercita, anche occasionalmente, attività di guida
turistica e di accompagnatore turistico, senza essere in possesso
della relativa licenza, è soggetto alla sanzione amministrativa
pecuniaria da lire 500.000 a lire 2.000.000, raddoppiabile in caso
di recidiva.
2. La guida turistica che applica tariffe diverse da quelle
fissate in conformità all'articolo 11 o che incorre nelle
violazioni previste dall'articolo 1", commi 1 e 2, è soggetta alla
sanzione amministrativa pecuniaria da lire 50.000 a lire
200.000.
3. Le agenzie di viaggio che si avvalgono della collaborazione
di guide turistiche e accompagnatori turistici sprovvisti della
licenza di cui all'articolo 2 o che applicano tariffe difformi da
quanto disposto in applicazione dell'articolo 11, sono soggette
alla sanzione amministrativa pecuniaria da lire 1.000.000 a lire
4.000.000, raddoppiabile in caso di recidiva.
4. Nel caso i reiterate violazioni alle norme della presente
legge, può essere disposta la sospensione della licenza da un mese
ad un anno, ovvero, per casi di particolare gravità, la revoca
della licenza.
5. La revoca della licenza è altresì disposta qualora il
titolare della stessa non abbia ottemperato all'obbligo di cui
all'articolo 14 ovvero abbia perduto taluno dei requisiti per cui
la licenza venne rilasciata.
6. Ogni altra violazione alle norme della presente legge è
soggetta alla sanzione amministrativa pecuniaria da lire 50.000 a
lire 100.000.
Articolo 16 (Vigilanza e controllo)
1. Fermo restando le competenze delle autorità di pubblica
sicurezza, la vigilanza ed il controllo sull'attività professionale
delle guide turistiche e degli accompagnatori turistici, sono
esercitati dai Comuni.
Articolo 17 (Norme transitorie)
1. Le guide turistiche e i corrieri, in possesso d'elle licenze
di cui all'articolo 123 del rdl 18 giugno 1931, n. 773, ed
all'articolo 11 del rdl 18 gennaio 1937, n. 448, alla data di
entrata in vigore della presente legge, sono iscritti di diritto
negli elenchi regionali di cui all'articolo 9.
2. I Comuni, entro trenta giorni dalla data di entrata in vigore
della presente legge, inviano all'Assessorato regionale del
turismo, urbanistica e beni culturali, l'elenco nominativo dei
titolari delle licenze di cui al comma 1, con l'indicazione della
specifica professione esercitata.
3. I titolari della licenza per l'esercizio della professione di
corriere sono di diritto qualificati come accompagnatori
turistici.
4. Entro sei mesi dalla data di entrata in vigore della presente
legge, la Giunta regionale indice una sessione straordinaria per
esami di accompagnatore turistico. A tale sessione sono ammessi i
candidati che dimostrano di aver prestato, nel triennio 1988/1990,
almeno centocinquanta giorni effettivi di accompagnamento a favore
di enti operanti nel settore turistico o di agenzie di viaggio.
5. Ai fini dell'ammissione alla sessione straordinaria di esami
gli interessati debbono presentare apposita domanda entro trenta
giorni dalla data di entrata in vigore della presente legge
all'Assessorato regionale del turismo, urbanistica e beni
culturali.
Articolo 18 (Disposizioni finanziarie)
1. L'onere derivante dall'applicazione dell'articolo 5, comma 3,
previste in annue Lire 2.000.000, grava sull'istituendo cap. 64170
del bilancio di previsione della Regione per l'anno 1991 e sui
corrispondenti capitoli dei successivi bilanci.
2. Alla copertura dell'onere di cui al comma 1 per l'anno 1991
si provvede mediante riduzione di Lire 2.000.000 dal capitolo 64120
del bilancio di previsione della Regione per l'anno in corso.
3. A decorrere dall'anno 1992 lo stesso onere sarà determinato
ai sensi dell'articolo 15 della legge regionale 27 dicembre 1989,
n. 90.
Articolo 19 (Variazioni di bilancio)
1. Alla parte spesa del bilancio di previsione della Regione per
l'anno 1991 sono apportate le seguenti variazioni:
in diminuzione
Cap. 64120 "Spese per l'organizzazione di manifesti ed
iniziative atte a migliorare l'offerta turistica"
lire 2.000.000
in aumento
progr. regionale 2.2.2.12
codificazione 2.1.1.4.2.2.6.24.09
Cap. 64170 (di nuova istituzione)
"Spese per il funzionamento della Commissione d'esame per il
rilascio della licenza di guida e accompagnatore turistico"
lire 2.000.000
Presidente
Se nessuno chiede la parola, pongo in
votazione il complesso del disegno di legge n. 250 testé letto.
Esito della votazione
Presenti, votanti e favorevoli: 31
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK