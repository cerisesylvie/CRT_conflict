Consiglio Regionale della Valle d'Aosta - Oggetto del Consiglio n. 1439 del 28 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PARTECIPAZIONE E INIZIATIVA POPOLARE
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1439 del 28 luglio 2005 - Resoconto
OBJET N° 1439/XII - Prise d'acte de la pétition concernant la
recherche d'une solution alternative à la réalisation d'une route
pour la circulation des tracteurs agricoles dans le vallon de
Comboé. (Approbation d'une résolution. Rejet d'une autre
résolution)
Petizione
Noi sottoscritti Amici del vallone di Comboé,
Venuti a conoscenza del progetto approvato dal Comune di
Charvensod per la realizzazione di una strada trattorabile che
partirà dall'alpeggio di Ponteille per raggiungere il soprastante
vallone di Comboé (nonostante il tracciato debba traversare l'area
interessata dalla frana della Becca di Nona);
Considerato che tale opera ha ottenuto il parere positivo
dell'ufficio preposto alla Valutazione dell'Impatto
Ambientale;
Dato atto che tale opera andrà ad inserirsi in maniera molto
pesante in un ambiente ancora integro e ricco di bellezze naturali
a tutti note e di un patrimonio storico culturale che appartiene a
tutta la comunità valdostana;
Visto che la strada carrozzabile, come si può evincere da
precedenti esperienze, non è determinante nel mantenimento delle
attività agro pastorali;
Chiediamo
- di rivalutare la validità del progetto approvato
dall'Amministrazione comunale;
- di prendere in considerazione soluzioni alternative (ad
esempio monorotaia) meno impattanti e più convenienti da un punto
di vista economico;
- di valutare l'opportunità di adottare delle misure
legislative atte a mantenere e a promuovere l'attività agro
pastorale in zone particolarmente sensibili, salvaguardando nel
contempo l'ambiente naturale.
Confidiamo pertanto nella sensibilità dei nostri
Amministratori di voler procedere nell'interesse della
collettività.
Aosta, febbraio 2005
Seguono le firme di 1.638 cittadini
Président - Le 14 avril 2005 une pétition signée par 1.638
citoyens pour la recherche d'une solution alternative à la
réalisation d'une route pour la circulation des tracteurs agricoles
dans le vallon de Comboé a été déposée à la Présidence du Conseil,
aux termes de l'article 36 du Règlement intérieur du Conseil. Par
sa délibération du 29 avril 2005, le Bureau de la Présidence a
décidé sur la recevabilité et l'admissibilité de la pétition et a
envoyé une requête d'informations au Président de la Région, à
l'Assesseur à l'agriculture, à l'Assesseur au territoire compétent
en matière de protection de l'environnement, ainsi qu'à la
compétente Commission du Conseil chargée de l'aménagement du
territoire. L'Assesseur au territoire a répondu par sa lettre en
date du 19 mai 2005, tandis que le rapport de la IIIe Commission
est parvenu le 15 juillet dernier. Aux termes du 4e alinéa de
l'article 36 du Règlement intérieur, donc la pétition est
maintenant soumise à l'examen du Conseil.
Une résolution à la signature de tous les groupes, sauf la "Casa
delle Libertà", a été déposée à la Présidence et a été distribuée à
tous les conseillers. Je donne lecture de la résolution:
Résolution
Le Conseil de la Vallée
Considéré que la valeur absolue de notre Région est
représentée par son territoire, riche de biens, de paysages et d'un
environnement unique;
Rappelé que les richesses naturelles telles que cimes,
glaciers, cours d'eau, prairies et hauts pâturages, foisonnent et
représentent une ressource fondamentale pour la vie et le
développement de notre Pays;
Retenu que le Paysage a été modelé à travers l'histoire et
que des signes importants de la civilisation valdôtaine sont
évidents (tels que rus, vignobles, champs, bâtiments et
villages);
Tenu compte que ce patrimoine nous a été légué par nos
ancêtres et nous avons donc le devoir de le sauvegarder, de le
valoriser afin de le retransmettre intègre aux générations
futures;
Relevé que ces ressources doivent être valorisées et
protégées en collaboration avec les collectivités locales et les
organes qui s'occupent de maintien et de gestion du
territoire;
Exprime
l'opportunité d'intervenir par des instruments législatifs et
administratifs afin de valoriser et protéger des sites d'intérêt
paysager, naturel et architectural du territoire de la Vallée, en
accord avec les collectivités locales et la nécessité de soutenir
par des mesures adéquates l'activité agro-pastorale compatible et
utile pour leur maintien.
Signé: Praduroux - Riccarand - Vicquéry - Nicco - Salzone -
Fiou - Fey - Lavoyer - Comé - Cesal - Borre - Perrin - Viérin
Laurent - Rini - Squarzino Secondina - Curtaz - Viérin Adriana -
Maquignaz - Lanièce
Je déclare ouvert le débat.
La parole au Conseiller Curtaz.
Curtaz (Arc-VA) - Non è la prima volta che il Consiglio affronta
la problematica della strada trattorabile per Comboé, perché il
nostro gruppo è già intervenuto in occasione di iniziative
ispettive su questo tema, ma credo che la petizione oggi all'ordine
del giorno ci offra l'occasione per due tipi di riflessione: una,
per quanto riguarda il caso specifico della strada al vallone di
Comboé e l'altra di carattere più generale relativamente ai
problemi della viabilità rurale e delle conseguenze che un certo
tipo di viabilità ha nei confronti dell'ambiente della nostra
regione. Mi propongo quindi di affrontare entrambe le questioni in
maniera sintetica e un po' "a braccio", come al solito, cercando di
evidenziare alcuni elementi di riflessione. Mi auguro anche che, su
questo tema, la cui importanza va al di là del caso specifico, vi
sia un po' di dibattito all'interno del Consiglio e che si avvii
una riflessione su tali temi, anche se mi rendo conto che, visto
l'ordine del giorno che stiamo discutendo in questa sessione del
Consiglio e vista anche l'ora poco propizia per lunghi
ragionamenti, non è facile soffermarsi su un tema di questo
tipo.
Cos'è probabilmente che ha spinto oltre 1.600 persone -
cittadini un po' dell'Envers, soprattutto di Aosta, anche qualcuno
di fuori - a sottoscrivere la petizione? Credo che la motivazione
centrale sia di carattere sentimentale. L'ho già detto in questo
Consiglio e in altre occasioni: io trovo che, dal punto di vista
affettivo, stride il dover constatare come un luogo come quello di
Comboé, ricco dal punto di vista naturalistico, storico,
alpinistico e culturale, sia avviato a modificare le sue abitudini,
a modificare il suo paesaggio. Mi immagino con una certa
impressione il dolore con il quale, arrivando al Col Fenêtre, si
vedrà forse relativamente - ne parlerò - una strada che va verso
l'alpeggio di Comboé e vedremo dei mezzi di trasporto all'interno
dei prati che circondano l'alpeggio. È soprattutto una questione
sentimentale che ha spinto tante persone a firmare tale petizione.
Voglio ricordare un dato statistico: che questa petizione, come
numero di sottoscrittori, è la seconda in tutta la storia della
Valle d'Aosta. Vi è stata solo una petizione che ha raccolto più
firme: quella contro i TIR al Monte Bianco. Male fanno quindi
coloro che hanno cercato di sminuire l'iniziativa, dicendo che vi
erano tre persone che non hanno firmato o che non hanno capito.
Certo, ci sarà qualcuno che ha firmato due volte, ma vi sarà anche
qualcuno che ha dimenticato di firmare... voglio dire, di fronte a
un dato del genere, non ci si può "nascondere dietro un dito"! È
stata fra l'altro una mobilitazione spontanea, a carattere
popolare, senza una grossa organizzazione, perché non aveva dietro
nessun partito o sindacato, è stata solo un'Associazione, gli
"Amici di Comboé", che stampando dei moduli da sottoscrivere è
riuscita a raccogliere 1.600 firme; quindi è un dato che ci deve
far riflettere, perché si tratta di una questione sentita anche
dalle persone comuni. Riservo alcune osservazioni sul fatto che per
queste persone è facile firmare, perché "tanto tu non hai da
passare, non hai da portare dei carichi pesanti, non hai l'alpeggio
da governare", su questo ci torneremo perché vale per tutti i
siti.
Credo però che, al di là dell'aspetto emotivo, vi siano anche
delle motivazioni più tecniche che rendono questa strada
discutibile. Dirò poi anche quello che vi è di buono, perché voglio
essere onesto intellettualmente, di una strada fatta in una zona
particolare. Intanto si tratta di una strada, non voglio più
sentire qualcuno che dica che è un sentiero: questa è una strada
trattorabile perché, se non fosse una strada, non sarebbe passata
alla VIA! Una pista trattorabile, senza asfalto, molto ripida,
comunque di strada si tratta. Un progetto che ha dei problemi
tecnici perché vi sono delle pendenze esagerate, vi è la frana
della Becca di Nona che è incombente, che, se dovesse scendere,
avrebbe delle conseguenze letali rispetto al tracciato. È una
strada sotto valanga, parlo della neve, cosa che comporterà dei
problemi di manutenzione significativi ogni primavera. Vi è poi il
problema dell'uso degli esplosivi in quella zona molto delicata; vi
sono dei problemi naturalistici, perché vi sono delle zone umide. È
un vallone di particolare pregio dal punto di vista naturalistico,
quindi avrebbe dovuto sconsigliare la realizzazione di una strada.
Gli amministratori, rendendosi conto che avrebbero suscitato la
reazione che ha suscitato la vicenda, si sono però premurati di
rendere l'impatto il più dolce possibile, sono stati fatti degli
sforzi almeno a livello progettuale, se poi la realizzazione sarà
adeguata al progetto, lo verificheremo, ma alcune indicazioni
dimostrano che è stato fatto uno sforzo per attenuare l'impatto
ambientale.
Sono stati fatti tutti gli sforzi possibili per trovare
soluzioni alternative? La risposta è "no" e questo emerge anche
dagli atti che l'Assessorato ha trasmesso al Consiglio. Si sono
prese in considerazione tre ipotesi: ipotesi zero, non si fa nulla
- e io quella l'avrei votata con due mani alzate -; ipotesi uno,
quella scelta; ipotesi due, quella della realizzazione di una
strada dal Col Fenêtre, che sarebbe stata molto più impattante e
che aveva avuto precedentemente una VIA sfavorevole; ma, per
esempio, non è mai stata presa in considerazione la possibilità di
utilizzare un mezzo di trasporto più agile e meno impattante che è
la cosiddetta "monorotaia". Devo dire che, rispetto alla
monorotaia, all'inizio avevo anche qualche perplessità, mi
chiedevo: ma non è che la monorotaia alla fine finisce per
impattare quasi quanto una strada? Ebbene, dopo aver visto come
viene utilizzata la monorotaia, devo dire che molte di queste
riserve sono state superate, perché ritengo sia molto meno
impattante, ha il pregio enorme di non far salire gli automezzi in
alpeggi, perché solo le merci e le persone salgono; ripeto: costa
meno, ha teoricamente meno costi di manutenzione e soprattutto è
meno impattante, in particolare se fosse stato individuato quello
che, a mio giudizio, era il percorso migliore: quello sempre nel
vallone, ma alla sinistra orografica del torrente Comboé. Ma questa
soluzione alternativa non è mai stata esplorata in nessun momento
dell'iter progettuale. Sappiamo che oggi, da questo punto di vista,
siamo in ritardo.
Forse vi è stata una scelta sbagliata da parte del comitato di
partire in ritardo aspettando che la VIA facesse il suo iter, però
chiediamo al Comune di Charvensod - che è il legittimo "titolare"
di tale vicenda, fra l'altro, è il progettista e anche l'unico
proprietario dell'alpeggio, questa è anche una contraddizione
perché, finché l'alpeggio era privato, non vi erano tanti problemi,
mentre adesso che è del comune e che dovrebbe essere tutto più
facile, è invece più difficile - un momento di riflessione. Capiamo
che vi è stata una campagna elettorale, vi sono state delle prese
di posizione forti, si sono creati malumori, pregiudizi, noi
chiediamo che vi sia un rasserenamento, che si faccia una
valutazione serena su questa cosa e si valuti se non è meglio
andare verso soluzioni alternative, che ci sono. Questo lo dico
perché il Presidente ha annunciato la presentazione di una
risoluzione, che io stesso ho firmato e che condivido: condivido le
premesse, condivido anche il deliberato, ma mi sembra troppo
debole: stiamo parlando di viabilità, però non vi è un cenno alla
viabilità non dico a Comboé, ma neppure alla viabilità in generale!
Siamo d'accordo che il Consiglio impegni la Giunta a proteggere i
siti di particolare interesse naturalistico, architettonico e
ambientale, però diciamo qualcosa anche sulla viabilità. Noi allora
proporremmo un'altra risoluzione, che non è alternativa, ma
complementare, che dice qualcosa su Comboé. Ci limitiamo in questo
momento a chiedere al Comune di Charvensod di fermarsi un attimo a
riflettere, di guardarsi intorno, di vedere cosa succede in altri
luoghi.
Domandiamo poi un'altra cosa - e qui entriamo nel secondo campo
di osservazioni che volevo fare, ma cercherò di essere più breve,
anche perché è un tema che abbiamo portato più volte all'attenzione
del Consiglio -: secondo noi, è urgente che ci si ponga in
quest'aula, e credo che troppo timidamente sia il tema che vuole
introdurre la "risoluzione Perrin", una riflessione su cosa
vogliamo fare dei valloni, dei siti di particolare pregio
ambientale, fragili, da tutelare in questa regione in cui non vi è
ancora una strada... perché mi rifiuto di credere che nel 2005
l'unica soluzione a un problema di trasporto rurale sia quella di
fare la strada! È che siamo culturalmente arretrati, tutta la
società valdostana, a cominciare dal Consiglio regionale, ad andare
ai comuni, è culturalmente arretrata sotto questo punto di vista!
Questa è una sfida che il Consiglio e il Governo regionale si
devono porre: possibile che non vi sia nel 2005 un'alternativa a
una strada? Capiamo anche noi che l'attività di chi ha gli alpeggi
è un'attività dura, si parla spesso di mettere sullo stesso piano
l'importanza dell'attività agro-pastorale e di quella ambientale,
ci sembra che finora però sia stata vista come preminente
l'attività agro-pastorale. Non lo diciamo perché siamo contro
questa attività, ma dobbiamo anche vedere gli aspetti ambientali,
perché, dal punto di vista economico, nessuno disconosce
l'importanza dell'agricoltura in alta montagna, ma non va
dimenticato che, se vogliamo avere degli "atout" di carattere
turistico, saranno sempre più degli "atout" da individuare
nell'ambito di un ambiente naturale antropizzato in maniera "soft".
In questo dobbiamo tener conto di una valutazione di carattere
economico-geografico, cui ha fatto riferimento uno dei promotori
della petizione, cioè il valore di esistenza di un bene, che è un
valore quantificabile economicamente. Vi sono dei beni che, in
quanto esistono ed esistono in un certo modo, hanno un valore, che
va conservato non solo per noi, ma per le future generazioni. Se
trascuriamo queste cose e pensiamo che l'unica soluzione sia sempre
quella di fare una strada, perché vi è questo mettere in primo
piano il lavoratore che lavora in montagna, il quale ha tutta la
solidarietà della comunità perché fa un lavoro molto duro... però
vivaddio non è più un lavoro mal retribuito, non è più un lavoro a
cui non si possa dare anche altre risposte. Certo dobbiamo agire
sugli incentivi economici, dobbiamo poter dire a questi lavoratori
di alta montagna che lavorano 100 giorni in alpeggio: "quando non
avete la possibilità di raggiungere il vostro alpeggio con una
strada ed avete un'attività più disagiata, potete avere ulteriori
incentivi economici o di altro tipo". Su questo però dobbiamo
riflettere, vedere se sono possibili delle iniziative legislative,
vedere cosa ci consente di fare la Comunità europea, perché questa
è la strada per conservare e consegnare alle future generazioni un
"pezzo" di Valle d'Aosta ancora non interessato da strutture, che
poi diventano definitive e immodificabili perché percorse da più o
da meno persone, che alterano un certo equilibrio fragile dal punto
di vista paesaggistico. Per tale motivo presentiamo una risoluzione
che accoglie queste due riflessioni - una risoluzione molto
moderata sottoscritta, oltre che dai componenti del nostro gruppo,
anche dal collega Salzone - e la poniamo all'attenzione del
Consiglio, sperando che possa avere un consenso più ampio rispetto
a quello dei suoi firmatari.
Risoluzione
Il Consiglio regionale
Preso atto della petizione con la quale oltre 1600 cittadini
sollecitano le Autorità politiche affinché prendano in
considerazione soluzioni alternative alla prevista strada
trattorabile nel vallone di Comboé, nel Comune di Charvensod, e
chiedono di valutare l'opportunità di adottare misure legislative
atte a mantenere e a promuovere l'attività agro-pastorale in siti
particolarmente sensibili, salvaguardando nel contempo l'ambiente
naturale;
Ritenuto che le perplessità e le proposte avanzate nella
detta petizione siano condivisibili sia in riferimento al caso
specifico, sia in ordine alla preoccupazione di evitare che tutte
le località, anche quelle ambientalmente più sensibili e preziose,
della nostra Regione siano comunque raggiunte da una strada
poderale, quale unica risposta ai problemi di trasporto nel settore
rurale;
Osservato che il caso di Comboé, particolarmente
significativo per le caratteristiche naturalistiche, storiche e
culturali della località, evidenzi la necessità di una profonda
riflessione sull'esigenza di contemperare le legittime esigenze del
mondo agricolo, con la protezione e la conservazione ambientali del
nostro territorio, che costituisce l'unica, autentica ricchezza
della Valle;
Chiede
1) al Comune di Charvensod, committente del progetto di
strada trattorabile e proprietario dell'unico alpeggio nel vallone
di Comboé, di voler aprire una riflessione serena e priva di
pregiudizi sul significato simbolico e sulle conseguenze ambientali
ed economiche della scelta di costruire la progettata strada
trattorabile e di valutare appieno eventuali ipotesi alternative
(come la cosiddetta "monorotaia");
Impegna
2) la Giunta regionale ad approntare i necessari interventi
legislativi ed amministrativi atti a salvaguardare i siti di
particolare interesse ambientale, naturalistico ed economico della
Valle d'Aosta, e nel contempo a sostenere adeguatamente l'attività
agro-pastorale in tali siti, laddove particolarmente
disagiata.
F.to: Curtaz - Riccarand - Squarzino Secondina -
Salzone
Président - La parole au Conseiller Borre.
Borre (UV) - La III Commissione ha ricevuto la petizione e ha
ritenuto, dopo aver ascoltato il sindaco e alcuni firmatari, di non
trarre delle conclusioni come commissione, ma di inviarla in
Consiglio, dove il dibattito avrebbe permesso ai consiglieri di
esprimere la loro valutazione. La petizione fa seguito a diverse
interpellanze, dove sia l'allora Assessore all'agricoltura
Vicquéry, sia l'Assessore Cerise avevano risposto in modo più che
compiuto per quanto riguardava questo tipo di tracciato, anche se a
il Consigliere Curtaz non piace sentir dire che si tratta
dell'allargamento di un sentiero ma, se voi prendete il progetto, è
l'allargamento del sentiero esistente.
Non voglio entrare nel merito delle 1.600 firme, seconda
petizione nella nostra Regione per numero di firme, se siano vere o
firme ripetute. Il fatto che si dica che queste sono firme legate
all'affetto e al sentimento questo può essere vero, ma vorrei che
noi consiglieri valutassimo anche l'altro aspetto, che non è solo
quello del sentimento, quello dell'affetto di gente che magari una
volta all'anno va a fare una visita in una certa zona e poi
vorrebbe che essa rimanesse per tutta la vita incontaminata. Noi
sappiamo bene che quella è una zona dove vi è un alpeggio con 3
tramuti... per 70 giorni all'anno rimangono in quella zona, quindi
non è come altre zone dove forse l'ultimo tramuto ormai è oggetto
di pascolo e di pecore, o solo di camosci e stambecchi, quindi
magari spendiamo ancora dei soldi per rifarlo e non viene più
utilizzato: quella invece è una zona dove il sistema agro-pastorale
ha un risvolto non indifferente. Il fatto che non vi sia stata la
ricerca di altre strutture per permettere la viabilità, per
permettere alla ditta in quella zona per 70 giorni... di chi
gestisce l'alpeggio... quindi mi sembra che non sia corretto,
perché è stato valutato anche il discorso della monorotaia, è stato
valutato il fatto che era sotto frana e quindi aveva dei rischi
come struttura fissa di essere riportata in quel di Charvensod
durante l'inverno, mentre la strada permetterebbe con una
manutenzione di non grandi costi di essere ripristinata. La strada
stessa permetterà a quei Signori - che oggi non sono più quelli che
rimanevano 100 giorni in montagna - di scendere ogni 4-5 giorni,
perché la vita è cambiata anche in montagna, quindi, se vogliamo
far sì che si possano lavorare quelle zone, ritengo che non si
possa non valutare la struttura della strada in quella zona come la
più consona, visto anche il progetto. Qui può essere vero che
l'intervento di quel gruppo nei confronti del comune ha fatto sì
che sia stata prestata più attenzione ancora alla costruzione di
questa strada; una strada che, da quello che ci viene detto sia
dall'Assessore Vicquéry sia dall'Assessore Cerise, non presenta dei
grossi impatti ambientali. L'unica raccomandazione che posso fare
quindi è quella di sorvegliare al massimo l'opera nel momento in
cui viene appaltata, e poi permetterà di raggiungere gli
alpeggi.
Anche il nostro gruppo ha presentato una risoluzione, che
approfitta di questo momento di discussione su Comboé e anche della
petizione, al terzo punto della quale si chiedeva di prestare
maggiore attenzione a dei siti di particolare pregio. Ringrazio per
il consenso che la risoluzione ha avuto, perché quasi tutti i
consiglieri l'hanno sottoscritta, mi dispiace per la "Casa delle
Libertà" che forse la ritiene inutile; può anche darsi che sia un
appello inutile ma, se il Consiglio intero continua a "stare
dietro" alle proprie richieste, potremmo anche ottenere dei
risultati. Tale risoluzione potrà contenere nelle premesse delle
cose ovvie, ma sono cose sempre più alla nostra attenzione, perché
sempre più dobbiamo riflettere su questi beni che ci rimangono, ai
quali forse non è stata prestata la dovuta attenzione, perché non
era il momento, vi erano altri "momenti" di grande sviluppo, mentre
oggi abbiamo la necessità di trovare questo momento di riflessione
su tali luoghi. Questo non vuol dire che presentiamo una
risoluzione per far sì che si ponga anche il problema sulla
viabilità; stiamo proponendo una risoluzione per proporre una
riflessione sulla valorizzazione di certi siti, su quella che è la
possibilità di intervenire nei sistemi agro-pastorali con delle
strutture che permettano non solo alla gente di lavorare, ma ai
siti stessi di sopravvivere, perché, se pensate a una zona che non
è lavorata e quindi abbandonata... tutte quelle cose che prima il
Consigliere Curtaz diceva, quella flora e quella fauna di cui si
potrebbe fruire, non ci sarebbero se non vi fosse il lavoro
dell'uomo; per questo vi chiediamo di votare la risoluzione, ma
soprattutto ringrazio chi l'ha sottoscritta.
Président - La parole au Conseiller Comé.
Comé (SA) - È indubbio che, anche se vi sono dei doppioni, 1.638
cittadini sottoscrittori di una petizione meritano certamente
attenzione da parte delle istituzioni e da parte di quegli
organismi chiamati in causa dalla petizione stessa. Il progetto di
realizzazione del sentiero carrabile fra Pontey e Comboé nel
territorio comunale di Charvensod ha sollevato in questi ultimi
mesi l'attenzione di una parte dell'opinione pubblica, giornali,
conferenze, passeggiate e non per ultima la petizione che siamo
oggi qui a discutere.
Prima di analizzare il contenuto della petizione, vorrei
brevemente ripercorrere le tappe con le scelte
politico-amministrative che hanno portato alla realizzazione di
tale progetto. L'Amministrazione comunale di Charvensod fra il 1994
e il 1995 decise di acquistare il vallone di Comboé, allora di
proprietà della società "SAV", e nel 1998 definì l'acquisto e ne
divenne proprietaria. Sin da quegli anni si decise di dare priorità
assoluta al mantenimento dell'attività agro-pastorale, mettendo in
atto soluzioni per migliorare le condizioni di vita, essendo gli
alpeggi in uno stato di degrado non più accettabile, e cercando fin
da subito di eliminare la situazione di isolamento dell'alpeggio
raggiungibile solo con l'elicottero o con i muli, evitando così il
progressivo abbandono. Vorrei ricordare a tale proposito che i
gestori e il personale che soggiornano per 70 giorni a Comboé
devono ad oggi sperare di non avere necessità di interventi urgenti
di pronto soccorso nelle ore notturne o in giornate piovose con
nebbia, perché in queste condizioni, non essendoci la possibilità
di utilizzare l'elicottero, diventerebbe necessario il quadrupede
con i suoi tempi di trasporto. Collega Squarzino, ti vorrei solo
ricordare che 17 anni fa in quel di Comboé è morto il gestore per
infarto; siccome tu non conosci la situazione, non lo volevo dire,
ma ora te lo voglio ricordare. Tornando all'iter progettuale, nel
1999 la Giunta, composta da chi oggi sostiene il contrario,
incarica un progettista per realizzare la sistemazione e la
razionalizzazione dell'alpe anche attraverso un sentiero carrabile
e fra le indicazioni più caldeggiate dall'allora Giunta vi era
quella rappresentata dalla costruzione di una strada poderale sul
versante che, affacciato sul vallone di Comboé, collega il tramuto
centrale al Col Fenêtre, che a sua volta viene poi collegato con
una pista forestale verso l'alpeggio di Chamolé. Tale proposta fu
respinta dal VIA e non ritenuta accoglibile, in quanto avrebbe
creato un forte deturpamento ambientale. Se il VIA avesse dato
parere favorevole, alcuni "Amici del vallone di Comboé" che oggi
richiedono soluzioni alternative non l'avrebbero forse realizzata?
Dopo un anno di discussione, quindi si sono fatte le analisi per
cercare i possibili tracciati, si arrivò all'approvazione unanime
in Consiglio comunale a Charvensod del progetto preliminare, nel
dicembre 2001, dove si stabiliva la razionalizzazione dell'alpeggio
Comboé con la soluzione della pista trattorabile oggi in
discussione. Pista che, come previsto dal progetto, arriva
all'inizio del vallone di Comboé, evitando di incidere sul
territorio del vallone, mantenendolo assolutamente integro. Vorrei
sottolineare che quella fu la data dove il Comune di Charvensod
fece la sua scelta politico-amministrativa, dal 2001 in poi tale
progetto seguì l'iter delle diverse fasi come previsto dalla legge,
con le richieste dei diversi pareri obbligatori, pareri peraltro
tutti favorevoli: vincolo idrogeologico, paesaggistico, aree
boscate, deroga per le zone soggette a inondazioni e frane, VIA
procedura semplificata, autorizzazione ai fini idraulici e
autorizzazione della commissione edilizia. Questi sono arrivati nel
2003.
Dal 1999, anno in cui si iniziò con l'incarico per la
realizzazione di una trattorabile verso Comboé, fino a pochi mesi
fa mai nessuno mise in discussione tale scelta. Improvvisamente,
all'inizio del 2005 vengono esternate le prime posizioni contrarie
e allora viene alla memoria il detto Andreottiano: "a pensar male
si fa peccato, ma tante volte ci si azzecca", ma non è che certi
amici degli "Amici del vallone di Comboé" hanno cercato di
utilizzare quel vallone come cavallo di battaglia per la campagna
elettorale delle consultazioni amministrative? Se così fosse, di
fronte alle 2 posizioni chiare, ma diverse, l'elettorato del Comune
di Charvensod ha fatto la sua scelta alle elezioni del mese di
maggio, respingendo in maniera forte ed evidente il programma e le
proposte dell'attuale minoranza, fra cui la soluzione di una
monorotaia per raggiungere Comboé. Ora bisogna anche stabilire e
comprendere se il 72% dell'elettorato di un comune, sede del
territorio del Comboé, ha un peso e un significato meno forte -
ritengo che sia da considerare anche la petizione - di una
petizione sottoscritta da 1.638 persone, di cui 90 residenti a
Charvensod.
Entrando ora nel merito della petizione, bisogna subito rilevare
come il testo sottoposto alla firma dei cittadini - e anche al
sottoscritto fu chiesto di firmare, cercando di ottenere in maniera
non del tutto ortodossa la firma - sia un testo che presenta
diverse inesattezze. Intanto viene utilizzato il termine "strada" -
io contesto quanto dice il Consigliere Curtaz, che questa è
comunque una strada -, anziché "pista trattorabile", con il chiaro
intento di creare immediatamente l'immagine di un'opera di una
certa consistenza, cosa che invece non è, essendo tale pista un
allargamento del sentiero pedonale che da Pontey collega l'inizio
del vallone di Comboé con un allargamento della sede viabile di
2,50 metri utile per il transito di trattori di dimensioni ridotte.
Qui devo riconoscere anche l'onestà del collega Curtaz, che più
volte ha sostenuto che il progetto presentato, e grazie ad una
scelta scrupolosa degli amministratori, prevede il minor impatto
ambientale possibile. Ho assistito alla riunione organizzata dagli
"Amici del Comboé" presso la biblioteca, anche la geologa ha detto
che, dal punto di vista del tracciato e della pista progettata, vi
è un ridotto impatto ambientale. Viene poi scritto nel testo della
petizione
"nonostante il tracciato debba attraversare l'area
interessata dalla frana della Becca di Nona"
; qui magari per
coloro che non hanno letto le osservazioni presentate
dall'Assessore leggerò quanto è stato scritto:
"Tale osservazione risulta imprecisa in quanto la relazione
dello studio di impatto ambientale nel capitolo dedicato agli
aspetti geomorfologici, geologici e litologici specifica che: "...
i fenomeni legati alla frana della Becca di Nona non hanno
interessato il tracciato del sentiero. Quest'ultimo non
interferisce infatti direttamente con il canalone lungo cui si sono
riversati i materiali mobilizzati dalla frana, che è posto alcune
decine di metri ad est dell'estremità inferiore del sentiero e dal
quale ci si allontana progressivamente risalendo verso Comboé...",
sebbene la stessa successivamente aggiunge che: "... la linea di
abbassamento del materiale coinvolto dal dissesto sembra
prolungarsi verso un settore posto a monte del tratto medio
inferiore del sentiero. In corrispondenza di questo settore, benché
non se ne siano ancora verificati, non si può escludere che,
soprattutto in occasione di precipitazioni particolarmente intense
e prolungate, si manifestino dei fenomeni di collasso del materiale
coinvolto dall'abbassamento. In tale situazione è ipotizzabile che
almeno una parte del materiale collassato raggiunga il tracciato in
esame...".
Ci dice ancora che tale opera andrà ad inserirsi in maniera
molto pesante in un ambiente incontaminato. Questa è una
definizione che pare smentita da più persone, seppure su posizioni
diverse, che hanno seguito il progetto, tant'è vero citavo prima il
collega Curtaz e la geologa... ma, se dovesse optare per questa
monorotaia, saremmo poi così certi che tale opera si inserisca in
maniera armoniosa con il territorio? Infine, l'ultima citazione:
"visto che la strada carrozzabile, come si può evincere da
precedenti esperienze, non è determinante nel mantenimento delle
attività agro-pastorali"
. Tale affermazione è in parte da me
condivisa, in quanto non sempre si riscontrano mantenimenti e
recuperi agro-pastorali dei siti a seguito dei collegamenti con
piste o strade trattorabili, ma certamente il vallone di Comboé
necessita di interventi immediati e importanti, agevolando la
conduzione degli alpeggi che sono sempre meno appetibili da parte
degli agricoltori, anche se il Consigliere Curtaz sostiene che oggi
sono situazioni favorevoli; al contrario - questo lo dico in
maniera positiva - sempre più assistiamo a grandi e numerose
sensibilità di persone che con passeggiate e manifestazioni, che si
concludono però poi alla sera, esprimono il desiderio di un
mantenimento incontaminato dei siti e del territorio. Certamente
sarebbe auspicabile che da parte di chi è più sensibile ad un
mantenimento integro del territorio scaturisse qualche richiesta di
disponibilità concreta alla gestione di tali siti. Riuscire a
salvaguardare alcune zone particolarmente interessanti dal punto di
vista della bellezza del territorio è anche nella mia e nella
nostra intenzione, tant'è che feci parte di un gruppo di
consiglieri per verificare l'opportunità di individuare politiche
incentivanti. Devo riconoscere che abbiamo fatto anche dei
tentativi con la Giunta comunale di Charvensod, dove, a seguito
dell'incontro con l'Assessore, essendo queste... la possibilità di
sfruttare non nell'immediato, ma attraverso tutto un iter
legislativo... non siamo riusciti a concludere per quanto riguarda
la zona del Comboé... ma tutto questo deve essere fatto
salvaguardando "in primis" la tutela dell'agricoltura di
montagna.
Crediamo che la petizione sia uno strumento importante e
fondamentale per la vita democratica di un paese, ma con serenità e
serietà riteniamo che tale strumento debba essere messo in campo da
chiunque, mantenendo però correttezza e oggettività delle cose;
pare cogliere invece in questa vicenda che siano stati messi in
atto... forse per qualcuno per eccessivo entusiasmo... qualche
battuta sopra e oltre le righe.
Président - La parole au Conseiller Tibaldi.
Tibaldi (CdL) - Credo sia un sentimento diffuso presso la
popolazione valdostana, e soprattutto presso i colleghi presenti in
quest'aula, la tutela e la valorizzazione del nostro ambiente. Come
Valdostani, tutti quanti noi abbiamo a cuore le bellezze
paesaggistiche e ambientali che costituiscono la Valle d'Aosta.
Credo non sia necessario avere un cognome particolare o una casacca
particolare per amare la Valle d'Aosta nelle sue bellezze, quindi
direi che la premessa fondamentale è quella di continuare in questa
direzione, di salvaguardare la nostra principale risorsa:
l'ambiente.
Parto con questa premessa che è un po' sentimentale, come lo è
stato del resto l'intervento di un collega che mi ha preceduto,
perché è bene far riferimento al sentimento, ma è bene non
eccedere. Penso che il Comboé, che ho visitato una volta come
turista domenicale, sia uno dei siti più belli esistenti in Valle
d'Aosta, come ce ne sono altre decine, perché la Valle d'Aosta è
ricca di luoghi di questo tipo e naturalmente alcuni hanno avuto il
privilegio di avere una tutela particolare come siti ambientali di
pregio, quindi come siti sensibili, e altri no, il Comboé è fra
questi, però questo non lo squalifica nel rapporto agli altri. Ho
avuto occasione di fare una classica gita domenicale e di rendermi
conto della bellezza della zona. Credo che non sia affatto l'occhio
del turista domenicale a dover condizionare la tutela, da un lato,
e lo sviluppo, dall'altro, di una zona. Il Comboé, oltre ad essere
un ambiente alpino di particolare pregio, è anche un ambiente
alpino che viene utilizzato per delle attività agro-pastorali,
quindi gli alpeggi circostanti meritano di essere mantenuti. Più
volte in quest'aula è stata sottolineata l'importanza del binomio
tra l'opera dell'agricoltore, da un lato, e la salvaguardia del
territorio, dall'altro; più volte sono stati definiti l'allevatore
e l'agricoltore come "i giardinieri della montagna", questo termine
l'ho sentito per la prima volta quando era Assessore il collega
Perrin. Questo è un binomio che condivido appieno, perché non è
necessario vestire la stessa casacca per sposare una tesi che mi
sembra naturale e facilmente condivisibile. Alla tutela del
territorio fa da contraltare lo sviluppo economico, strutturale ed
infrastrutturale di una zona. Sono situazioni che devono
conciliarsi e trovare una via di conciliazione non sempre è
semplice. Indubbiamente il sentimento pervade la mente e la volontà
di coloro - più di 1.600 - che hanno firmato una petizione; spero
che lo abbiano fatto con la convinzione e soprattutto con la
conoscenza necessaria dei fatti che gli saranno stati rappresentati
da coloro che hanno raccolto le firme.
Il numero delle firme, come veniva detto, è un numero
importante, ma sappiamo come spesso si tende a raccogliere le
firme, a rappresentare la situazione con un eccesso di enfasi e
magari a non riprodurla nella sua realtà complessiva. Se vogliamo
tutelare però il nostro territorio, non possiamo impedire all'uomo
di farlo e, per permettere all'uomo di farlo, il concedere la
realizzazione di una strada trattorabile o, meglio, l'allargamento
di un sentiero per arrivare fino al vallone del Comboé, non credo
sia un delitto ambientale, inteso in senso lato. Se vogliamo
permettere che questa zona sia effettivamente tutelata, abitata,
che lì si persegua anche l'attività dell'allevamento del bestiame,
se vogliamo evitare che succedano fatti deprecabili come la morte
di una persona, perché i mezzi di soccorso non riescono ad arrivare
celermente per portare le soluzioni medicali necessarie, credo che
dobbiamo fare un salto in avanti proprio da un punto di vista
culturale, collega Curtaz. Favorire lo sviluppo, non lo sviluppo
inteso in senso deteriore del termine, ma semplicemente lo sviluppo
di un sentiero che diventa percorribile anche ad un mezzo di
piccola entità non è un qualcosa di anacronistico e di fuori dal
mondo, ma anzi un qualcosa in linea con i tempi per permettere di
portare degli ausili alle persone che lì abitano per una parte
dell'anno e che lì svolgono un'attività quotidiana, un'attività che
non è quella occasionale del turista domenicale.
Senz'altro vi sono delle alternative alle strada, ma definire
questa una strada forse è un eccesso. La mia famiglia è
proprietaria di alpeggi nella zona di Valtournenche, alpeggi che
sono situati in un sito naturalistico altrettanto bello e questa
zona è stata interessata dall'attraversamento di una strada
trattorabile, che è stata la benvenuta, perché ha permesso il
recupero di baite che altrimenti sarebbero state destinate al
diroccamento irreversibile, ma che, una volta ricostruite, hanno
permesso ai gestori degli alpeggi di portare il bestiame in quota e
di ricoverarlo in stalle che hanno quel minimo di strutturazione
necessaria a un allevamento corretto dei bovini. Le alternative
alle strade ci sono, certo, ma non possiamo portare la ferrovia
lassù: so che siete dei fautori della ferrovia a ogni costo e in
ogni luogo. D'altronde l'elicottero non vi piace, più volte avete
fatto interpellanze contro l'elicottero, penso che, se si va avanti
di questo passo, con una filosofia rigoristica di tale livello,
anche agli aquiloni verrà impedito di volare perché disturbano gli
uccelli... penso che si debba coniugare, oltre al sentimento, anche
il buon senso e la ragione, e in questo caso ringrazio il collega
Comé anche per aver fatto un "excursus" storico dell'evoluzione del
vallone di Comboé e delle considerazioni che spesso ci vengono
negate quando il sentimento prevale su altre nozioni obiettive e
fondate sulla ragionevolezza. D'altronde, se fosse così carico di
sentimento l'intervento del collega Curtaz, penso che non avrebbe
firmato la risoluzione "fumosa" che è stata presentata questo
Consiglio, che neppure cita il Comboé. Se ritenete che il Comboé
sia degno di una tutela superiore o al massimo, utilizzate gli
strumenti legislativi e urbanistici di cui già dispone la Valle
d'Aosta, che sono stati messi in cantiere e approvati quando era
Assessore Riccarand: mi riferisco alla legge n. 13/1998, PTP della
Valle d'Aosta...
(interruzione del Consigliere Curtaz, fuori
microfono)
... ho visto che avete presentato una seconda risoluzione,
perché vi eravate pentiti di aver firmato la prima, ma non ho
ancora avuto occasione di leggerla. La legge n. 13/1998,
Consigliere Curtaz, ha tutti gli strumenti per poter intervenire
non solo nelle aree e negli insediamenti agricoli, ma anche per la
tutela del paesaggio sensibile...
(nuova interruzione del Consigliere Curtaz, fuori
microfono)
... della mia disonestà magari parlerai dopo, adesso guarda la
tua disonestà nell'enfatizzare determinate situazioni e, se sei
educato, mi lasci terminare l'intervento!
L'articolo 38 prevede che siano individuati siti di specifico
interesse naturalistico oppure parchi, riserve, aree di
valorizzazione naturalistica, o aree di specifico interesse
paesaggistico; se volete presentare una risoluzione specifica e
seria, non "fumo", non demagogia, non populismo come quella che
avete proposto in seconda istanza e che ancora non abbiamo avuto
tempo di leggere, chiedete di inserire il vallone del Comboé in uno
di questi elenchi, utilizzando gli strumenti che sono vigenti e che
sono anche efficaci, perché la petizione che avete firmato ci ha
fatto specie quando l'abbiamo letta, abbiamo pensato: è strano che
il gruppo "Verde", che ha questa carica emotiva forte quando si
parla di ambiente, vada a sottoscrivere una risoluzione che dice
delle cose talmente naturali che non possono non essere condivise,
ma non affronta il problema del Comboé, perché qui non vi è scritto
"Comboé"! Il voler allegare la petizione a questa risoluzione
allora è un'offesa a chi ha sottoscritto la petizione ed è come
scrivere una lettera a Gesù Bambino, che non ci crede nessuno o,
meglio, ci credono i bambini, ma non le persone che hanno raggiunto
un minimo di maturità. Noi, con tutto il rispetto per chi ha
redatto e sottoscritto la petizione, ci crediamo in questi valori
ma, se vogliamo ribadirli con una certa efficacia, non scriviamo
queste cose in maniera così banale, anche perché, se dovete trovare
un accordo trasversale per condividere l'ovvio, ditecelo prima! Se
si vuole risolvere la situazione del Comboé in una maniera diversa
rispetto a quella che è attualmente esistente, utilizzate la
risoluzione, ma scriveteci del contenuto, utilizzate le leggi
vigenti, ma fatelo, perché tutti gli strumenti amministrativi e
legislativi sono a vostra disposizione!
Président - La parole au Conseiller Nicco.
Nicco (GV-DS-PSE) - Intervengo brevemente, perché abbiamo più
volte in quest'aula esposto i nostri orientamenti in materia di
politica ambientale. Lo abbiamo fatto in particolare in occasione
della discussione del disegno di legge concernente interventi per
la valorizzazione della riserva naturale denominata "Mont Mars",
che era e rimane per noi un buon esempio di realizzazione o, se
vogliamo, di tentativo di realizzazione di un progetto con il quale
si ricerca l'equilibrio difficile fra l'obiettivo, da un lato, di
salvaguardia ambientale, naturalistica, paesaggistica di un dato
territorio e, dall'altro, di mantenere su quel territorio l'uomo e
quindi la necessaria messa in opera di quegli interventi che
consentano all'uomo di continuare ad operare in un determinato
territorio, interventi che non sempre necessariamente devono
contemplare la costruzione di infrastrutture stradali.
Abbiamo poi scritto il programma di maggioranza, che contiene un
esplicito impegno che voglio ricordare:
"Occorrerà redigere in
accordo con le comunità territoriali il piano regionale delle aree
naturali protette, quale strumento di gestione e indirizzo unitario
del settore"
. Lo scorso anno, in occasione della discussione
del PREFIN, noi abbiamo voluto riproporre espressamente questo
punto. Mi sembra che anche la questione di Comboé - i cui valori
naturalistici, paesaggistici, ambientali, storici, dalle riunioni
della "Jeune Vallée d'Aoste" a quant'altro, sono troppo noti per
essere qui ulteriormente richiamati - vada inserita in questa
ottica, cioè che occorra uscire dall'esame del singolo caso per una
valutazione che sia più complessiva dell'intero territorio
regionale e che vi sia la necessità di riprendere in esame la legge
n. 30/1991, di aggiornarla, di prevedere normative specifiche di
salvaguardia relative a situazioni quali quella di Comboé e di
predisporre quel piano regionale delle aree protette che, dopo lo
studio preliminare approvato dal Governo regionale nel 1993, è
rimasto "lettera morta". In conclusione, colgo questa occasione per
risollecitare il Governo ad un impegno in tal senso.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Voglio solo fare alcune puntualizzazioni, perché
non vorrei che il nostro Assessorato, che ha per onere quello di
occuparsi del VIA diventi il protagonista, quando non lo è, di
questa vicenda. Abbiamo fatto un'istruttoria, che è quella del VIA,
nella quale abbiamo acquisito i pareri di tutte le strutture
regionali che hanno il mandato di presidiare aspetti paesaggistici
e via dicendo e tutte queste strutture hanno espresso un parere
favorevole, poi ribadito in un'assise che li ha visti tutti assieme
dove ognuno ha potuto mediare le proprie posizioni con quelle degli
altri, tanto che ne è uscita una valutazione positiva condizionata
sulla compatibilità ambientale.
Stiamo a discutere su 961 metri di pista, di allargamento di un
sentiero, poi si sente dire come se questa pista attraversasse dei
siti particolari... si dice: "l'unico posto in Valle dove vi è la
pinguicola..." - che so io? - "... verde"; no, non vi è una flora
particolare che viene interessata dalle infrastrutture, né viene
ipotizzato che la realizzazione di questa infrastruttura
pregiudichi l'assetto idrogeologico - semmai lo stabilizza - o
ancora che tale struttura deturpi il paesaggio; anche questo non
risulta da nessuna parte, anzitutto non si prevedono neppure delle
opere murarie. Diventa però pericoloso quando si dicono alcune
cose, perché ho la sensazione che chi le afferma a Comboé non sia
mai andato, perché, quando mi si parla di fare la monorotaia sul
versante sinistro orografico del torrente Comboé, è come se ci si
preparasse tutti gli anni in primavera non a sgomberare la neve, ma
a tirare via la monorotaia che è diventata un "cavatappi", perché
lì sì che cade la valanga! Quando si propugnano certe opere, allora
bisogna anche capire dove si fanno, perché al di là dell'impatto di
tipo ambientale... che poi impiantare una monorotaia lì da un punto
di vista ambientale è ancora più distruttivo che far allargare un
sentiero per tutta una serie di motivi! Non fate confusione con
quello che è successo all'alpeggio di Fontaine, perché non siamo
nella stessa situazione. Ecco perché saggiamente l'unica ipotesi di
monorotaia che stata in piedi era quella che passava per il Col
Fenêtre, ma allora sì che vi era un disagio, perché uno dei più bei
sentieri te lo trovi affiancato da una monorotaia e non avrebbe
dato la risposta che ci si attendeva.
Devo poi capire in riferimento a quanto diceva il Consigliere
Nicco... con il quale non voglio entrare in polemica, ma qui
bisogna che ci mettiamo d'accordo, perché ogni volta si parte con
il presupposto di fare un'area protetta per non fare
infrastrutture, salvo poi utilizzarla per fare infrastrutture,
esattamente come è successo con il Mont Mars. Da Pian e Coumarial
ad arrivare al lago Vargno vi era una strada che era una roba da
andarsi su con i gingolati, appena si è fatto l'accordo di
programma sul Mont Mars, la prima cosa che è stata chiesta e che si
è fatta è di fare la nuova strada che va su agli alpeggi esistenti!
Lasciamo stare se, quando porto il piano lavori qui, si grida allo
scandalo perché si chiede di adeguare gli "standard" delle strade
regionali che portano ai capoluoghi, nessuno grida al fatto che per
andare al Parco del Mont Avic abbiamo speso 70 miliardi per fare
una strada, su cui bisognerebbe convincere la Provincia di Brescia
con quella di Bergamo, ma lì va bene.... qui non possiamo usare
queste "lingue" pittoresche e difformi. Collega Curtaz, le moto a
Comboé vi sono già perché gli "arpian" che sono lì portano su e giù
le fontine con le moto, perché non hanno nient'altro, anzi sono
"motocross" che fanno tanto rumore e scassano i sentieri; forse, se
si fa un tracciato per andare su con un trattore, si tirano via le
puzzolenti e distruttive "motocross". Con queste logiche Comboé e
chi lo ha frequentato, quando eravamo piccolini era un po' la
riviera alta dei Valdostani... Carrel è un criminale nazista perché
è stato così sciagurato da fare una costruzione grande per
quell'epoca che, fatte le equivalenze, dovrebbe esserci adesso un
palazzo da 4 piani. Lui si è fatto una villa vicino a un alpeggio,
deturpando, adesso invece quello è un punto di riferimento... non
voglio proporre queste due cose, ma non si può, ogni volta che si
deve fare un intervento, subito farne la demonizzazione. Si sente
parlare di questa pista come se sconvolgesse gli equilibri
ambientali, non è così e lo dimostra il fatto che un VIA dice
esattamente il contrario. Agli studi di impatto ambientale, se poi
vengono confermati dalle strutture regionali, o ci crediamo o non
ci crediamo, perché se qui dentro vi fosse stata solo una frase che
diceva: "non fate quella roba perché pregiudicate.. che so io... la
sopravvivenza del "Dahu"", magari non si faceva, invece non vi è
niente che viene pregiudicato da questa opera.
Concordo con quanto dice il Consigliere Tibaldi: scusate,
abbiamo un PTP, abbiamo fatto un elenco dei gioielli della Valle
d'Aosta, forse vi sono dei ritardi nell'attuare quel programma di
valorizzazione delle aree protette, è stato tutto detto e fatto,
gli strumenti vi sono, vi è una legge regionale sulle aree protette
e Comboé è fuori da tutto questo e guardate che, quand'anche Comboé
vi fosse dentro, vi assicuro che vi sarebbe difficile da dimostrare
che tale infrastruttura, così come stanno le cose, sarebbe
incompatibile con la logica di valorizzazione dell'area protetta
Comboé. Prendo atto quindi che qui sono state esplorate le vie
conoscitive per fare una valutazione e la valutazione dice che
questa opera si può fare.
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - Vorrei anzitutto fare una precisazione, in
quanto facevo parte della III Commissione prima di assumere questo
incarico, avevo partecipato ai lavori di tale Commissione e in
quella sede avevo avuto modo di esprimere qualche pensiero in
merito all'argomento e, come si era deciso in commissione, si
rimandava alla discussione in aula per ulteriori approfondimenti.
In questo momento vorrei riprendere quello che avevo detto in
quella sede in merito a quello che penso e all'idea che mi sono
fatto negli anni dell'importanza delle petizioni e di come esse a
volte vengono organizzate. Con questo in nessuna maniera si vuole
sminuire questo tipo di azione, anzi massimo rispetto per chi
sottoscrive delle petizioni, però anni fa mi ricordo che in Val
d'Ayas nella zona di Mascognaz, dove avevo degli amici, era stata
aperta una sottoscrizione di firme per quel che riguarda la strada
di Mascognaz, che è una strada con delle similitudini con il
Comboé, nel senso che aveva necessità di avere un primo accesso e
aveva delle necessità che sono legate poi al mantenimento delle
caratteristiche della località. Ultimamente a Mascognaz sono stati
fatti alcuni interventi, sono interventi che erano probabilmente
già nelle intenzioni di chi diceva che la strada di accesso era da
fare e sono precisamente la ricostruzione di un alpeggio...
quest'anno, fra l'altro, è stata fatta una delle tappe di "Alpage
ouvert", un alpeggio che ha avuto le sue vicissitudini nella
realizzazione, ma che fortunatamente ha avuto una soluzione
favorevole in quanto una famiglia, che da moltissimi anni aveva
l'attività in quel luogo, ha potuto realizzare quello che era
l'obiettivo a beneficio di tutta la zona. "Alpage ouvert" in quella
località è andato molto bene, vi è stata una fruizione importante
da parte dei turisti che all'epoca magari avevano firmato. Inoltre
il vecchio nucleo di Mascognaz ha avuto un recupero di tipo
architettonico molto buono, vi è stata anche la realizzazione di
una "dépendance" del Breithorn che è di buona immagine per quel che
riguarda la modalità di recuperare il nostro patrimonio rurale
esistente. Il fatto che vi sia stata questa petizione all'epoca,
nel momento in cui questa ha avuto tanti consensi ha creato delle
discussioni, però erano discussioni legate a volte anche a un
approccio sentimentale, come qualcuno ha detto, e, se me lo
permettete, da parte di qualcuno un approccio "bucolico" nel senso
buono nel termine. Ben vengano quindi le petizioni, perché fanno
riflettere, ma dobbiamo tener conto anche dei vari aspetti, non
ultimo anche delle probabilità di recupero e di utilizzo delle aree
dal punto di vista agricolo e del recupero del patrimonio
rurale.
Per quel che riguarda le aree protette, l'Assessore Cerise ha
già messo in evidenza che abbiamo diverse zone in cui sono state
attivate delle procedure per avere la protezione di aree: Mont
Avic, Mont Mars, lo stesso vallone di San Grato, che è una zona
molto bella, ha avuto necessità nella parte di arroccamento di
avere una strada fino a Sant'Anna, il Mont Avic fino a Chevrère, il
primo tratto del Mont Mars ha richiesto di avere comunque un
accesso, anche a Cheneil, se non si arrivasse fino a Chanlève,
bisognerebbe arrivare almeno in prossimità. Tante iniziative che
adesso sono giacenti in Assessorato anche per alcune zone
particolari... per esempio per gli alpeggi del Monte Crabun a
Perloz, dove è necessario passare per zone difficili, si studiano
anche dei tratti di soluzione diversa, però è imprescindibile
l'accesso stradale fatto con criterio.
Alcuni giorni fa ho avuto un incontro con gli Amministratori del
Comune di Charvensod, dove si sono dette alcune cose, alla luce di
tutto quello che si è già detto fin qui. Prima di tutto nell'ultima
revisione progettuale sarà necessario andare a rivedere tutti i
dettagli al fine di mitigare il più possibile la realizzazione
dell'intervento. Sarà necessario prevedere di avere dal punto di
vista progettuale la soluzione definitiva senza necessariamente
intervenire con delle varianti, perché è delicato intervenire dove
vi è una situazione di massima attenzione, quindi pensare a tutto,
fare le cose con criterio, fare i lavori con la necessaria
attenzione e successivamente avere l'accortezza di predisporre una
regolamentazione come si deve, che sicuramente vedrà anzitutto il
comune come attore con l'accordo con anche chi sul territorio
opera, come la stazione forestale di competenza.
Quanto alle soluzioni alternative, della monorotaia si parla
tanto. La monorotaia era partita da Donnas, dove vi era una
situazione in cui non vi era magari un'alternativa diretta, e si
prestava bene a servire la zona dei vigneti. Sono stati fatti altri
interventi sempre con la monorotaia, però ogni volta vi sono delle
motivazioni che non sono solo di carattere ambientale, ma anche di
carattere tecnico, perché nel caso, per esempio, dell'alpeggio di
Lechy a Quart vi è anche un motivo di carattere tecnico, perché in
quella area vi è una zona che è sottoposta a possibili situazioni
di dissesto, nell'ultima alluvione è stata una zona che è stata
molto colpita, come tutto il vallone di Saint-Barthélemy, e vi
erano microfrane fin quasi sullo spartiacque, e in questa zona si
presta la soluzione della monorotaia, dicevo l'altro giorno...
quando si parlava di viabilità in generale. Credo il fatto di avere
questo allargamento di una viabilità esistente sia una soluzione
che è stata valutata a tutti i livelli e, probabilmente, è quella
auspicabile ancora, quindi ritengo che sarà da seguire con
attenzione in accordo con il comune.
Per quel che riguarda il discorso della risoluzione che verrà
considerata, questo non prescinde dall'assumere delle iniziative di
tipo legislativo e amministrativo al fine di andare a valorizzare i
siti, perché vi sono tanti piccoli siti nei comuni. Noi abbiamo
individuato negli anni dei macrositi che sono più appariscenti, ma
ogni comune può avere una piccola zona che intende valorizzare,
però questo deve essere fatto compatibilmente con l'uso agricolo
del terreno, perché, per esempio nella zona di Albard di Donnas, è
stato necessario individuare delle soluzioni, perché il PTP la
prevedeva come zona di massimo rispetto e il fatto di essere
intervenuti con il recupero agricolo è a tutela di tutto l'insieme
del territorio; quindi bisogna ragionare volta per volta e non
bisogna avere un approccio solo di tipo sentimentale e "bucolico",
ma anche di tipo pragmatico. Con questo non vuol dire che chi ha
tale atteggiamento non debba essere sensibile verso il mantenimento
del territorio, perché questo lo si può perseguire anche con degli
interventi di tipo infrastrutturale purché fatti con criterio.
Infine, il collega Curtaz parlava di incentivi per i conduttori
degli alpeggi. Volevo ricordare che attualmente con il Piano di
sviluppo rurale abbiamo già in atto per gli alpeggi non raggiunti
da strade la possibilità di riconoscere un'integrazione per quel
che riguarda l'indennità compensativa; questa è stata predisposta a
seguito della non accettazione da parte della Comunità europea
dell'uso degli elicotteri per il trasporto agli alpeggi. Prima vi
erano delle misure specifiche per il rimborso spese per gli
elicotteri, nel caso di strade non raggiungibili si riconosce
l'integrazione all'indennità compensativa, che però prevede l'uso
dell'elicottero, cioè non è "istigazione a delinquere" per chi non
vuole gli elicotteri, ma è comunque un incentivo all'uso
dell'elicottero che di per sé è "inquinante" da tutti i punti di
vista, perché chi è tranquillo a fare una passeggiata o una
dimostrazione, se si vede atterrare l'elicottero a fianco, si
incattivisce ancora di più. Direi che quindi anche lì diventa
difficile andare a riconoscere ulteriori incentivi e quindi avere
delle particolarità di intervento in più. Queste erano alcune
considerazioni che ritenevo opportuno fare per quanto riguarda
l'agricoltura.
Président - On passe à l'examen des résolutions.
La parole au Conseiller Curtaz, pour déclaration de vote.
Curtaz (Arc-VA) - Alcune brevi considerazioni in sede di
replica. Intanto voglio chiedere scusa al collega Tibaldi, perché
l'ho interrotto in malo modo durante il suo intervento ma, come il
collega Lattanzi sa, so fare anche di peggio: stavolta mi sono
trattenuto. Spiego perché mi sono arrabbiato con il collega
Tibaldi. Non per il suo intervento, perché, se mi consente la
battuta, da un Consigliere di "Forza Italia" non mi aspettavo
nessun altro intervento: mi ha dato fastidio la dietrologia
relativa alla presentazione di due risoluzioni, "una fatta in
pentimento dell'altra", perché non è affatto così. Come possono
testimoniare tutti i colleghi, le due risoluzioni sono state fatte
perché una è più generale ed è condivisa da tutti, tanto che
avevamo proposto di emendare quella risoluzione in maniera da
renderla più efficace, non è stato possibile, abbiamo dunque
presentato una seconda risoluzione che è circolata stamani con un
taglio più specifico. L'accenno del Consigliere Tibaldi a non so
quali scenari era totalmente infondato ed è per questo che ho
interrotto l'intervento; fra l'altro, lo stesso collega Tibaldi ha
riconosciuto di non aver letto il testo della seconda risoluzione,
in cui si fa riferimento a Comboé.
Detto questo, penso che il dibattito sia stato particolarmente
acceso, forse persino troppo, ma il calo di zuccheri e la
stanchezza giocano il loro peso, poi bene o male l'ambiente è
sempre un tema che suscita particolari impeti in quest'aula.
Personalmente lo vedo come un segnale positivo, anche se, dal
nostro punto di vista, non si fanno molti passi avanti nell'opera
di sensibilizzazione; vi è una sorta di dichiarazione di principio
sempre condivisa che però rimane sempre a livello astratto, poi,
quando cerchiamo di concretizzare certe affermazioni di principio,
ci troviamo di fronte al muro del pragmatismo. Voglio fare solo due
osservazioni dicendo che di positivo vi è che questa petizione
abbia suscitato un discreto dibattito in Consiglio, sono emerse
delle posizioni che hanno chiarito le rispettive idee, quindi mi
sembra che in sé vi sia un qualcosa di positivo.
Due osservazioni specifiche su due interventi, l'una indirizzata
al collega Borre per un dato di verità: quando si è sostenuto da
parte nostra che non vi è stata un'analisi delle ipotesi
alternative non si è espresso un'opinione: sta scritto sulla
relazione dell'Assessorato, dove si fa riferimento alle diverse
soluzioni stradali e si dice:
"Ulteriori soluzioni alternative,
quali ad esempio la realizzazione di una monorotaia, non sono state
considerate nello studio di impatto presentato"
.
L'Assessore Cerise ha detto cose interessanti su cui magari
torneremo, tipo quella della contraddizione fra la naturalità delle
zone protette e le strutture nelle zone protette, e questo è un
tema che deve far riflettere anche noi. Rispetto alla soluzione
della monorotaia, non so se la monorotaia poteva andare meglio
sulla sinistra orografica, piuttosto che sulla destra, però la
situazione andava esaminata con più attenzione, magari con altre
soluzioni che a noi non sono venute in mente, ma che immaginando lo
scenario si possono prevedere.
Devo dire con un po' di rammarico che non ho apprezzato
l'intervento del collega Comé, che pure ha seguito in maniera
corretta tutto l'iter della vicenda. Perché? Intanto perché né io,
né lui siamo medici, quindi non sappiamo perché il gestore
dell'alpeggio 17 anni fa è morto in montagna e non sappiamo se la
strada lo avrebbe salvato. Non mi è piaciuto un altro punto del suo
intervento: quando, seppure in maniera indiretta, il collega Comé
ha fatto riferimento a qualcuno del gruppo che ha raccolto le firme
della petizione degli "Amici di Comboé", andando a polemizzare su
proposte del passato che sarebbero state condivise. Ciò lo ritengo
improbabile, anche perché il precedente progetto, bocciato dalla
VIA, era stato fatto a cura non già del comune, ma del precedente
proprietario. Questo per amore di precisione ma, se anche fosse,
trovo poco corretto che in quest'aula si faccia riferimento a
persone che non hanno la possibilità come noi di rispondere,
replicare e esprimere la propria opinione. Se vi è qualcosa da dire
ad altre persone, che lo si dica direttamente e nelle sedi
competenti. La cosa che mi è piaciuta meno del suo intervento è che
risente ancora del clima elettorale in Comune, mentre la petizione
deve portare a fare un altro tipo di ragionamento. Lo riconosce
anche lei, solo novanta persone di Charvensod l'hanno sottoscritta:
questa petizione porta all'attenzione un problema di più ampio
respiro. Dimentichiamo quindi le elezioni di Charvensod,
dimentichiamo quello che è successo nell'ambito del normale
contraddittorio politico-amministrativo di un comune e cerchiamo di
vedere qual è il messaggio che viene dall'iniziativa e dal
dibattito scaturito. Messaggio che noi abbiamo cercato di cogliere
con la risoluzione che abbiamo proposto.
Ovviamente, avendole sottoscritte entrambe, voteremo entrambe le
risoluzioni: una di carattere generale che contiene delle
indicazioni condivisibili, alle quali non possiamo dire di no, ma
noi intendiamo dire anche qualcosa di più specifico sia in
riferimento a Comboé - il problema della pista trattorabile -, sia
in riferimento al più generale discorso della conservazione dei
siti naturalistici di particolare pregio nella nostra regione, per
cui abbiamo preferito affiancare alla risoluzione generica,
un'altra risoluzione più specifica.
Président - Je soumets au vote la résolution qui porte la
signature de tous les groupes, sauf la "Casa delle Libertà":
Conseillers présents: 27
Votants: 24
Pour: 24
Abstentions: 3 (Frassy, Lattanzi, Tibaldi)
Le Conseil approuve.
Président - Je soumets au vote la résolution présentée par le
groupe de l'"Arcobaleno" et du collègue Salzone au nom de la
"Fédération":
Conseillers présents: 27
Votants: 5
Pour: 4
Contre: 1
Abstentions: 22 (Borre, Cerise, Cesal, Charles Teresa, Comé,
Ferraris, Fiou, Frassy, Isabellon, Lanièce, Maquignaz,
Marguerettaz, Nicco, Pastoret, Perrin, Perron, Praduroux, Rini,
Tibaldi, Vicquéry, Viérin Adriana, Viérin Laurent)
Le Conseil n'approuve pas.
Président - Le Conseil prend acte de la pétition et de la
documentation y afférente. Avec ce point nous terminons nos
travaux. Je vous rappelle la ponctualité pour samedi matin à 9
heures.
La séance est levée.
---
La séance se termine à 14 heures 11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK