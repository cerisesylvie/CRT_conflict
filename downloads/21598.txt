Consiglio Regionale della Valle d'Aosta - Oggetto del Consiglio n. 1357 del 8 giugno 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1357 del 8 giugno 2005 - Resoconto
OGGETTO N. 1357/XII - Discussione congiunta del rendiconto 2004
e dell'assestamento del bilancio 2005.
Président - La parole au rapporteur, Conseiller Praduroux.
Praduroux (UV) - Con l'approvazione del rendiconto generale si
affronta un momento importante dell'anno finanziario e
dell'attività dell'Amministrazione regionale. Si ha infatti
l'opportunità di verificare in che modo le risorse a disposizione
siano state impiegate e in che modo gli interventi programmati
siano stati portati a compimento con l'effettiva realizzazione.
L'esercizio finanziario del 2004 chiude con un avanzo di
amministrazione di 226.325.329 euro. Tale somma prende in
considerazione i fondi comunitari e statali accertati e non
impegnati per una cifra pari a 21.225.851 euro che saranno
attribuiti all'esercizio 2005 nell'ambito della successiva legge di
assestamento. Le previsioni definitive della parte entrate per il
2004, con esclusione delle partite di giro, sono superiori dell'1%
rispetto alle previsioni iniziali, il che sta ad indicare il buon
livello di realismo con cui si è improntata la predisposizione del
bilancio. Gli accertamenti finali risultano in linea con le
previsioni, eccezion fatta per le minori entrate collegate ai
mutui, prestiti ed operazioni creditizie.
Sul versante entrate quelle derivanti da tributi fanno
registrare un incremento del 5,59% rispetto all'esercizio
precedente. La percentuale di riscossione passa dal 70% al 74%. La
voce delle entrate derivanti da contributi e assegnazioni dello
Stato, ivi compresi quelli per le funzioni delegate, risultano in
linea con le previsioni, tuttavia la riscossione scende al 49%. Le
entrate derivanti da rendite patrimoniali, da utili di enti e
aziende regionali sono in linea con le previsioni e la riscossione
che tocca la percentuale del 77% è migliorata rispetto al 2003.
Passando quindi alle entrate derivanti da alienazioni di beni
patrimoniali, da trasferimenti di capitali e rimborso di crediti
fanno registrare un aumento rilevante rispetto alla previsione,
anche se a fronte di questa tendenza la capacità di riscossione
permane scarsa. Va poi sottolineato che non vi sono entrate
derivanti da mutui, prestiti e altre operazioni creditizie poiché
non è risultato necessario ricorrere all'indebitamento.
Passando al versante delle spese di competenza la percentuale
dell'impegnato rispetto alle previsioni definitive si attesta, per
l'esercizio finanziario 2004, al 90% delle previsioni, rispetto
all'89% del 2003 e al 92% del 2002. Rimanendo nell'ambito delle
spese di competenza si deve registrare una capacità di spesa -
liquidato rispetto all'impegnato - che passa dal 68,46% del 2003 al
67,16% del 2004.
La differenza tra le entrate accertate e le spese impegnate al
31 dicembre 2004 fa registrare un disavanzo di 89.675.444 euro. Il
disavanzo risulta ampiamente compensato dall'avanzo di
amministrazione dell'esercizio 2003 applicato al bilancio 2004
comportando un avanzo di gestione della competenza pari a
138.972.443 euro.
Venendo ai residui attivi relativi agli esercizi precedenti in
carica al 1° gennaio 2004 essi ammontano a 1.081.740.000 euro. Il
42% è stato riscosso, mentre l'1% è stato eliminato per accertata
insussistenza o inesigibilità. Resta da riscuotere il 57% del
volume dei crediti che risulta equivalente a 614.943.000 euro.
Per quanto riguarda invece i residui passivi iscritti al 31
dicembre 2004, il 39% è stato pagato nel corso dell'anno, con un
lieve miglioramento rispetto al 2003, l'11% è stato eliminato per
economie - di cui il 6% per perenzione amministrativa -, mentre è
stato trasferito all'esercizio 2005 il 50%.
Facendo riferimento al livello complessivo della competenza più
i residui, si rileva: un significativo miglioramento sia per quanto
riguarda la capacità di spesa, sia per la capacità di riscossione,
una stabilità nello smaltimento dei residui, un miglioramento della
capacità di spesa per il settore della finanza locale che è
rappresentata in gran parte a trasferimenti senza vincolo di
destinazione.
Procedo alla lettura della relazione che si riferisce al disegno
di legge n. 72. Sono tre i capi in cui si articola questo
provvedimento: il primo capo disciplina l'assestamento di bilancio
di previsione per l'anno finanziario 2005. Il secondo capo
introduce modifiche alle disposizioni vigenti con l'obiettivo di
adeguare le spese del bilancio agli obiettivi di politica
economico-finanziaria. Il capo terzo invece si occupa della
determinazione della variazione al bilancio di previsione 2005 e
per il triennio 2005/2007 con riferimento all'anno finanziario
2005. Esaminiamo il disegno di legge regionale n. 72 in seguito
all'approvazione del rendiconto generale dell'esercizio finanziario
2004. L'obiettivo degli interventi adottati è quello di favorire un
adeguato utilizzo delle risorse adeguando alcuni stanziamenti alle
effettive esigenze di spesa così come risulta dal periodo di
gestione. La finalità è quella di destinare l'avanzo di
amministrazione registrato in seguito alla chiusura dell'esercizio
finanziario del 2004 andando ad apportare nello stesso tempo delle
modifiche alle disposizioni legislative in vigore per adeguare le
spese previste a bilancio rispetto agli obiettivi di politica
economico-finanziaria.
L'avanzo di amministrazione dell'esercizio finanziario 2004 è
pari a 226 milioni di euro. Va precisato che solo una parte di
questa cifra potrà essere impiegata a sostegno delle scelte
politiche adottate. Ammonta infatti a 55 milioni di euro la somma
che in virtù della legge rimane a destinazione vincolata. Tali
somme sono quelle assegnate ai seguenti settori: al comparto della
finanza locale 14,5 milioni di euro (ai sensi della legge regionale
n. 1/1999 così come modificata dall'articolo 4 della presente
legge); programma regionale degli interventi in seguito ad eventi
calamitosi 13,3 milioni di euro (ai sensi della legge regionale n.
25/2002 articolo 2); alla reiscrizione a bilancio 2005 dei fondi
Stato non impegnati nell'esercizio 2004 che sono 21,2 milioni di
euro (ai sensi dell'articolo 42, comma 2, della legge regionale n.
90/1989). Vanno poi aggiunte a questa componente vincolata le somme
da destinare ai fondi di riserva per un totale di 32,3 milioni di
euro.
Si deve a questo punto sottolineare come nell'ambito della
finanza locale sia sempre privilegiata la componente degli
investimenti con il 93,14% dell'avanzo di amministrazione destinata
a questo tipo di interventi. Venendo quindi alla componente di
avanzo che è possibile mettere a disposizione degli interventi
regionali, la cifra ammonta a 138 milioni di euro. Nell'ambito del
presente disegno di legge tali risorse vengono destinate per la
riduzione di 16 milioni di euro dell'indebitamento previsto che si
abbassa così da 165 a 149 milioni di euro. Va poi sottolineato che
sono 58 i milioni di euro destinati alla gestione speciale della
"Finaosta S.p.a.", principalmente per il finanziamento
dell'acquisto del "Grand Hôtel Billia" di Saint-Vincent.
Nel primo capo la consistenza dei residui attivi iscritti a
bilancio viene rettificata in via presuntiva: il conto dei residui
attivi viene così rideterminato in euro 1.139.547.059. Per quanto
riguarda invece la consistenza dei residui passivi, a seguito delle
opportune variazioni, il conto risulta rideterminato in euro
945.880.000. All'articolo 3, a seguito delle risultanze derivanti
dal conto reso dal tesoriere alla chiusura dell'anno finanziario
2004, si procede all'aggiornamento del fondo iniziale di cassa che
risulta definito in euro 32.659.127.
Tra gli interventi introdotti dal presente di disegno di legge
vanno a beneficiarne i seguenti settori:
- sanità, cui vengono destinati circa 14 milioni di euro che
vanno a finanziare le spese correnti. Di questi 10,5 serviranno al
rimborso degli oneri per la mobilità sanitaria passiva al Fondo
sanitario nazionale e 2,5 milioni per il rinnovo dei contratti per
la medicina generale e per la specialistica convenzionata. Altri
4,6 milioni saranno invece destinati all'adeguamento delle
strutture sanitarie e socio-sanitarie;
- ambiente, è il settore che potrà contare per lo sviluppo
sostenibile su 7,2 milioni di euro da destinare a interventi
urgenti nel settore della depurazione delle acque reflue e di
quelle potabili. Sarà possibile finanziare poi l'acquisizione delle
aree per l'ampliamento del Centro di trattamento dei rifiuti solidi
urbani che si trova a Brissogne, ma anche per la realizzazione di
progetti di riqualificazione e valorizzazione dei beni urbanistici,
ambientali e paesaggistici e per trasferimenti all'ARPA;
- il settore dell'agricoltura potrà contare su 5,2 milioni di
euro nell'ambito del Piano di sviluppo rurale 2000/2006 per
contributi allo sviluppo e al miglioramento delle infrastrutture
rurali e per interventi migliorativi sui fabbricati rurali
d'azienda e d'alpe;
- l'artigianato invece si vedrà assegnare 3,5 milioni di euro
che serviranno essenzialmente a sostenere gli investimenti
produttivi delle imprese artigiane e i loro consorzi con contributi
in conto capitale;
- l'industria avrà un'assegnazione di 3,3 milioni di euro che
potranno essere validamente impiegati per incentivare la ricerca,
lo sviluppo, l'acquisto, la costruzione, l'adeguamento e la
manutenzione straordinaria di aree e di immobili da destinare ad
interventi nel settore industriale, ma anche per quegli interventi
di completamento di bonifica e re-infrastrutturazione dell'"area
Cogne";
- infine il settore del commercio potrà contare su una somma di
2 milioni di euro per contributi a favore di attività
commerciali.
Venendo invece al secondo capo del presente disegno di legge
vanno prese in considerazione le modifiche alle disposizioni
legislative che riguardano in particolare la finanza locale, lo
sviluppo economico e il Forte e borgo medievale di Bard. Per quanto
riguarda quest'ultimo, è previsto un aumento di 800 mila euro
dell'autorizzazione di spesa per la realizzazione del percorso di
turismo culturale e ambientale che passa sotto il nome di
"Microsistema di Pont-Saint-Martin/Donnas/Bard".
Per lo sviluppo economico si attribuisce alla Camera valdostana
delle imprese e delle professioni la tenuta dell'Albo regionale
delle imprese artigiane e delle funzioni connesse alla tenuta del
medesimo albo.
Per quanto riguarda la finanza locale, il presente disegno di
legge stabilisce che l'avanzo di amministrazione da destinare agli
interventi di finanza locale sia determinato, oltre che dalle
economie della gestione dei residui e della competenza, anche
dall'avanzo derivante dalla cancellazione dei residui passivi per
effetto della perenzione amministrativa.
Président - Je vais vous faire parvenir aussi l'avis favorable
du Conseil permanent des collectivités locales, ainsi que la
relation signée par les 3 Commissaires aux Comptes du Conseil: les
collègues Lattanzi, Praduroux et Rini, ainsi que la relation de
l'Assesseur Marguerettaz.
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV) - Credo sia opportuno procedere
all'illustrazione della relazione, in modo da dare tutti quegli
elementi che possono servire al dibattito.
L'esercizio finanziario 2004 chiude con un avanzo di
amministrazione di euro 226 milioni. Al netto dei fondi Stato e
comunitari accertati e non impegnati per 21 milioni di euro,
l'avanzo di bilancio si riduce a 205 milioni di euro. La
riassegnazione dei fondi Stato deve essere dedotta, lo ricordo,
perché si tratta di trasferimenti con destinazione vincolata e
l'ordinamento contabile impone di riassegnarli alla competenza del
2005. Il loro volume è abbastanza fisiologico e motivato dalla
diversa tempistica tra la loro assegnazione dei fondi e il loro
utilizzo.
I due momenti che hanno influenzato il rendiconto finanziario
2004 sono stati: il provvedimento legislativo d'assestamento del
bilancio 2004, con l'applicazione dell'avanzo d'amministrazione
2003 pari a 228 milioni di euro; il provvedimento legislativo di
variazione del bilancio 2004. Come avrete notato, l'avanzo
dell'esercizio 2004 è molto simile come importo a quello del 2003
così come le ragioni della sua formazione. L'avanzo
d'amministrazione può essere analizzato attraverso due distinte
modalità: la prima come fondo cassa + residui attivi - residui
passivi; la seconda come avanzo della gestione di competenza +
gestione dei residui. Volendo dare delle cifre ai due metodi: nel
primo caso al fondo cassa al 31 dicembre 2004 di 33 milioni di euro
si aggiungono 1.139 milioni di residui attivi e si sottraggono 946
milioni di euro di residui passivi. L'evidenza di questo calcolo è
dettagliata alla pagina 2 della relazione al rendiconto; la seconda
modalità evidenzia un avanzo della gestione di competenza di 139
milioni, cui vanno aggiunti 87 milioni derivanti dalla gestione dei
residui degli anni precedenti. L'evidenza di questo calcolo è nella
tabella a pagina 16.
Anche l'avanzo della gestione di competenza è sostanzialmente
costante: nel 2003 pari a 137 milioni e nel 2004 pari a 139
milioni; anche se ad un'analisi più dettagliata, nelle sue
componenti l'avanzo della gestione di competenza prima
dell'applicazione dell'avanzo ha subito importanti variazioni: il
risultato della gestione di competenza del 2003 era infatti
positivo per 10 milioni, mentre nel 2004 è negativo per 90 milioni.
Il risultato netto appare comunque in linea, in quanto tale
differenza viene compensata dall'avanzo dell'anno precedente
applicato alla competenza, che nel 2003 è stato di 127 milioni,
mentre nel 2004 è stato di 228 milioni.
Così come per l'anno 2003, l'avanzo 2004 è fortemente
determinato dalla gestione dei residui, la cui analisi della
dinamica assume a tal fine un'importanza particolarmente rilevante,
cui si aggiungono gli istituti della perenzione amministrativa e
delle economie. Nella situazione concreta del rendiconto 2004 le
somme dichiarate perenti sono pari a 57 milioni di euro e le
economie ammontano a 45 milioni di euro. Queste due voci sommate
rappresentano 102 milioni di euro del nostro avanzo. La perenzione
amministrativa impone di eliminare dal conto i residui dopo 2 o 3
anni a seconda che siano correnti o d'investimento e di assicurarne
il finanziamento con appositi fondi di riserva. In pratica la
perenzione è un meccanismo giuridico che elimina "automaticamente"
dal conto le somme antecedenti i 2 o i 3 anni che hanno avuto un
impegno contabile, ma per le quali non è ancora avvenuto il
pagamento. Faccio sempre tale passaggio, perché nella contabilità
degli enti locali questo discorso della perenzione non esiste,
mentre è tipico del bilancio regionale. Le economie sono
determinate da differenze "definitive" tra quanto impegnato e
quanto definitivamente dovuto in rapporto all'obbligazione assunta.
La somma rappresenta poco più del 4,7% del volume totale dei
residui gestiti nell'anno 2004.
La gestione dei residui. Ricordo che i "residui" rappresentano
le obbligazioni non soddisfatte nel termine dell'esercizio,
assimilabili, pertanto, a crediti e debiti rispetto ai quali la
fase procedurale non si è conclusa. I residui sono alimentati dalla
differenza tra l'accertato e il riscosso da una parte - i
cosiddetti "residui attivi" -, così come dalla differenza tra le
somme impegnate e quelle pagate: i cosiddetti "residui
passivi".
L'ammontare complessivo dei residui attivi da riportare alla
gestione 2005 è di 1.139 milioni di euro ed è superiore di 58
milioni rispetto alla somma presa in carico all'inizio del 2004,
pari ad un aumento del 5,4%. I residui attivi relativi agli
esercizi precedenti, in carico al 1° gennaio 2004, ammontavano a
1.082 milioni di euro; di tale importo il 42% è stato riscosso nel
corso dell'esercizio 2004, mentre l'1,3% è stato eliminato per
accertata insussistenza o inesigibilità del credito. Le somme
rimaste da riscuotere al termine dell'anno 2004 ammontano,
pertanto, a euro 614 milioni, che corrispondono al 56% del volume
dei crediti all'inizio dell'esercizio. Come per l'anno 2003,
l'aumento dei residui di competenza nel 2004 è stato maggiore delle
riscossioni. Questi crediti sono in massima parte ripartiti tra i
titoli I, II e III del bilancio, costituiti essenzialmente da quote
di riparto fiscale e trasferimenti.
Per le altre entrate regionali le attività di recupero crediti
sono svolte regolarmente dall'Amministrazione, anche se l'incidenza
relativa di queste entrate sul totale è molto bassa. Non deve
preoccupare il 16% di riscosso del titolo IV riferito alle entrate
derivanti da alienazione di beni patrimoniali, da trasferimenti di
capitale e da rimborso di crediti, in quanto le procedure contabili
accertano le entrate a questo titolo quando viene decisa
l'alienazione, molto prima quindi dell'effettuazione concreta
dell'asta. Vi confermo che nei primi mesi del 2005 questi crediti
sono già in massima parte riscossi (Ecole de neige). Segue una
parte tabellare che evito di leggere. In sintesi la situazione
creditoria della Regione evidenzia che il 57% del volume dei
crediti iscritti al 1° gennaio 2004 è trasferito all'esercizio
2005, in massima parte riferiti al titolo I e in misura minore al
titolo II e III e che l'1,3%, pari a 14 milioni, è stato eliminato,
perché considerato inesigibile o insussistente.
Residui passivi. L'ammontare complessivo dei residui passivi da
riportare alla gestione 2005 è di 946 milioni di euro ed è
superiore del 6,7%, pari a 59 milioni rispetto al carico all'inizio
del 2004. I residui passivi al 1° gennaio 2004 ammontavano a 887
milioni e di questi circa il 38,7% è stato pagato durante l'anno
2004, tale percentuale è leggermente più alta dell'anno precedente.
In sintesi, la visione della situazione debitoria della Regione
evidenzia che circa il 50% del volume dei debiti iscritti al 1°
gennaio 2004 è trasferito all'esercizio 2005; il 6,4%, pari a 57
milioni, è conseguente alla perenzione amministrativa; il volume
dei debiti posti in economia è del 5% pari a 45 milioni di euro.
Questi dati sono in linea con il 2003. L'aumento dei residui
passivi compensa sostanzialmente l'aumento dei residui attivi;
ciononostante è evidente il continuo aumento dei residui: cresce il
bilancio e crescono i residui sia attivi, sia passivi,
proporzionalmente.
La situazione globale di cassa. Questo è un capitolo importante
perché ha tutta una serie di conseguenze, quindi dovremmo come
Consiglio porre attenzione su quanto andrò a dire. Il dato
maggiormente significativo della situazione di cassa della Regione
è rappresentato dal fatto che solo il 73% delle entrate derivanti
dalle compartecipazioni sono effettivamente riscosse, cioè lo Stato
ci trasferisce nella migliore delle ipotesi 3/4 di quanto ci
spetta. Tale situazione è in leggero miglioramento rispetto al
2003, quando tale percentuale era del 70%. Ciononostante tale
situazione è una vera e propria "trappola della liquidità" creata
ad arte per comprimere in maniera subdola la nostra autonomia
finanziaria. In pratica ci viene riconosciuto il titolo ad
iscrivere nella competenza delle entrate e conseguenti pari impegni
nella parte spesa senza avere poi l'erogazione di cassa
dall'Amministrazione statale. Questa osservazione, purtroppo, non è
nuova, ho già più volte sottolineato come tale meccanismo trova la
sua sostenibilità giuridico-procedurale nel Patto di stabilità. È
importante però sapere che con l'approvazione della legge
finanziaria dello Stato 2005 tale situazione viene ulteriormente
aggravata estendendo il controllo anche alla spesa di investimento.
In passato il tetto alla spesa si limitava alla spesa corrente. Ci
troveremo così, sempre di più, nel paradosso di avere risorse, ma
non poterle spendere, perché abbiamo dei limiti che vengono fissati
percentualmente rispetto alla spesa dell'anno precedente. Ho un
prospetto in cui si evidenzia la situazione di cassa, dove al 31
dicembre emerge un fondo cassa di 32.659.127 euro. La capacità di
riscossione, rispetto alle previsioni definitive, che aveva
registrato una flessione nel 2003 passando dal 70,29% del 2002 al
65,38% del 2003, nel 2004 recupera e diventa il 72,11%.
Analogamente la capacità di pagamento, sempre rispetto alle
previsioni definitive, che dal 68,02% del 2002 era scesa al 64,96%
nel 2003, ora risale al 71,21%. Questo fenomeno si può anche
facilmente spiegare con il cambio di legislatura avvenuto nel 2003
che fisiologicamente comporta alcuni rallentamenti nell'attività
amministrativa.
Veniamo ora all'analisi delle singole sezioni del bilancio.
Le entrate. Malgrado la situazione di stagnazione che sta
caratterizzando in questi ultimi anni l'economia a livello
nazionale ed internazionale, le entrate della Regione continuano a
mostrare tassi di crescita importanti, anche in termini reali.
Affinché l'analisi delle entrate del bilancio regionale sia
significativa, occorre considerare l'andamento delle stesse al
netto delle contabilità speciali - tra cui le partite di giro - e
dell'indebitamento, di cui si dirà più avanti, ovvero considerare i
primi quattro titoli dell'entrata, che potremmo definire le
"risorse disponibili" del bilancio regionale. Queste risorse sono
aumentate, nel 2004, del 6% rispetto al 2003 che a sua volta
mostrava una crescita del 4,4% sul 2002. La stessa percentuale di
crescita del 2004 ha caratterizzato la principale fonte di entrata
per il bilancio regionale, ovvero "tributi propri e
compartecipazioni ai tributi erariali", che ha rappresentato quasi
il 91% delle risorse disponibili, per cui ritengo utile commentarne
brevemente le principali voci, distintamente per i tributi propri e
le compartecipazioni ai tributi erariali. I tributi propri
rappresentano circa il 15% di questa fonte di entrata - le voci
principali sono la tassa di concessione casa da gioco e l'IRAP - e
il loro ammontare complessivo si è mantenuto stabile nel corso
degli ultimi 3 anni. L'ammontare delle compartecipazioni ai tributi
erariali, come noto, dal 2000 al 2001 ha fatto registrare un
rilevante scostamento positivo, soprattutto come conseguenza
dell'operazione di acquisizione delle centrali idroelettriche,
operazione perfezionata a metà del 2001. L'effetto "dell'operazione
ENEL" sulle entrate del conto consuntivo della Regione si è
manifestato completamente nel 2002.
Il positivo andamento delle entrate derivanti dalla
compartecipazione al gettito dei tributi erariali è proseguito
anche negli ultimi 2 anni e si è registrato ancora un aumento
dell'11% nel 2003 e, come detto, un aumento del 6% nel 2004. Questa
crescita è spiegabile da diversi fattori che hanno inciso sulle
principali imposte: l'incremento del volume di affari delle società
operanti nel settore idroelettrico; l'aumento della base imponibile
per il calcolo dell'IRPEF pagata dalle pubbliche amministrazioni,
per effetto dei rinnovi contrattuali; l'incremento della misura
delle accise sulla fabbricazione della birra; il riconoscimento
anche alla Valle d'Aosta, a partire dal 2002, del gettito delle
imposte sostitutive. Per contro, proprio in relazione all'andamento
e alle previsioni dell'evoluzione dell'economia a livello nazionale
ed europeo, le entrate continuano ad essere previste in modo
prudenziale, per cui a consuntivo, anche per il 2004, risultano
entrate superiori a quanto iscritto nel relativo bilancio di
previsione (ovviamente sempre senza considerare l'indebitamento che
è stato iscritto in previsione e che non si è reso necessario
attivare nel corso dell'anno).
Per quanto riguarda le altre voci, mi limiterei a ricordare che
l'ammontare dei fondi statali -ricompresi nei titoli II e III - si
è riportato ai livelli precedenti il 2001, in quanto il 2001 e il
2002, con una "coda" nel 2003, sono stati esercizi finanziari
caratterizzati dall'introito di fondi e dall'attivazione di mutui
per l'alluvione del 2000; infine il titolo IV mostra nel 2004 un
incremento che viene considerato eccezionale per effetto del
perfezionamento di alcune importanti dismissioni immobiliari.
Per quanto riguarda il debito, nel 2004 non è stato necessario
attivare alcuna forma di indebitamento, né a carico della Regione,
né con oneri a carico dello Stato.
Le Spese. Il volume di spesa, escluse le contabilità speciali, è
aumentato rispetto alla previsione di circa 243 milioni di euro,
pari al 17%, per effetto sia dell'applicazione dell'avanzo
d'amministrazione di 228 milioni di euro, sia dell'iscrizione di
fondi Stato e trasferimenti dall'Unione europea per oltre 15
milioni. Il rendiconto della gestione di competenza 2004 evidenzia
nella gestione della spesa corrente un miglioramento del rapporto
percentuale tra le spese correnti e gli investimenti. In sede di
previsione tale percentuale era del 67,62%, mentre la previsione
definitiva è stata del 60,47%. L'applicazione dell'avanzo 2003 ha
portato in particolare ad un incremento rispetto allo stanziamento
iniziale del 8,1% delle spese di funzionamento, del 25% degli
interventi a carattere generale, del 27,8% degli interventi a
carattere specifico. Risultano impegnate alla chiusura l'89,69%
delle somme definitivamente stanziate e di queste pagate oltre il
67%. Tali dati sono in miglioramento rispetto al 2003. La
percentuale di impegnato va distinta tra spese di titolo I che si
situano al 92,83% e di titolo II a 85,05% e titolo III a 87,38%.
Questo fa sì che la percentuale definitiva di spese correnti
impegnate rispetto al totale delle spese - limitatamente alle spese
correnti + investimento - sia del 63% contro il 64% del 2003. Si
conferma una buona capacità di perfezionare, entro il termine
dell'esercizio, l'obbligazione giuridica dell'impegno dei fondi
assegnati alle strutture, soprattutto nella finanza locale (95%) le
partecipazioni (95,6%) e nel settore della sanità (99%) oppure,
com'è logico che sia, nei settori relativi a spese per il
personale.
Analisi delle spese per settori di intervento. Vediamo ora come
si sono evolute le spese complessivamente impegnate - spesa
corrente e spesa di investimento - rispetto al 2003. Le spese di
funzionamento, nella loro articolazione di spese per gli organi
della Regione, spese per il personale regionale e le spese di
acquisto e gestione di beni e servizi ammontano complessivamente
nel 2004 a 333 milioni di euro con un incremento del 6,9% rispetto
al 2003. Le spese di intervento a carattere generale aumentano del
22,1% rispetto al 2003 assestandosi sulla cifra di 345 milioni di
euro. Le spese di intervento a carattere specifico (settori) sono
cresciute complessivamente del 6,2% assestandosi a 880 milioni di
euro. Complessivamente le risorse impegnate nel 2004 sono cresciute
del 10% e si assestano ad un totale di 1.633 milioni di euro.
Per analizzare più specificatamente i settori di intervento vi
propongo l'analisi delle spese riconducendole alle principali leggi
regionali con un duplice obiettivo: da una parte dare un primo
giudizio sull'efficacia delle singole leggi verificando in che
misura si sono attuati gli interventi previsti; dall'altra di
ribadire la centralità del Consiglio regionale che attraverso
l'approvazione delle leggi determina in modo significativo il
bilancio regionale.
Per quanto riguarda l'agricoltura:
- Piano di sviluppo rurale 2000-2006. Nel corso dell'esercizio
2004 sono stati destinati al piano circa 63 milioni di euro,
impegnati circa 62 milioni e liquidati 21,7 milioni;
- legge regionale n. 21/2001: "Disposizioni in materia di
allevamento zootecnico e relativi prodotti". La Regione per le
finalità di questa legge ha stanziato 12,6 milioni di euro di cui
11,4 sono stati impegnati e 8,3 milioni liquidati;
- legge regionale n. 3/2002: "Incentivi regionali per
l'attuazione degli interventi sanitari a favore del bestiame di
interesse zootecnico". Nel corso dell'esercizio 2004 la Regione ha
reso disponibili 5,6 milioni di euro per finanziare i contributi
per gli interventi sanitari a favore del bestiame di interesse
zootecnico. Ne sono stati impegnati 4,3 milioni e liquidati 2,4
milioni.
Per quanto riguarda i trasporti:
- legge regionale n. 29/1997: "Norme in materia di servizi di
trasporto pubblico di linea". Ha un'assegnazione definitiva di
circa 20 milioni che sono quasi tutti impegnati, mentre ne vengono
liquidati circa 15,6 milioni;
- legge regionale n. 15/1995: "Interventi regionali per
investimenti nel settore del trasporto pubblico collettivo di
persone". La Regione ha messo a disposizione 3,6 milioni di euro a
favore di contributi per gli investimenti nel settore dei trasporti
pubblici, totalmente impegnati;
- legge regionale n. 15/1992: "Iniziative per lo sviluppo del
servizio ferroviario e dell'intermodalità e per la riqualificazione
della linea ferroviaria Aosta/Pré-Saint-Didier". Questa legge è
stata integrata nel corso dell'anno 2004 dalla legge regionale n.
25/2004 per l'ammodernamento del sistema ferroviario e
l'intermodalità nei trasporti, ove la Regione ha messo a
disposizione 5,1 milioni di euro, di cui sono stati impegnati 4,7
milioni;
- legge regionale n. 78/1991: "Infrastrutture aeroportuali e
piano di radioassistenze per l'aeroporto "Corrado Gex" della Valle
d'Aosta". Per finanziare le spese per impianti e attrezzature
dell'Aeroporto "Corrado Gex" si sono stanziati 1,7 milioni di euro,
che sono stati interamente impegnati e liquidati per 400 mila
euro;
- legge regionale n. 8/2004: "Interventi regionali per lo
sviluppo di impianti funiviari e di connesse strutture di
servizio". Per gli interventi a favore degli impianti a fune sono
stati assegnati 12,7 milioni a cui si vanno ad aggiungere 1,5
milioni stanziati per la precedente legge regionale in materia: la
n. 8/1998. I fondi sono stati tutti impegnati, ma liquidati in
parte (1,5 milioni).
Per quanto riguarda il turismo:
- legge regionale n. 6/2001: "Riforma dell'organizzazione
turistica regionale. Modificazioni alla legge regionale 7 giugno
1999, n. 12". Per le spese di promozione turistica la Regione ha
destinato 9,6 milioni di euro che sono stati quasi interamente
impegnati (9,4 milioni) e liquidati (8,1 milioni);
- legge regionale n. 19/2001: "Interventi regionali a sostegno
delle attività turistico-ricettive e commerciali". A sostegno delle
attività turistico-ricettive e commerciali la Regione ha reso
disponibili 7 milioni di euro che sono stati interamente impegnati
e che sono stati liquidati nella misura di 2,6 milioni;
- legge regionale n. 20/1991: "Promozione di una fondazione per
la formazione professionale turistica". Il contributo regionale per
il funzionamento della Fondazione per la formazione professionale
turistica e del relativo Istituto alberghiero è stato nel 2004 di
euro 3,6 milioni che sono stati quasi interamente impegnati e
liquidati nella misura di 2,9 milioni;
- legge regionale n. 32/2001: "Finanziamenti regionali per
l'effettuazione del servizio di soccorso sulle piste di sci di
discesa". La Regione ha stanziato 4,2 milioni di euro per le
finalità di questa legge che sono stati quasi interamente impegnati
e liquidati;
- legge regionale n. 41/1999: "Interventi straordinari nel
settore delle infrastrutture sportive e ricreative di interesse
regionale". Per le finalità di cui alla presente legge sono stati
stanziati 3 milioni di euro che sono stati interamente impegnati e
liquidati per 800 mila euro;
- legge regionale n. 3/2004: "Nuova disciplina degli interventi
a favore dello sport". Per gli interventi a favore dello sport sono
stati stanziati 2,4 milioni di euro che sono stati interamente
impegnati e liquidati nella misura di 1,1 milioni;
- legge regionale n. 21/1993: "Interventi volti a promuovere lo
sviluppo alpinistico ed escursionistico". Per gli interventi di
promozione dello sviluppo alpinistico ed escursionistico sono stati
stanziati 1,8 milioni di euro che sono stati quasi interamente
impegnati e liquidati per 600 mila euro.
Per quanto riguarda le attività produttive:
- legge regionale n. 6/2003: "Interventi regionali per lo
sviluppo delle imprese industriali e artigiane". Nell'arco del 2004
la Regione ha destinato alle finalità di questa legge 13,4 milioni
di euro di cui 11,4 sono stati impegnati e circa 7 milioni
liquidati;
- legge regionale n. 84/2003: "Interventi regionali in favore
della ricerca e dello sviluppo". Per la promozione nelle imprese di
attività di ricerca e sviluppo di nuovi prodotti e processi
produttivi la Regione nel 2004 ha stanziato 5,8 milioni di euro che
sono stati quasi interamente impegnati e liquidati nella misura di
1,5 milioni;
- legge regionale n. 2/2003: "Tutela e valorizzazione
dell'artigianato tipico". Per gli interventi di tutela e promozione
dell'artigianato tipico sono stati stanziati 1,7 milioni che sono
stati quasi interamente impegnati e liquidati nella misura di 0,7
milioni.
Per quanto riguarda l'edilizia residenziale:
- legge regionale n. 10/1990: "Norme concernenti l'obbligo di
costruzione del manto di copertura in lose di pietra e la
disciplina dei relativi benefici economici. Abrogazione della legge
regionale 12 dicembre 1986, n. 71 e successive modificazioni". Per
i contributi per la costruzione dei tetti in lose sono stati
assegnati 6 milioni di euro, interamente impegnati e liquidati
nella misura di 3,1 milioni.
Per quanto riguarda la cultura:
- legge regionale n. 55/1998: "Istituzione del Parco
archeologico dell'area megalitica di Saint-Martin de Corléans, nel
Comune di Aosta". Per i lavori relativi all'istituzione del Parco
archeologico dell'area megalitica di Saint-Martin de Corléans sono
stati destinati 5,6 milioni di euro, ne sono stati impegnati circa
3 milioni e liquidati 0,3 milioni.
Per quanto riguarda l'istruzione:
- legge regionale n. 25/2001: "Finanziamento dell'Università
della Valle d'Aosta - Université de la Vallée d'Aoste, interventi
in materia di edilizia universitaria e istituzione della tassa
regionale per il diritto allo studio universitario". Per il
finanziamento dell'Università della Valle d'Aosta sono stati
stanziati 5,1 milioni di euro dei quali sono stati impegnati e
liquidati circa 4,6 milioni;
- legge regionale n. 30/1989: "Interventi della Regione per
l'attuazione del diritto allo studio nell'ambito universitario".
Per la finalità di cui alla presente legge sono stati stanziati 3
milioni di euro che sono stati quasi interamente impegnati e
liquidati nella misura di 2,6 milioni;
- legge regionale n. 19/2000: "Autonomia delle istituzioni
scolastiche". Per garantire il funzionamento delle istituzioni
scolastiche regionali sono stati destinati 3,8 milioni di euro, per
lo più concernenti i trasferimenti delle dotazioni ordinarie e
perequative, che sono stati quasi interamente impegnati e
liquidati;
- legge regionale n. 55/1986: "Disposizioni per agevolare il
funzionamento delle scuole gestite da istituti ed enti morali". Due
milioni e trecento mila euro sono le risorse destinate al
finanziamento delle scuole private gestite da istituti ed enti
morali che sono state interamente impegnate e liquidate.
Analisi più specifica della capacità di pagamento. Concludo
l'analisi delle spese entrando più nello specifico nella capacità
di pagamento. A fronte di 988 milioni di spese correnti previste ne
sono state impegnate 916, pari al 93%, di queste ne rimangono da
pagare il 13% pari a 117 milioni di euro. Tra queste evidenzio:
circa 33 milioni nell'ambito della sanità e dell'assistenza, di cui
6 per il trasferimento all'USL, 7,3 di mobilità passiva di cui non
è ancora stato concluso l'iter di definizione dell'importo
liquidabile, 8 milioni di interventi da effettuare attraverso la
finanza locale per i quali non sono ancora stati presentati gli
stati di avanzamento previsti; 12 milioni per interventi per
l'informazione e l'orientamento professionale di cui non sono
ancora stati presentati i rendiconti.
Nella gestione degli investimenti il volume assoluto delle spese
è notevolmente aumentato per effetto della destinazione del
cospicuo avanzo di amministrazione 2003. Rispetto alla previsione
di euro 449 milioni, l'assegnato definitivo è stato di 646 milioni
pari a un +44% e di questi sono stati impegnati l'85%.
Complessivamente la percentuale di incidenza del liquidato
sull'impegnato per le spese di titolo II è solo del 31% spiegabili
sia dall'allungamento dei procedimenti per la realizzazione delle
opere, sia dal fatto che le risorse derivanti dall'assestamento nel
corso del 2004 sono state rese disponibili solo a settembre. Tra
gli importi rimasti da liquidare negli investimenti al 31 dicembre
2004 i più significativi riguardano il settore della finanza locale
che registra 38 milioni di euro di pagamenti ancora da effettuare.
Particolarmente significativi rimangono 24 milioni negli interventi
speciali di cui, in particolare per 10 milioni, interventi per
adeguamento acquedotti a valere sul "FoSPI"; nel settore delle
"partecipazioni azionarie e conferimenti" rimane da pagare circa il
63% di quanto impegnato, di cui 64 milioni relativi al fondo di
dotazione della "Finaosta S.p.a." per gli interventi della gestione
speciale; nel settore assetto del territorio su 165 milioni di euro
impegnati nell'esercizio rimangono da pagare 139 milioni, di cui 66
per gli interventi conseguenti all'alluvione dell'ottobre 2000, 16
milioni nella viabilità, 12 per la difesa del suolo. Nello
"sviluppo economico" i debiti rimasti da pagare e destinati agli
investimenti ammontano ad euro 99 milioni, di cui: quasi il 37%
relativo agli interventi per l'attuazione del Piano di sviluppo
rurale, quasi 7,4 milioni negli interventi promozionali per
l'industria, di cui circa la metà dovuto a contributi per la
ricerca in attuazione della legge regionale n. 84/1993. È
emblematico e significativo che il settore relativo all'assetto del
territorio, a fronte di una capacità d'impegno di spesa vicino
all'86%, riesca poi a pagare solo il 24% e da ciò il formarsi di
nuovi residui passivi per gli esercizi futuri.
Per quanto concerne l'assestamento. Analizzerò ora come le
risorse messe a disposizione dalla chiusura dell'esercizio
finanziario 2004 verranno "rimesse in circolazione" nel 2005
attraverso il provvedimento di assestamento. Come è noto, alcune
riassegnazioni sono previste dalla legge. In particolare i fondi
Stato, per circa 21 milioni di euro, come neppure i quasi 14
milioni di euro del settore di finanza locale. Da quest'anno - è
utile sottolinearlo -, con l'approvazione della legge finanziaria
regionale per il 2005, la finanza locale è stata ulteriormente
enucleata dal bilancio regionale. Così le economie, la perenzione e
la riassegnazione dell'avanzo connesso alla finanza locale avviene
totalmente all'interno della stessa sfera di azione, in modo da
garantire che le risorse assegnate rimangano alla stessa vincolate.
Inoltre per legge è vincolato l'avanzo di amministrazione del
settore che finanzia gli interventi conseguenti alle calamità,
avanzo che deve ritornare a tale settore al fine di assicurare il
completamento del piano d'interventi. Il rendiconto 2003 rileva un
avanzo in tale settore di oltre 15 milioni di euro. Con l'avanzo
d'amministrazione al netto di queste assegnazioni cogenti si è
innanzitutto provveduto, in via precauzionale, a ridurre di circa
16 milioni l'indebitamento previsto.
Nella destinazione dell'avanzo d'amministrazione si sono poi,
come ormai abitudine o, meglio, buona norma, privilegiate le spese
di investimento rispetto alle spese correnti, migliorandone così
l'incidenza relativa sul bilancio di previsione 2005 "assestato".
Tra i numerosi interventi mi limito a sottolineare i 58 milioni di
euro destinati all'operazione "Grand Hôtel Billia", 5,7 milioni
assegnati all'Assessorato dell'agricoltura nell'ambito del Piano di
sviluppo rurale, 8 milioni al Dipartimento industria, quasi 9
milioni al Dipartimento territorio ambiente e opere pubbliche e 4,1
milioni di euro al Dipartimento turismo e 2,9 milioni al
Dipartimento trasporti. A questi si aggiungono oltre 18 milioni di
euro al comparto della sanità e quasi 12 milioni di euro per i
fondi di riserva spese impreviste ed obbligatorie. Quest'anno
l'approvazione del rendiconto è stata anticipata rispetto alle
scadenze tradizionali: questo permetterà di poter attivare per
tempo le procedure amministrative per un suo "completo
utilizzo".
La visione "per leggi" della destinazione dell'avanzo. Con
questo disegno di legge si è provveduto ad integrare gli
stanziamenti relativi agli interventi previsti da alcune leggi
regionali. Le integrazioni più significative riguardano le seguenti
leggi regionali:
- legge regionale n. 55/1986: "Disposizioni per agevolare il
funzionamento delle scuole gestite da istituti ed enti morali" per
euro 1.200.000 (stanziamento iniziale 2,3 milioni di euro)
l'integrazione è destinata a coprire le spese, previste da
convenzioni, relative al funzionamento delle scuole paritarie per
l'anno scolastico 2005/2006;
- legge regionale n. 84/1993: "Interventi regionali in favore
della ricerca e dello sviluppo" per euro 1.400.000 (stanziamento
iniziale 6,5 milioni di euro), in quanto si prevede la
presentazione di domande di contributo da parte delle imprese che
si insediano nell'"area Cogne" per un importo complessivo superiore
a quello stanziato inizialmente;
- legge regionale n. 15/1995: "Interventi regionali per
investimenti nel settore del trasporto pubblico collettivo di
persone" per euro 1.300.000, stanziamento iniziale 0,5 milioni di
euro. Gli ulteriori fondi sono necessari principalmente per
l'erogazione di contributi alle società concessionarie per
l'acquisto di autobus e di tecnologie necessarie allo sviluppo del
sistema di integrazione tariffaria, per il "software" gestionale e
per il sistema "Verbafleet" e al "SIT Vallée" (cui è affidata la
gestione del sistema di tariffazione integrata). Si tratta
essenzialmente di spese di investimento;
- legge regionale n. 27/1999: "Disciplina dell'organizzazione
del servizio idrico integrato" per euro 1.400.000 (stanziamento
iniziale 8,3 milioni di euro), al fine di finanziare ulteriori
interventi urgenti segnalati da comuni, comunità montane, consorzi
e/o loro associazioni nel settore della depurazione delle acque
reflue in attuazione del Piano di tutela delle acque e nel settore
del consumo umano;
- legge regionale n. 1/2001: "Legge finanziaria per il triennio
2001/2003 - Trasferimento giacenze dei fondi di dotazione presso la
"Finaosta S.p.a."" per euro 1.000.000, al fine di poter concedere
contributi per concorso nell'ammortamento di mutui concessi per il
recupero di centri e nuclei abitati di cui alla legge regionale n.
33/1973;
- Piano di sviluppo rurale 2000/2006 per euro 5.480.000
(stanziamento iniziale 60,4 milioni di euro) per finanziare
principalmente domande di contributo per fabbricati rurali,
alpeggi, opere irrigue, bonifica e riorganizzazione agraria
globale;
- legge regionale n. 19/2001: "Interventi regionali a sostegno
delle attività turistico-ricettive e commerciali" per euro
3.800.000 (stanziamento iniziale 5,8 milioni di euro), al fine di
consentire l'accoglimento delle domande già pervenute e di prossima
presentazione, atteso che le risorse attualmente disponibili
risultano sin d'ora insufficienti anche alla luce dei recenti
aumenti delle percentuali massime dei contributi concedibili;
- legge regionale n. 6/2003: "Interventi regionali per lo
sviluppo delle imprese industriali e artigiane" per euro 3.230.000
(stanziamento iniziale 5,8 milioni di euro), al fine di poter
soddisfare il maggior numero di domande di contributo presentate da
imprese artigiane a sostegno di investimenti produttivi;
- legge regionale n. 4/2004: "Interventi per lo sviluppo
alpinistico ed escursionistico e disciplina della professione di
gestore di rifugio alpino. Modificazioni alle leggi regionali 26
aprile 1993, n. 21 e 29 maggio 1996, n. 11" per euro 450.000
(stanziamento iniziale 1,8 milioni di euro) per finanziare i
maggiori oneri riscontrati in sede di prima applicazione della
nuova normativa per la realizzazione di nuove strutture (rifugi,
bivacchi e "dortoirs").
Si è inoltre provveduto ad integrare l'elenco dei provvedimenti
legislativi che si intendono finanziare con i fondi globali per
euro 4.500.000 di cui euro 3.000.000 in relazione alla prossima
conclusione del procedimento di predisposizione del disegno di
legge regionale recante: "Interventi della Regione autonoma Valle
d'Aosta a sostegno della previdenza complementare ed integrativa e
di iniziative di natura assistenziale" e euro 1.500.000 per
interventi finanziari a favore di enti pubblici locali per gli
oneri accessori conseguenti all'acquisizione di beni immobili.
Concludo facendo una considerazione circa la pubblicazione.
Desidero sottolineare l'importanza di garantire la massima
"pubblicità" al rendiconto, per questo da una parte la legge
prevede che il rendiconto generale sia pubblicato per estratto sul
Bollettino ufficiale della Regione autonoma Valle d'Aosta;
dall'altra, il rendiconto, nella sua versione integrale, sarà
pubblicato nel sito internet della Regione così come sarà a
disposizione di chiunque abbia interesse alla consultazione, sia in
forma cartacea che su supporto informatico, presso l'Ufficio
relazioni con il pubblico.
In sintesi il rendiconto regionale 2004 conferma una situazione
molto buona e con un importante miglioramento rispetto al 2003. In
particolare nel 2004: le risorse crescono del 6% che si aggiungono
al +4,4% del 2003; la Regione non ha dovuto ricorrere a nuovi
indebitamenti per far fronte alla proprie necessità finanziarie; la
ripartizione tra spesa corrente e spesa di investimento ha avuto un
miglioramento dell'1% rispetto al 2003; entrambi gli indicatori
sulla capacità di spesa e di incasso migliorano. Questo quadro
positivo, per essere franchi, è mitigato dalle restrizioni imposte
dal Patto di stabilità sulle possibilità di spesa complessive di
cassa. Le prospettive del bilancio regionale, in ottica
prudenziale, per l'anno in corso - 2005 - sono quindi di
sostanziale stabilità rispetto al 2004.
Président - Je déclare ouvert le débat.
La parole au Conseiller Tibaldi.
Tibaldi (CdL) - Non abbiamo una relazione così compiuta e
completa come quella dell'Assessore che ci ha letto poc'anzi,
quindi faremo un intervento "à vol d'oiseau" su vari temi che sono
non solo di forma, ma soprattutto di sostanza. L'Assessore si è
soffermato molto sulla forma, in particolare sulla tecnica
contabile, sui numeri, sui dati, sulla ragioneria generale, sulle
entrate, sulla capacità di spesa, sulla capacità di pagamento.
Prestiamo attenzione e interesse anche a questi aspetti del
rendiconto consuntivo però, come dice la stessa parola, il
consuntivo è un momento per fare un riepilogo, un elenco della
situazione che si era preventivata prima e una verifica dei
risultati conseguiti poi. Cogliamo quindi questa occasione di
dibattito generale per portare un altro punto di vista rispetto al
suo, Assessore, che conclude anche felicemente la sua relazione e
che forse non è "rosa e fiori" come lei ha voluto dipingerci.
Lei dice che il rendiconto regionale 2004 conferma una
situazione molto buona e con un importante miglioramento rispetto
al 2003: questo dato sarà anche assodato, sulla base appunto di
ragionamenti contabili, su dei flussi di cassa che passano fra lo
Stato, fra Roma ed Aosta e da Aosta verso gli altri enti locali
valdostani e soprattutto verso i fornitori di servizi o prestazioni
d'opera per conto della Regione, però, da un punto di vista più
reale, non ci sembra che l'economia valdostana brilli per
particolari condizioni favorevoli e felici, ma su questo punto
tornerò più tardi. Vorrei adesso soffermarmi su un primo punto, che
è strettamente connesso con quello che stavo dicendo: il rispetto
del Patto di stabilità, rispetto che l'Assessore invoca come una
delle cause, uno dei problemi che impediscono la percezione di
risorse da Roma verso Aosta e, in un passaggio che non condividiamo
affatto, dice che questa situazione è una vera e propria "trappola
della liquidità" creata ad arte per comprimere in maniera subdola
la nostra autonomia finanziaria. In pratica ci viene riconosciuto
il titolo ad iscrivere nella competenza delle entrate e conseguenti
pari impegni nella parte spesa, senza avere poi l'erogazione di
cassa dall'Amministrazione statale.
Nella primavera del 2002 la situazione contabile della Regione
Valle d'Aosta era talmente confusa che da Roma hanno rallentato
l'erogazione di tali flussi di cassa e questo perché la Valle
d'Aosta non osservava il rispetto dei principi contabili nazionali
oggi applicati ovunque. Oggi non è così, ci risulta che la Regione
si sia allineata ai principi contabili che sono applicati ovunque,
quella cultura della contabilità che prima non sembrava albergare
presso gli uffici della Regione. Sono state migliorate le
procedure, quindi invitiamo l'Assessore a non fare speculazioni di
basso livello, come quella che ci vuole proporre oggi con una
relazione che è altisonante, ci presenta dati e conti, valutazioni
ragionieristiche di un certo livello e poi "scade" in
considerazioni politiche che forse poteva fare "in calce", ma non
inserite in questa maniera nella relazione di consuntivo.
Crediamo invece che il Patto di stabilità abbia una sua valenza,
se si crede nell'Europa, a meno che l'Assessore stia coltivando
qualche idea leghista, nel senso che sia diventato improvvisamente
euroscettico e voglia abbandonare l'euro e ricorrere di nuovo
all'utilizzo della lira e non condivide più il discorso europeista
che fino a poco tempo fa anche questa Giunta aveva portato avanti
con un certo interesse. Il Patto di stabilità però deve essere
fatto rispettate anche agli enti locali. L'Assessore ben si
ricorderà quando abbiamo affrontato in questa sede le spese degli
enti locali, in particolare dei comuni e comunità montane, che non
brillano per un'attenzione nelle erogazioni verso le spese
correnti. Le spese di funzionamento degli enti locali valdostani
sono oggi a livelli paradossali. Forse da parte della Regione non
vi è un sufficiente controllo da questo punto di vista e gli
sforamenti che vengono effettuati dagli enti locali vengono
riversati sul bilancio regionale con questa squallida manovra da
parte dell'Assessore di voler incolpare lo Stato di ciò che lui non
riesce a controllare ad Aosta nei confronti dei suoi 74 enti
locali. Assessore, la invito quindi a far luce anche sui conti dei
comuni e delle comunità montane, di guardare in casa il "trave che
ha conficcato nell'occhio", piuttosto che guardare la "pagliuzza
nell'occhio dei governanti romani".
Tornando ai risultati conseguiti da questa Giunta regionale nel
2004, qui basta scorrere la rassegna stampa dell'anno concluso
qualche mese fa per rendersi conto che è costellato di dati che
sono alquanto preoccupanti. Sotto il profilo industriale, abbiamo
registrato l'estinzione di "Tecdis", un'industria di Châtillon che
occupava 300 persone e non è un fatto marginale perché una realtà
con 300 addetti per un'economia come la nostra, con numeri più
piccoli rispetto a quelli di altre realtà regionali a noi vicine, è
un fatto alquanto significativo e drammatico. Abbiamo poi il "caso
Zincocelere" che nel 2004 ha visto cessare le speranze di
continuità produttiva, in questo caso viene investito il polo
produttivo di Pont-Saint-Martin che aveva confidato in un rilancio
di una capacità produttiva ed occupazionale che è stata delusa
anche con la chiusura di "Zincocelere". Il "caso Feletti" sempre in
quel polo produttivo... sappiamo che l'asta giudiziaria l'ha
conferita una "partnership" fra "Sorini" e "Cedrinca", non sappiamo
però cosa si stia creando all'interno di quello stabilimento che ha
avuto una parte storica per quanto riguarda la Regione Valle
d'Aosta. Il "gruppo Napapijri" è stato ceduto ad una multinazionale
e anche qui abbiamo visto un calo occupazionale di grande
importanza con un indotto che è andato in crisi. La "Balzano" è
fallita ed ha avuto degli strascichi di un certo rilievo, ma anche
la nuova "Balzano", se vogliamo agganciarci al 2005, sembra che
stia evidenziando difficoltà di rilancio dell'attività. Questo per
quanto riguarda l'industria, con una serie di esortazioni che sono
state fatte a più riprese dalle categorie produttive; possiamo
citare qui le esortazioni fatte dal Presidente di "Confindustria",
che invitano a una maggiore attenzione da parte dell'ente pubblico
alle imprese valdostane, perché sono molti i settori in crisi della
nostra economia, per questo è necessario far ripartire un "sistema
Valle d'Aosta" che sappia trovare le risorse al suo interno e
riportare ricchezza nella nostra Regione. Queste sono le parole che
il Presidente di "Confindustria" diceva nel dicembre 2004, all'alba
di quel Consiglio straordinario, "celebrato" a gennaio, dove venne
votato un documento importante, ma sulle cui risultanze e concrete
azioni politiche e amministrative finora non abbiamo visto quasi
nulla.
Il capitolo "industria" direi che è una ferita ancora
sanguinante sia da un punto di vista occupazionale, sia da un punto
di vista dei risultati in termini di ricchezza e di sviluppo e
paradossalmente con le nostre disponibilità finanziarie, perché
abbiamo una buona capacità di spesa, di impegno e di liquidazione
delle varie iniziative portate avanti e vi è anche una ricchezza in
termini di entrate per quanto riguarda i proventi fiscali e non
solo. Tuttavia, malgrado tutta questa ricchezza finanziaria, la
nostra Regione stenta nel produrre sviluppo e occupazione. Penso
che anche voi come amministratori dobbiate farvi un esame di
coscienza al riguardo; l'unica cosa che sta crescendo in questa
Regione e l'unica linea politica che si può intravedere è quella
dell'espansione e del consolidamento della pubblica
amministrazione, la pubblica amministrazione non sembra soffrire di
crisi, la pubblica amministrazione sia a livello regionale, sia a
livello di enti locali vede espandere le proprie aree di influenza
e i propri organici; invece, per quanto riguarda la libera
imprenditorialità, possiamo dire che siamo in caduta libera.
Prendiamo ad esempio il Parco industriale "Espace Aosta",
inaugurato, vezzeggiato, ricordato a più riprese: il parco
industriale è diventato un parco di servizi, perché anche la
pubblica amministrazione, attraverso le sue varie ramificazioni
tentacolari, sta occupando gli spazi che altrimenti dovrebbero
essere destinati ad imprese ad alto valore aggiunto, ma dove sono
le imprese ad alto valore aggiunto? Oggi la Valle d'Aosta non ha
neppure questa capacità di attrazione di imprese da fuori Valle,
abbiamo perso anche in competitività e in appetibilità soprattutto;
i nostri terreni che sono fuori dal capoluogo non sono ritenuti
appetibili da alcun imprenditore, perché? Forse non è stata fatta
una politica di "marketing" territoriale sufficiente per renderli
appetibili? Forse perché non siamo capaci di offrire condizioni
sufficientemente competitive rispetto a quelle di altre regioni?
Eppure abbiamo autonomia finanziaria di gran lunga superiore,
autonomia legislativa e amministrativa ancor più superiore rispetto
a quelle di Regioni vicine come Lombardia, Piemonte, Veneto. Se
però andiamo a fare un giro nei parchi industriali della Lombardia
e del Veneto, vediamo un brulicare di occupazione e sviluppo che
qui stiamo perdendo. Questi sono i dati sostanziali che forse
sarebbe bene prendere a riferimento. I numeri sono importanti, però
vi sono anche altri numeri importanti: il meno 300 che segna
"Tecdis" o il meno 60 che segna "Zincocelere" in termini
occupazionali significano disagi che si ripercuotono sul sociale e
questo vale anche per altri comparti produttivi, mi posso
agganciare al turismo, dove vi sono importanti risorse che sono
state destinate in tale direzione, ma i cui risultati stentano a
farsi vedere. Anche qui possiamo leggere in quantità industriale
gli appelli fatti da diversi operatori economici del settore, che
invocano delle revisioni legislative: si parlava di rivedere la
legge n. 6 di riorganizzazione della materia turistica o di
coinvolgimento dei privati, ma i privati oggi hanno qualche
diffidenza ad entrare in strutture come quelle dell'AIAT o ad
organizzare consorzi a fronte della difficoltà di rapportarsi con
la pubblica amministrazione, che comunque vuole imporre determinate
linee ad ogni costo. Naturalmente i dati si sono fatti sentire
anche sul settore turistico, con un agosto che ha chiuso in rosso
nel 2004 e la stagione estiva è quella più frequentata nelle nostre
valli, con problemi nel comparto di Saint-Vincent con un calo del
20%, con un calo del 30% a Cervinia e con degli indicatori che non
possono essere ignorati in questa sede.
Per quanto riguarda l'internazionalizzazione, prendiamo atto di
un altro dato negativo: se la "Napapijri" è passata in mano alla
"VF", colosso multinazionale americano, anche la "SADEM" è stata
acquisita da una società inglese, anche qui
l'internazionalizzazione avviene al contrario, in quanto sono altri
che stanno aggregando realtà produttive locali a contesti globali.
Ben vengano, siamo in un mercato libero globale, non siamo noi a
dover porre limiti, però questo ci fa capire che vi è una
difficoltà di crescita nella nostra Regione da parte di realtà
imprenditoriale locali. Questo dovrebbe farci riflettere, nel senso
che probabilmente vi sono dei vincoli, dei presupposti che
impediscono tale crescita da parte di nostri imprenditori e tale
difficoltà di crescita dovrebbe indurci a compiere delle scelte che
snelliscano, rendano più semplice il rapporto fra imprenditorialità
e burocrazia. Si può citare la Camera di commercio, lo Sportello
unico per le attività produttive, che faticano a prendere forma e
sostanza, cioè le leggi che più dovrebbero agevolare il lavoro
degli imprenditori in questa Regione stentano a vedere
concretizzati i vari aspetti di efficienza. Perché lo Sportello
unico per le attività produttive stenta a decollare? Perché i
comuni "in primis" hanno difficoltà a cedere quote di potere nei
confronti di questo sportello, perché sennò le perdono i sindaci e
gli assessori di competenza.
Penso che dalla Regione, che dovrebbe invece essere il volano
per la crescita economica della nostra Regione, dovrebbe arrivare
un "input" diverso, altrimenti, invece di fare politica, state
assistendo passivamente ad un ricatto che viene dagli enti locali.
Ancora una volta parlo di enti locali, perché qui vi è un
accrescimento a dismisura della pubblica amministrazione. Visto che
anche nel programma di maggioranza presentato al Consiglio l'8
luglio 2003 si parlava di inversione di tendenza, di dare più
spazio al privato, di dare più respiro a chi ha idee e voglia di
fare in Valle d'Aosta, bisogna avere il coraggio di passare dalle
parole ai fatti, perché finora non abbiamo visto segni tangibili di
inversione di marcia, non è cambiato niente rispetto al passato,
sono cambiate solo le figure che si siedono su quei banchi
importanti, ma non vi sono dei contenuti diversi rispetto a quello
che è stato deciso e fatto negli anni passati, anzi paradossalmente
la teoria dirigista e pianificatoria del passato si sta
manifestando nelle forme più deteriori con la volontà di
pianificare tutte le attività di questa Regione. Avete pianificato
il gioco del "palet" in Valle d'Aosta, cioè vi andate ad occupare
di aspetti marginali e non perché il "palet" non sia importante,
anzi è un'attività di svago che piace anche a me, ma qui
l'Assessore Caveri ha preteso di pianificarne il gioco nella nostra
Regione, ma lasciate alla libertà dei privati decidere come giocare
a "palet", in che luogo, quando! È un esempio che ho citato come
negativo, ma fa parte di quella mentalità dirigista che dovrebbe
scemare in questa Regione, perché questo eccesso di dirigismo ha
mortificato le istanze più libere di qualche privato, di qualche
impresa che magari potrebbe avere più facilmente il coraggio di
lanciare le proprie idee nella nostra Regione.
Vi sono altri aspetti sui quali ci soffermeremo, li voglio solo
toccare marginalmente: la casa da gioco e il "Grand Hôtel Billia",
anche qui delle situazioni che si sono deteriorate non solo da un
punto di vista contabile ed economico, ma soprattutto da un punto
di vista gestionale. La Casa da gioco di Saint-Vincent oggi è sotto
gli occhi degli esperti dell'antimafia e le cronache giudiziarie
che leggiamo sui giornali sono l'indicatore di un ambiente che
tutto persegue meno che una logica di crescita aziendale, di
competitività con altre realtà analoghe o di tutela dei posti di
lavoro. Perché è vero, Assessore, come lei diceva stamani
rispondendo ad un'interpellanza, che lì vi sono 1.000 posti di
lavoro, ma questi 1.000 posti di lavoro oggi domani saranno zero se
si continua così perché, quando si verificano casi così
disdicevoli, quasi di fronte al silenzio vostro - mi riferisco in
particolare a lei che, nonostante tutto il "bailamme" della scorsa
estate, conserva le competenze in materia di casa da gioco -, credo
sia necessario non solo dire basta, ma fare delle scelte. Avete
accantonato 58 milioni di euro per acquistare il "Billia", ma si
acquista o non si acquista alla fine. Si sviluppa o non si sviluppa
questa casa da gioco se si compra il "Billia" o se non si compra il
"Billia"? Avete qualche idea in merito? Se ce l'avete, fatecela
conoscere, perché finora ci siamo persi in una pletora di
ragionamenti che non mi sembra abbiano migliorato la situazione
della casa da gioco.
Direi che queste considerazioni sono illuminanti della
difficoltà tangibile del nostro "sistema Valle d'Aosta", un sistema
economico che vive una sua difficoltà caratterizzata da fenomeni
congiunturali, perché la crisi che oggi viviamo in Valle è un
riflesso della cattiva congiuntura economica nazionale e
internazionale, ma noi abbiamo delle deficienze strutturali che
ormai sono datate da anni, rispetto alle quali gli Esecutivi che si
sono succeduti hanno sempre rifiutato di trovare delle strategie di
rimedio e di nuovo indirizzo. Se da un punto di vista contabile lei
si autopremia con questa lettura della relazione, si fa un
autoelogio di quello che è stato un "ménage" contabile e
ragionieristico che segue delle logiche ormai da tutte le regioni
condivise, da un punto di vista economico reale, credo che questa
Regione non abbia un segno più rispetto al 2003 come lei vuole
sintetizzare nelle conclusioni del suo intervento. Il segno non è
positivo, il segno è anzi ancor più negativo rispetto a quello del
2003, quindi, sulla base di tali valutazioni, non possiamo
esprimere un giudizio positivo su questo rendiconto, perché, da un
punto di vista sostanziale, non vi è stata alcuna scelta politica
forte in grado di dimostrarci che questa Giunta in un anno e mezzo,
due che governa la Regione è riuscita a risollevare le sorti di una
Valle che invece ha bisogno di una scossa.
Abbiamo letto nei quotidiani del 4 maggio 2004 che la Valle
d'Aosta è sul podio delle economie locali, perché nel 2005 si
registrerà una crescita significativa del suo PIL. Questa notizia
stride in maniera clamorosa con le notizie prima citate, ma
soprattutto con tutta la rassegna stampa locale, perché l'industria
è in ginocchio, la crisi del turismo è un fatto tangibile,
l'economia ristagna e la politica è assente, sul fronte delle
imprese il pessimismo avanza. Tutti questi virtuosismi che sono
stati citati da questi quotidiani e alimentati sulla base di un
censimento fatto da "Unioncamere" non ci risulta che abbiano una
corrispondenza nella realtà; secondo noi, più che di un'economia
virtuosa, oggi in Valle d'Aosta si può parlare di un'economia
virtuale e di questo siamo preoccupati.
Si dà atto che dalle ore 16,53 presiede il Vicepresidente
Nicco.
Presidente - La parola al Consigliere Viérin Marco.
Viérin M. (SA) - Bisogna dare atto che la Giunta si è impegnata
per rispettare i tempi previsti dalla legge di contabilità per la
relazione del rendiconto ed esercizio finanziario 2004 e per
l'assestamento del bilancio di previsione per il corrente anno
sulla base dei risultati dell'anno precedente. L'anno scorso i 2
disegni di legge sono stati esaminati nel corso della seduta del 3
agosto 2004 e quindi sia dato merito alla Giunta e all'Assessore
della solerzia dimostrata nella presentazione dei 2 provvedimenti
legislativi, che costituiscono un pesante rituale, stante la
specificità di una materia resa ancora più arida dai numerosi
commenti a contenuto tecnicamente contabile, sui quali ogni
considerazione è superflua per una tipologia della funzione che
questo consesso è chiamato a svolgere. All'elogio devo contrapporre
una critica invece perché la nostra funzione è quella di esprimere
un giudizio sulla gestione economico-finanziaria delle risorse
regionali e le 2 relazioni annesse ai 2 disegni di legge dovrebbero
sviluppare un commento su alcuni temi: il primo, i motivi del
rallentamento della riscossione delle entrate di competenza
regionale e le azioni intraprese per modificare il "trend"
indicato; il secondo è quello che sta alla base dell'abnorme
ammontare dei crediti di vecchissima formazione; il terzo è per gli
impegni di spesa assunti sulle disponibilità di competenza che
presentano pagamenti molto limitati, generando un aumento dei
residui passivi che apprendiamo oggi essere aumentati del 6,7% e,
trascorso il termine di 2-3 anni dal loro mantenimento in bilancio,
vi è stata la loro cancellazione per effetto della perenzione
amministrativa, fatto che è stato spiegato oggi in aula
dall'Assessore. Tale operazione non costituisce però una
cancellazione dei debiti, ma un rinvio nel tempo della loro
soddisfazione, senza poter più risalire all'ammontare del debito o
dei debiti stessi. È noto che l'ammontare totale dei residui
perenti ha assunto proporzioni elevate, ma tale fenomeno è
totalmente sconosciuto; chiedo perciò se fra i vari allegati al
rendiconto può essere dal prossimo esercizio unito un elenco di
tutti i residui dichiarati perenti agli effetti amministrativi, con
l'indicazione dell'ammontare del debito residuo della Regione. Ciò
in quanto si tratta di debiti su cui il Consiglio regionale ha
tutto il diritto di conoscere e, se occorre, di commentare, dato
l'evidente significato politico di tale fenomeno.
I risultati della gestione finanziaria del 2004 ammontano, al
netto dei fondi statali trasferiti nell'esercizio 2005, ad oltre
226 milioni di euro, che, confrontati con quelli dei 2 esercizi
precedenti - 2002: 127 milioni di euro e 2003: 228,6 milioni di
euro -, confermano la difficoltà di questa amministrazione a
destinare le risorse spendibili nei vari settori di investimento.
Una politica di spesa oculata è senza dubbio encomiabile, ma mi
chiedo se in un momento di congiuntura sfavorevole, che colpisce
molti settori dell'economia valdostana, non sia preferibile una
coraggiosa politica di forti investimenti nell'ambito di un piano
di rilancio dell'economia atto a superare il momento difficile che
stiamo attraversando. Gli effetti della recessione in cui si trova
l'Europa colpisce pesantemente anche la nostra Valle, aggravando i
fenomeni di impoverimento già presenti lo scorso anno, ai quali ho
fatto specifico riferimento nella mia relazione al conto consuntivo
del 2003. Devo perciò manifestare tutta la mia perplessità su
un'impostazione che ci porta annualmente ad approvare consistenti
avanzi di amministrazione in presenza di una crisi ormai
generalizzata. Preferirei essere chiamato ad approvare un bilancio
in disavanzo, nell'ambito però di una politica di sviluppo di
cambiamento di un "sistema Valle d'Aosta" superato, che chiede di
essere aggiustato dalle nuove esigenze dei tempi alle sfide che il
mercato globale ci impone.
A maggior chiarimento penso sia opportuno esaminare le
componenti che formano l'avanzo di amministrazione e non mi
soffermerò su tutte, ma in particolare mi soffermerò sulle
seguenti. Per euro 32 milioni è rappresentato il fondo cassa,
depositato il 31 dicembre 2004 presso la Tesoreria regionale; il
bilancio di previsione per il 2005 non prevede alcuno stanziamento
a tale titolo, mentre l'andamento dei flussi di bilancio di cassa
consentirebbe di prevedere già nel mese di settembre-ottobre almeno
una quota di tale disponibilità, permettendo una visione più chiara
delle reali risorse finanziarie della Regione. Alla somma del fondo
cassa si sommano i crediti residui attivi: 1.139 milioni euro,
costituito da molti residui attivi di dubbia esigibilità in quanto
sono ascrivibili a crediti formatisi 10-20 anni fa, si veda a
titolo esemplificativo la tabella residui attivi alle pagine 51-53,
65-66. Non è chiaro se la situazione creditizia sia corretta oppure
se fra i crediti indicati siano presenti somme di dubbia
esigibilità. Questa perplessità è avvalorata dal rendiconto, che
permette di scoprire che la Giunta ha dichiarato inesigibili i
crediti per complessivi 14.546.000 euro, risorse che a suo tempo
sono state oggetto di analitica approvazione del Consiglio
regionale in sede di formazione dei rispettivi bilanci. Non sembra
corretto quindi che il Consiglio debba ora avallare la
cancellazione in modo cumulativo di crediti, il cui importo è
certamente rilevante, senza peraltro conoscere di quali crediti si
tratti e le motivazioni per cui sono stati dichiarati inesigibili.
Alla somma del fondo cassa dei crediti si sottraggono quindi i
debiti, depurati dalle somme che vengono dichiarate perenti agli
effetti amministrativi, debiti rispetto ai quali il bilancio deve
assicurare comunque in un apposito fondo di riserva il pagamento
qualora i crediti li richiedano. La manovra, per quanto
contabilmente corretta, offre l'errata impressione che un
determinato intervento sia andato completamente a buon fine, avendo
esaurito la disponibilità finanziaria recata dall'impegno di spesa
deliberato dalla Giunta. Al contrario la disponibilità residuale è
stata più semplicemente cancellata per decorrenza dei termini dal
bilancio regionale, realizzando un'economia solo virtuale.
Il consuntivo del 2004 presenta perenzioni per 56.854.000 euro -
circa 10,5% del bilancio consuntivo - dei debiti ancora in essere
al 31 dicembre 2004. L'ampiezza e la rilevanza del fenomeno
giustifica un eventuale riesame delle procedure, che a suo tempo
hanno permesso impegni di importo tanto rilevante per accertare se
le procedure stesse sono tuttora attuali oppure necessitano di
qualche revisione in funzione di una migliore programmazione della
spesa, abituando le strutture della Regione a ragionare non solo in
termini di competenza, ma anche di cassa. Infine mi sia concesso un
piccolo appunto per contestare la credibilità di una tabella dei
residui passivi, somme di importo ridicolo corrispondenti a
differenze fra i pagamenti già erogati e l'iniziale importo
dell'impegno di spesa... quale significato possano avere gli
stessi; ad esempio questi che andrò a citare sono regolarmente
iscritti nella tabella dei residui passivi, il cui importo oscilla
da 0,01 centesimi fino ai 10 euro, si veda a titolo esemplificativo
anche qui la tabella residui passivi alle pagine
73-76-87-95-102-103, eccetera.
Mi sembra infine opportuno far rilevare che fra gli allegati al
rendiconto generale della Regione non è incluso un documento dal
quale poter valutare la consistenza del fondo di dotazione per gli
investimenti di gestione speciale di cui all'articolo 5, legge n.
16/1982, istitutiva della "Finaosta S.p.a.". Credo che molti
colleghi si siano chiesti a quanto ammontino le disponibilità
finanziarie a valere sul fondo della gestione speciale trasferita a
"Finaosta" dalla sua costituzione nel 1982 a tutto il 2004. In
effetti, si tratta di fondi che continuano a far parte del
patrimonio regionale, ne discende che la liquidità depositata in
"Finaosta", unitamente ai fondi per gli interventi in corso, per
quelli rientranti gli utili conseguiti, le perdite accertate e
infine le commissioni pagate devono obbligatoriamente - quindi
tutte queste voci - rientrare nella visibilità della contabilità
pubblica, allo scopo di permettere il necessario controllo
assegnato a questo Consiglio.
Sempre sul rendiconto si voleva segnalare la sempre minore
difficoltà di pagare. Qui dobbiamo rendere atto all'Assessore la
chiarezza dell'individuazione per settore; siamo preoccupati su
almeno 2 settori importanti: uno è le attività produttive, perché
abbiamo visto che sugli interventi regionali per lo sviluppo delle
imprese industriali e artigianali, a fronte di impegni per 11,4
milioni di euro, si sono liquidati 7 milioni di euro, che sulle
somme impegnate dalla Regione in favore della ricerca e dello
sviluppo, su un impegno di 5,8 milioni di euro si sono liquidati
1,5 milioni di euro, che sulla tutela e valorizzazione
dell'artigianato tipico da 1,7 milioni di euro impegnati liquidati
0,7 per un totale delle attività produttive di 18,9 milioni di euro
impegnati, dove si è invece pagato solo 9,2 milioni di euro,
neanche il 50%. L'altro settore è l'agricoltura, che è ancora
peggio, infatti sul Piano di sviluppo rurale su un impegno di 62
milioni di euro sono stati liquidati 21,7 milioni di euro, sulle
disposizioni in materia di allevamento zootecnico e relativi
prodotti su 11,4 milioni di euro sono stati pagati 8,3 milioni di
euro; infine sugli incentivi per interventi sanitari su un
impegnato di 4,3 milioni di euro è stato pagato 2,4 milioni di
euro, su un totale di 77,7 milioni di euro impegnati sono stati
pagati 32,4 milioni di euro - neanche il 30% - in un settore dove
vi è il problema della liquidità finanziaria delle aziende
agricole. Queste sono considerazioni che ci devono far preoccupare.
Leggo quanto scritto nella relazione dell'Assessore, dove precisa:
"È emblematico e significativo che il settore relativo
all'assetto del territorio, a fronte di una capacità di impegno di
spesa vicino all'86%, riesca poi a pagare solo il 24% e da ciò il
formarsi di nuovi residui passivi per gli esercizi futuri"
.
Credo quindi che anche la Giunta sia perfettamente a conoscenza di
questo problema, che non è solo un problema tecnico di bilancio, ma
è un problema gestionale.
Il disegno di legge concernente l'assestamento di bilancio di
previsione per il 2005 contiene al capo II sostanziali modifiche
alle decisioni di spesa contenute nel bilancio di previsione per il
corrente anno 2005. L'esame delle proposte contenute nel disegno di
legge si presenta complesso, perché incide sull'impostazione di
varie decisioni di spesa precedentemente assunte in vari settori di
intervento. In effetti, la legge di assestamento modifica in
relazione alla consistenza dell'avanzo di amministrazione
l'impostazione del bilancio di previsione 2005, impostazione
discendente dal PREFIN e dalla conseguente legge finanziaria. È
giusto chiedersi quanto valga una lunga discussione sui documenti
di programmazione economica e finanziaria, quando questi vengono
poi sconvolti in corso d'opera o in corso d'anno in relazione ad
una legge di assestamento recante nuovi stanziamenti di spesa,
spesso antitetici a precedenti decisioni. In merito mi permetto di
segnalare che già lo scorso anno il Presidente Perrin, in sede di
approvazione della legge di assestamento, riferiva che nella
destinazione dell'avanzo realmente disponibile per le scelte
politiche si sono privilegiati gli investimenti, un'importante
somma destinata ad aumentare il fondo della gestione speciale
presso "Finaosta", che era di circa 34 milioni di euro, per
consentire la realizzazione di importanti investimenti finanziari,
fra cui l'acquisto del "Grand Hôtel Billia", se questa trattativa
si potrà concludere. Anche quest'anno nell'articolo 7 del disegno
di legge viene integrato il fondo di dotazione della gestione
speciale della "Finaosta S.p.a." di altri 28 milioni di euro,
destinati al cifrario pagina 4 della relazione, prioritariamente -
si dice sempre nella relazione - alla definizione della cosiddetta
"operazione Grand Hôtel Billia"; è evidente lo sconcerto del
consigliere regionale alla presenza di continui trasferimenti di
fondi per un'iniziativa che è ancora tutta da considerare. Ciò
avvalora la richiesta di una migliore conoscenza della solidità
patrimoniale della Regione per gli interventi di gestione speciale
depositati presso la nostra società finanziaria, e mi ricollego al
discorso del conto consuntivo; in effetti, per capire che la
Regione ha destinato 58 milioni di euro per l'acquisto del "Grand
Hôtel Billia" bisogna fare riferimento a vari stanziamenti di spesa
derivanti da più proposte legislative, in contrasto con la
chiarezza che dovrebbe contraddistinguere i documenti di finanza
pubblica. Invece sempre sull'assestamento di bilancio condividiamo
parecchie destinazioni d'uso dell'avanzo, le ricapitolo in maniera
precisa: interventi regionali in favore della ricerca e dello
sviluppo per 1,4 milione di euro, fondi globali di investimento di
4,5 milioni, Piano di sviluppo rurale per 5,480 milioni, intervento
regionale a sostegno delle attività turistico-ricettive,
commerciali per 3,8 milioni, interventi regionali per lo sviluppo
delle imprese industriali e artigianali per 3,23 milioni.
Condividiamo tali nuove destinazioni d'uso dell'avanzo di
amministrazione, perché queste devono essere il traino della
politica di sviluppo rispetto alle nuove esigenze dei tempi e alle
sfide che il mercato globale ci impone. Per le motivazioni
enunciate il gruppo "Stella Alpina" si asterrà sulla votazione dei
due documenti.
Presidente - La parola al Consigliere Salzone.
Salzone (FA) - Cercherò di essere un poco più breve,
probabilmente la relazione contabile dell'Assessore così tecnica ci
ha tutti contagiati, cercherò di essere breve sulla parte di
analisi concreta del bilancio e di dire qualcosa in più sotto il
profilo politico. Giudico la relazione più che sufficiente, ma mi
aspettavo qualcosa di più politico rispetto alla sua relazione.
Il rendiconto generale per l'esercizio finanziario 2004 chiude
nella gestione di competenza con un disavanzo di quasi 90 milioni
di euro che, sottratto all'avanzo di amministrazione 2003 di 228
milioni di euro, si trasforma in un avanzo 2004 pari a quasi 139
milioni di euro. L'analisi del documento contabile ci fa rilevare
che le voci di maggiore entrata permangono, come da previsione: il
gettito IRAP 86 milioni di euro, il Casinò 74 milioni di euro,
l'IRPEF 14 milioni di euro, i trasferimenti dallo Stato 54 milioni
di euro. Possiamo osservare che in linea di massima vi è una
discreta correlazione con le previsioni del 2003, anzi la vera nota
positiva sta nel titolo IV le cui entrate derivanti dalle
dismissioni immobiliari registrano un incremento notevole: 7
milioni di euro che, pur non incidendo in maniera rilevante sul
totale, attestano una buona capacità previsionale e una buona
capacità di riscossione. Nel campo delle spese, in egual misura, si
registra un lieve risparmio di quasi 60 mila euro per le spese
istituzionali, per il personale un risparmio del 6,2%, un risparmio
nelle spese di trasferta, un equilibrio di previsione per
l'acquisto e la gestione di beni e servizi. Lo stesso si può dire
dei trasferimenti agli enti locali nell'agricoltura, nell'assetto
del territorio, nel turismo, nell'industria, nella sanità,
nell'istruzione. Al di là quindi degli stanziamenti ai singoli
settori, si può evincere che la distribuzione degli stessi è
avvenuta in maniera corretta, rispettando i vincoli previsionali
del 2003.
Esaurita la pur sintetica analisi del rendiconto, crediamo valga
la pena fare una breve riflessione su ciò che sta avvenendo in
questi giorni in Europa e nel nostro Paese. La delusione cocente
dei referendum francese e olandese sul Trattato costituzionale ha
inferto una profonda ferita al processo di unificazione europea e i
riflessi negativi si sono fatti sentire anche nel nostro Paese con
le esternazioni della "Lega", che addirittura mette in discussione
l'euro. Crediamo che mai come oggi la nostra Regione debba
riaffermare la sua cultura europeista difendendo senza esitazioni
la scelta europea del nostro Paese che non può tornare indietro e
non può rallentare il processo di unificazione che, come ha ben
detto Montezemolo, ci ha evitato di diventare un Paese sudamericano
visto il debito pubblico che avevamo. La correlazione con l'Europa
ci permette di evidenziare quei progetti dove in Valle si denota il
buon modo di spendere e la tempestività. I progetti che sono ormai
in avanzata fase di realizzazione e che prevedono stanziamenti del
Fondo europeo per lo sviluppo rurale, fondi dello Stato, fondi
della Regione e fondi da quei comuni beneficiari dei progetti sono
in qualche maniera un riconoscimento tangibile della capacità di
saper spendere bene e con tempestività. Il giudizio positivo ci
arriva dai rappresentanti della Direzione politica regionale della
Commissione europea e del Servizio per le politiche dei fondi
strutturali del Ministero dell'economia e delle finanze. Questo è
un successo che va attribuito alla Giunta ed in particolare
all'Assessore regionale agli affari europei Luciano Caveri. Nella
stessa maniera riconosciamo all'Assessore alle attività produttive
e politiche del lavoro Piero Ferraris un buon traguardo
nell'utilizzo del Fondo sociale europeo. Questo progetto infatti
mira a sostenere ed incentivare l'occupazione attraverso sostegni
alla formazione e nel 2004 vi è stato un incremento del 35%
rispetto al 2003. Se consideriamo che nel periodo 2000-2006 sono
stata stanziate risorse per un ammontare di più di 93 milioni di
euro e che ad oggi sono già stati impegnati più di 70 milioni di
euro e spesi quasi 40 milioni, possiamo tranquillamente affermare
la nostra soddisfazione per i risultati raggiunti; peraltro la
stessa Commissione europea tramite i suoi rappresentanti ha
asserito che siamo l'unica Regione italiana che ha iniziato a
coordinare le politiche dell'obiettivo n. 3. Sempre legati agli
affari europei vale la pena segnalare l'iniziativa che la nostra
Regione, tramite il nostro Assessore al territorio Alberto Cerise,
sta avviando per il riconoscimento giuridico dell'"Espace Mont
Blanc". È infatti diventato ormai inderogabile dotarsi di uno
Statuto che ne attesti la personalità giuridica soprattutto per
consolidare la cooperazione tra le diverse regioni interessate. La
creazione di organismi dotati di personalità giuridica
consentirebbe alla realtà di cooperazione di presentarsi all'Unione
europea come un'unica entità. Ben venga quindi la costituzione del
Gruppo europeo per la cooperazione transfrontaliera che
consentirebbe maggiore snellezza nei numerosi vincoli normativi
opposti dal Ministero degli affari esteri. Se tutto ciò rappresenta
un primo passo per la creazione di euroregioni in grado di
assicurare la cooperazione con tutti gli enti (Stato-Regioni), si
raggiungerebbe lo scopo di sburocratizzare un apparato complesso e
troppo frastagliato. Questi spunti che hanno un legame politico
concreto con l'Europa devono, da una parte, spronarci a guardare
avanti con intelligenza, ma anche con serenità al processo di
integrazione europea che abbiamo intrapreso; dall'altra, essere
consapevoli che le insidie degli euroscettici sono tali a volte da
pregiudicare quegli obiettivi di competitività e di efficienza che
ci collocano nel mercato.
A fronte di situazioni che si possono guardare con una certa
tranquillità per il futuro, rimangono sul tappeto i problemi
cronici che attanagliano ormai da troppo tempo la nostra Regione,
cioè la crisi industriale di cui parliamo costantemente e la crisi
del Casinò di Saint-Vincent e se, per quanto riguarda la crisi
industriale, qualche piccolo segnale all'orizzonte si vede, per il
Casinò dobbiamo dire che non vediamo nulla di buono. Il Piano di
sviluppo che approderà presto in Consiglio ci pare vuoto di
contenuti concreti, ma ciò che a noi pare veramente disarmante è
vedere un Consiglio di amministrazione con poche idee e con
l'atteggiamento di chi non ci crede più, in una situazione di crisi
che ha un andamento negativo rispetto a tutti i giochi. A tal
proposito crediamo non sia peregrina l'idea di rilanciare la Casa
da gioco con un intervento privato. I soggetti anche politici - o
nominati dai politici - facciano un passo indietro e sia valutata
l'opportunità di affidare a trattativa la gestione. Luci e ombre
quindi in un momento in cui le forze politiche vivono momenti di
trasformazione e di crisi esistenziale, dove prevale la confusione
degli schieramenti, dove non bisogna sottovalutare quella
trasversalità che sovente trova coesione e consenso; ci vuole più
chiarezza insomma. Spetta all'"Union Valdôtaine", movimento di
maggioranza cercare di "sciogliere la matassa" nell'interesse
generale della nostra comunità, pena la crisi irreversibile della
politica (con la "P" maiuscola). Per questi motivi annunciamo il
voto di astensione di "Fédération Autonomiste".
Presidente - La parola al Consigliere Curtaz.
Curtaz (Arc-VA) - A fronte di una relazione dal sapore
ragionieristico, contrapporremo alcune osservazioni di carattere
politico, anche perché riteniamo che la sede del Consiglio sia il
luogo del dibattito politico e sia l'occasione per offrire anche
dai banchi dell'opposizione al Governo regionale qualche spunto di
riflessione in riferimento alla situazione che un bilancio
consuntivo fotografa. Dicevo che avremmo preferito che a questa
relazione di carattere contabile seguisse qualche indicazione di
carattere politico; è vero che se ne colgono qui e là dei cenni, ma
è anche vero che vi è sempre troppo da parte di questo Governo
regionale l'attenzione a dare dei numeri qualche volta anche
fuorvianti rispetto a quelle che dovrebbero essere le grosse
indicazioni generali, trascurando gli aspetti politici che questi
numeri evidenziano. Aprendo una parentesi proprio sui numeri,
rinnovo una richiesta che forse sotto diverse altre forme è già
stata fatta rispetto ai documenti contabili che vengono presentati
all'attenzione del Consiglio: quella di avere chiarezza su alcune
voci che sono essenziali per poi fare gli altri ragionamenti. Per
esempio, avrei gradito e mi auguro di vedere nei prossimi documenti
contabili una premessa in cui si dica nel 2004 la Regione ha
incassato X, una frazione di X per i 9/10, un'altra frazione di X
per la quota sostitutiva dell'IVA da importazione, un'altra
frazione di X per quanto riguarda le altre entrate e questo nella
sua relazione, perché lo so che questi dati vi sono nei documenti
di contabilità che ci vengono consegnati, ma ritengo corretto che
una relazione politica parta dall'evidenziazione di tali dati, sui
quali vi è un'omertà assoluta di carattere politico e mediatico. In
Valle d'Aosta si può parlare di tutto, negli ultimi tempi fin anche
contro il francese, ma non si può mai parlare di entrate, perché
questo è il tabù di questa Regione! Lo sappiamo tutti che abbiamo
delle entrate spropositate rispetto alla nostra realtà e ai nostri
meriti, ma questo costa dirlo, perché, di fronte a delle entrate
spropositate, ci si aspetterebbe delle politiche di eccellenza,
quello che come vedremo non succede. A me sembra questo il punto
politico cruciale.
È vero che qui si dice che le entrate sono aumentate del 6% nel
2004, sembrerebbe un dato positivo, anzi per certi versi lo è, però
ancora una volta non è un aumento determinato da una ricchezza
complessiva di questa Regione, perché su questo l'Assessore è stato
un po' più specifico, ha elencato quali sono i quattro motivi che
comportano tale aumento delle entrate: l'incremento del volume di
affari delle società operanti nel settore idroelettrico e questo è
il beneficio di un'operazione di acquisizione dell'"ENEL" che,
sotto il profilo finanziario, ha portato dei risultati importanti
per questa Regione, e non lo abbiamo mai negato; l'aumento della
base imponibile per il calcolo dell'IRPEF pagata dalle pubbliche
amministrazioni per effetto dei rinnovi contrattuali, ma non si
tratta di ricchezza che porti benefici economici in termini di
crescita complessiva dell'economia della nostra Regione, anzi è una
delle criticità di questa Regione; l'incremento della misura delle
accise sulla fabbricazione della birra; riconoscimento anche alla
Valle d'Aosta a partire dal 2002 del gettito di imposte
sostitutive, quindi, come se non bastasse, abbiamo un ulteriore
gettito di imposte sostitutive.
Di fronte ai dati delle entrate ci si dovrebbe aspettare una
situazione di eccellenza, invece abbiamo chiari segnali di una
condizione di declino economico di questa Regione, che è
difficilmente giustificabile alla luce dei dati provenienti dai
bilanci degli ultimi decenni. Abbiamo un settore primario,
l'agricoltura, che è largamente assistito e mantenuto su delle
logiche che in certa parte sono anche condivisibili, però dobbiamo
dirci che la somma delle contribuzioni regionali è superiore al
prodotto dell'agricoltura in Valle. Nel settore secondario abbiamo
la crisi industriale, della quale ci siamo già occupati lungamente
in questi ultimi mesi. Vi sono delle situazioni particolarmente
pesanti, si tratta di una crisi condizionata da una congiuntura
nazionale e internazionale sfavorevole, ma la Valle d'Aosta non è
riuscita a proporre in questo senso una politica che invertisse
tale tendenza; anche questa è una constatazione che non ha neppure
il sapore della polemica, perché è sotto gli occhi di tutti quello
che sta succedendo. Non so se possiamo inserire nel settore
secondario la problematica del Casinò: qui la situazione è
decisamente preoccupante sotto ogni profilo - condivido le cose che
sono state dette da chi mi ha preceduto - non solo per i dati che
sono stati oggetto di numerose iniziative, ma perché non si
intravede una via di uscita. Anche in tal caso mi sembra che non si
abbia il coraggio di affrontare le questioni più importanti, si
cercano dei palliativi. Discuteremo il prossimo Consiglio di un
piano di sviluppo vuoto che non ci dirà niente e che sarà
"l'etichetta" per dire che si è fatto qualcosa. Il turismo è un
settore che non beneficerà dell'incidente del Traforo del Fréjus,
che sconta delle arretratezze, delle scelte sbagliate, sconta un
certo modo di gestire l'ambiente in questa Regione e così potremmo
continuare per gli altri settori del terziario, potremmo parlare
della sanità, dove ci si aspetterebbe, visto dove viviamo e con le
risorse di cui disponiamo, una situazione di eccellenza. Mi pare di
poter dire che vi sia una situazione migliore che in altre parti
del Paese, ma non abbiamo una situazione di eccellenza, altrimenti
non si giustificherebbe la mobilità passiva degli utenti che
scelgono di farsi curare altrove. Abbiamo nel terziario una
crescita abnorme del pubblico impiego, una crescita più contenuta
che ha riguardato la Regione negli ultimi anni, una crescita
esponenziale che ha riguardato gli enti pubblici territoriali,
tanto che i comuni e le comunità montane assorbono una quota di
lavoratori sicuramente esagerata se confrontata ad analoghe realtà.
Questa è la valutazione politica di fondo: grosse risorse e
risultati deludenti, si avverte l'incapacità di invertire la rotta,
tale incapacità di sostenere quello che era stato definito un
"modello Valle d'Aosta". Oggi, se qualcuno parlasse di un "modello
Valle d'Aosta degli anni 2000" in una conferenza di carattere
economico o non so in quale altra situazione, probabilmente
susciterebbe ilarità: non vi è più alcun "modello Valle d'Aosta".
Vi è evidente una fase di declino e qui sta la responsabilità
politica di questo consesso e di questo Governo regionale: di non
saper interpretare la realtà per rilanciare una Regione che è in
sofferenza. È in sofferenza forse minore rispetto ad altre realtà,
questo dobbiamo riconoscerlo, ma la sofferenza minore è determinata
dal mare di denaro pubblico che arriva da Roma o da Bruxelles e che
viene male impiegata, altrimenti non si verificherebbe lo scarto
fra risorse disponibili e qualità della vita in questa regione e
qualità dell'azione amministrativa, qualità della nostra
economia.
Ci sembra che, al di là dei numeri, che poi sono tutti
interessanti, ci si potrebbe a lungo dilettare sulle criticità che
emergono anche da questo bilancio in termini di poca capacità di
spendere le risorse impiegate o di relativa poca capacità di
spendere le risorse impiegate oppure di recuperare i crediti...
però a noi sembra che il dato di fondo sia questo: il discutere
tanto di numeri, il fare un discorso ragionieristico significa
sviare da un problema di fondo: questa Regione, ricca dal punto di
vista delle risorse e ricchissima dal punto di vista delle entrate
pubbliche, non riesce a trasformare tale ricchezza in ricchezza
economica, in ricchezza sociale per la propria popolazione. Questo
è il dato di fondo ed è per questo che noi, richiamando le
osservazioni critiche che abbiamo fatto anche in riferimento
all'approvazione del bilancio preventivo del 2004, voteremo contro
tale bilancio.
Presidente - La parola al Consigliere La Torre.
La Torre (FA) - Assessore, intanto le faccio i complimenti,
perché noi non ce ne stiamo accorgendo, ma di bilancio in bilancio,
di avanzo di amministrazione in avanzo di amministrazione lei
lentamente ci sta contagiando, perché qui si ha la sensazione che i
colleghi siano quasi come degli aspiranti commercialisti, nel senso
che cominciano ad entrare negli argomenti, si cominciano a sentire
numeri... io onestamente ho un po' di difficoltà e invidio un poco
il Consigliere Praduroux quando fa la sua arringa di introduzione,
perché faccio già confusione a distinguere fra dare ed avere. Mi
pongo però anche una domanda, mi dico: tutto sommato l'argomento è
molto serio e importante, mi chiedo anche i giornalisti che non so
se si guardano internet o giocano a carte o cos'altro possono fare,
perché l'argomento trattato a un livello così alto perde un po' di
interpretazione. In realtà anche il Valdostano che sta qui fuori...
adesso non so chi c'è, qualcuno ci sarà... è dare e avere... e
guarda cosa ha in tasca da una parte e cosa deve tirare fuori tutti
giorni dall'altra, o guarda cosa prende quando va a lavorare, se ha
la certezza di continuare ad avere quel livello di qualità della
vita.
La prima riflessione che mi viene da fare allora - tra l'altro,
onestamente la faccio con uno spirito sereno e collaborativo, non
critico - è quando nella sua relazione si gioisce nella parte delle
entrate, perché mi dico: c'è qualcosa che non capisco bene, perché
noi siamo una Regione a statuto speciale, siamo autonomi, siamo
contenti di essere autonomisti. Questa relazione, che devo dire è
fatta veramente bene, poi ha un po' la radice quasi statalista
perché dice: "i primi 4 titoli dell'entrata che potremmo definire
risorse disponibili del bilancio regionale... queste risorse sono
aumentate nel 2004 del 6%". Vuol dire che andiamo bene?
Assolutamente. Perché, cosa sono queste entrate? Sono tributi
propri e compartecipazioni ai tributi erariali, cioè sono le tasse
che noi facciamo gravare sui cittadini e noi sosteniamo che,
siccome abbiamo fatto pagare il 6% di tasse in più - non per colpa
nostra, perché è lo Stato che ci ha dato questo mandato -, siamo
contenti perché le entrate nella parte tributi propri e
compartecipazioni a tributi erariali vanno bene. Eh no!
L'altro giorno, sfogliando "L'Espresso" - che è un giornale che
non leggo sovente -, edizione di questa settimana, quindi
facilmente reperibile, ho letto che l'ICI, che è un tributo locale,
ma riguarda tutti i Valdostani... la Regione Valle d'Aosta, insieme
alla Liguria, è quella che ha l'imposta più alta d'Italia.
Dopodiché io vado sull'altra voce che lei cita e che mi ero già
permesso di portare all'attenzione di questo Consiglio nella
precedente discussione sul bilancio: l'IRAP. Noi dell'IRAP ne
abbiamo parlato forse un anno fa, c'è voluto che si esprimesse la
Comunità europea, che si esprimesse un giudice della Corte di
Torino... che il Ministro riconosca che l'IRAP è una tassa iniqua,
c'è voluto... siamo riusciti anche in Valle d'Aosta a ridurre di un
1% - che poi corrisponde al 25% dell'IRAP - agli agricoltori, ma
noi, pur potendo ridurre di un punto l'IRAP in Valle d'Aosta ai
professionisti, ai commercianti, agli imprenditori, dove diamo un
reale contributo immediato, non sperequato, proporzionato al lavoro
che fa ognuno, noi non andiamo ad esercitare questo reale
contributo di aiuto ai nostri cittadini. Perché? Vorrei capire
perché, anzi ci diciamo che tali risorse sono aumentate del 6%.
Questo non va bene, perché qui è fuori... conosce il dare e
l'avere, conosce quello che deve pagare dell'ICI o quello che deve
pagare dell'IRAP!
Non so se le nostre imprese vanno male, molto male o malissimo,
ma di certo le nostre imprese in Valle d'Aosta, come in altre
regioni d'Italia, non vanno bene, non va bene il commercio, non va
bene per i professionisti, per i piccoli imprenditori, ma allora
noi che abbiamo questa possibilità di intervenire riducendo del 25%
l'imposizione dell'IRAP, non inventandoci qualcosa perché in realtà
andremmo solo ad anticipare quello che sta facendo il tanto
vituperato Governo... perché glielo ha detto la Comunità europea,
perché ormai è appurato che l'IRAP è una tassa iniqua. Noi potremmo
ridurre la pressione sui nostri cittadini, non lo vogliamo fare!
Quando si parla di entrate e si dice che abbiamo più entrate,
quindi personalmente non sono tanto contento.
Svolgo qualche altro piccolo ragionamento senza nessuna
presunzione e seguo la sua relazione, dove elenca, per quanto
riguarda i trasporti, investimenti intorno ai 25 milioni di euro,
ma allora la Valle d'Aosta, dove ci dicono che vi sono due auto
ogni cittadino, dove vi è un problema di traffico costante, dove
abbiamo un inquinamento che ci condiziona pesantemente... è provato
e adesso l'ARPA lo proverà ancora di più; fra l'altro, ho visto che
all'ARPA diamo 600 mila euro per potenziare le sue attività, ne
spende 500 mila per comprarsi la sede nuova, quindi di sicuro
l'investimento di 600 mila euro è un investimento che farà star
meglio qualcuno: quelli dell'ARPA, perché avranno 500 mila euro su
600 mila per comprarsi la sede nuova, ma va benissimo. Ciò detto,
scopriamo che 25 milioni sono... facendo un conto molto semplice su
130 mila abitanti, facendo finta che 30 mila non siano così attenti
alla mobilità, bambini e anziani... che spendiamo 250 euro pro
capite per il trasporto pubblico di linea, ma io tutta questa
magnificenza del trasporto pubblico di linea non la sento! Vedo i
pullman a volte vuoti, vedo la gente che protesta nei comuni, vedo
gli orari che vengono contestati, vedo pullman nuovi, di quelli ne
vedo tanti, mi fa piacere perché vuol dire che almeno in questa
Regione qualcuno qualcosa porta a casa, intanto i concessionari dei
pullman e quelli che fanno i trasporti. Perché queste osservazioni
forse un po' critiche? Perché poi, mentre vedo spendere 25 milioni
per i servizi di trasporto pubblico di linea, resto sorpreso - però
capisco anche che diventa difficile proporre qualcosa - che solo 3
milioni siano destinati all'industria, perché mi sembra vi sia una
sproporzione. L'Assessore però non l'ho sentito, quindi mi "metto
nei panni" dell'Assessore Ferraris, non voglio entrare nelle
logiche di come vengono riorganizzati gli avanzi all'interno della
Giunta, ognuno prende quello che può.
Vorrei ora arrivare su qualche altro elemento, che forse è già
stato toccato, intanto il discorso di "Finaosta". Lo abbiamo già
detto, è ovvio che noi qui dobbiamo destinare sempre questi denari
alla "Finaosta", ma io mi chiedo: la "Finaosta" tutti questi denari
che ha, dove li mette? Perché adesso gliene diamo altri 58 per
comprare il "Grand Hôtel Billia". Per dire la verità, non è una
novità, sono 15 anni che stiamo cercando di comprarlo, quindi
possiamo dirlo anche quest'anno, anzi sono favorevole all'acquisto
e sosterrò la tesi, però mi dico: ma hanno bisogno di altri 58
milioni, cioè hanno bisogno di aggiungere altri soldi al loro
immenso capitale, che mi piacerebbe un giorno sapere a quanto
ammonta, sapere quanti soldi hanno in banca, che vantaggi ne hanno
e soprattutto che vantaggi ne portano alla collettività, perché che
vantaggi ne hanno loro, se fossi al loro posto, lo saprei e gli
diamo altri 58 milioni di euro, non si sa mai che comprassimo il
"Billia", sono senza soldi, come facciamo a comprarlo!
Devo fare i complimenti invece all'Assessore Fosson, perché ho
letto nella parte che gli viene destinata degli avanzi la
ristrutturazione del laboratorio per le analisi cliniche e per i
prelievi del sangue e adeguamento strutturale; mi auguro che
mantenga questo, perché viviamo una situazione da terzo mondo.
Siamo qui che parliamo di 58 milioni di euro, 100 milioni di euro e
abbiamo la gente che va a fare i prelievi di sangue in via Guido
Rey e deve andare davanti a tutti, mai meno di 30-40 persone, a
dire quello che ha e ci va mia mamma, ci va la mamma del
Consigliere Borre, ci vanno i nostri genitori, i nostri figli, i
nostri amici: è vergognoso! Allora bene, ma che sia fatto, che
questi soldi vengano destinati realmente. Qui faccio una battaglia
di civiltà, senza andare a fare il discorso dei quattro "sì" o dei
quattro "no", cominciamo a fare la battaglia di civiltà per il
prelievo del sangue, perché vi invito ad andare in via Guido Rey a
vedere come si preleva il sangue. L'altro giorno ero lì, gli è
partito ad uno lo schizzo e ha preso l'altro dall'altra parte, ve
lo giuro! Se ero io... l'altro era morto, era contagiato!
Tornando al discorso che qualcuno ha toccato con ragione: la
preoccupazione sul casinò, in effetti occorrerebbe dare qualche
indicazione non solo sulla volontà di acquisire il "Billia", che
ormai è nota, ma anche sul fatto che bisogna uscire da questa
situazione di "impasse" e io lo dico con solidarietà nei vostri
confronti, perché credo che qui tutti dobbiamo essere solidali per
uscire da tale situazione, però bisogna per tentare di uscire da
questa situazione dare qualche indicazione. Ben venga allora un
discorso sulla possibile privatizzazione, purché si parli di
qualcosa.
Mi hanno detto che nella commissione che vi è stata l'altro
giorno vi era difficoltà di dialogo, perché tanto uno dice quello
che deve dire, l'altro ascolta quello che si sente dire e finisce
lì. Credo che dovrebbe essere diverso il metodo e il ruolo, perché
la situazione dovrebbe "prendere un taglio" dove tutti, dal punto
di vista che gli compete, possono dare un contributo. Non credo che
qui nessuno possa fare a meno del contributo di nessuno, qui vi è
bisogno di tutti per uscire da questa situazione non facile. Direi
che è inutile che stia qui a tediarla tanto sulle varie
articolazioni o sulle cifre che sono state ben spiegate; sì, avevo
citato il discorso dell'industria, perché in effetti i soldi non
sono tanti e soprattutto perché alcuni interventi di tipo
strutturale non emergono. Non possiamo continuare a pensare a come
contenere le spese correnti, perché il vero problema è che alla
fine si dice: "non abbiamo aumentato l'organico", ma pro capite,
rispetto al numero degli abitanti, abbiamo un numero di dipendenti
regionali che è il doppio della Sicilia (5,2 noi e 3,2 la Sicilia).
Giustamente non avete aumentato l'organico, ma attenzione che
abbiamo già un organico che è ai massimi potenziali, quindi è
quello delle spese correnti un settore su cui non dobbiamo
incanalarci, altrimenti le spese correnti andranno sempre più a
comprimere le nostre possibilità di bilancio.
Ho fatto questo intervento e ho detto delle cose spero in tono
non polemico e in tono anche allegro, perché mi "stavano cascando
un po' le palle", non so come dire, ma non credo che le "palle" sia
un termine che dia fastidio a qualcuno, però mi piace dire tali
cose in questo modo, perché credo che si interpreti anche un po' di
più il pensiero del cittadino normale. Ho cercato di essere una
persona normale, che cerca di dire: "parliamo di soldi dei
cittadini, come li spendiamo, cosa cambia nelle tasche dei
cittadini". Allora l'IRAP non scende, quindi possiamo comunicare
che dovremo aspettare che lo faccia nel 2006 Siniscalco, altre
regioni lo hanno fatto, ma noi non lo vogliamo fare; l'ICI tutti la
vogliono aumentare, probabilmente aumenterà ancora, quindi sulle
entrate andremo alla grande. Abbiamo molte spese correnti, che non
si possono ridurre; andiamo forte sui trasporti, abbiamo molti
pullman, ecco la situazione andrebbe ragionata in un modo diverso e
credetemi, se si ragionasse in un modo diverso, penso che noi, al
di là delle posizioni di maggioranza o di opposizione, saremmo
anche disposti seriamente a darvi una mano, però vorremmo essere
trattati con la stessa dignità e serietà che vi chiediamo e che
siamo disposti a darvi.
Presidente - Se non vi sono altri interventi, dichiaro chiusa la
discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Cercherò assolutamente di contenere i tempi
della replica per dare il buon esempio, cercare di fare qualcosa di
concreto e cercare di approvare un'altra legge successivamente a
questa, che è una legge che sta a cuore al sistema produttivo.
Parto con il fare una considerazione generale, perché i vari
interventi fatti dalle forze di opposizione hanno degli spunti e
possono portare a delle riflessioni.
Ritengo che per fare un esame politico del bilancio si debba
partire dai numeri, quindi senza un'analisi corretta dei numeri si
rischia di andare fuori strada; l'amico Consigliere La Torre non è
andato fuori strada, è andato oltre, ma perché? Perché ha fatto
metà del suo intervento e non capivo di cosa parlava...
(ilarità dell'Assemblea)
... ha letto, ma parlando di cose che non hanno né capo, né
coda. È riuscito a dire che abbiamo aumentato le imposte del
6%...
(interruzione del Consigliere La Torre, fuori
microfono)
... le spiego, mi faccia fare di nuovo il professore. Il 6%
dell'aumento... essendo che le imposte non sono aumentate,
l'Onorevole Berlusconi ha detto che sono diminuite, di poco, ma
sono diminuite, se aumentano del 6%, vuol dire che è aumentata la
base imponibile, quindi qual è la soddisfazione, Consigliere La
Torre? Che si è prodotto di più, quindi ecco la soddisfazione! Non
è la soddisfazione di avere aumentato le imposte, ma perché siamo
di fronte ad una produzione superiore e soprattutto per un altro
aspetto è l'imposizione indiretta, cioè l'imposta sul valore
aggiunto che colpisce in modo percentuale, quindi non progressivo
il valore aggiunto. Questo vuol dire che sono aumentate le
transazioni, che è aumentato il valore aggiunto, quindi, rispetto
all'anno precedente, è aumentata l'imposizione.
Se lei diceva delle cose diverse, nel senso di dire: questo è un
aspetto positivo, l'aspetto positivo che sicuramente ha delle
giustificazioni e qual è uno dei settori che più degli altri ha
permesso di aumentare questo? È stato tutto il sistema che gravita
alla produzione dell'energia elettrica, per cui questo valore
aggiunto ha permesso un aumento ma, tutto sommato, questo credo
possa essere elemento di soddisfazione.
Quando lei fa tutto un ragionamento sull'IRAP, anche lì abbia
pazienza può anche intervenire in commissione e chiedere: qual è
l'incremento dell'IRAP? Glielo dico io: l'aumento dell'IRAP è
pagato dagli enti pubblici, quindi è una partita di giro, perché
questo tipo di incremento nell'ambito dell'IRAP o, meglio, la
costanza in presenza di una diminuzione dell'IRAP in agricoltura,
sugli enti no profit, è compensato dall'aumento dell'IRAP pagata
dagli enti pubblici, di cui il 50% è prodotto dall'Amministrazione
regionale. Da quel punto di vista allora noi non stiamo gioendo del
fatto che abbiamo aumentato la pressione fiscale, non è aumentata,
è un falso! È aumentato il gettito, perché è aumentata la base
imponibile, perché vi è stato un maggior valore aggiunto!
Sulle altre considerazioni posso mettermi a fare tutte le
considerazioni del caso, cioè quando nell'intervento si parla, e
ritorno a fare il tecnico... ho gradito la vitalità contabile
manifestata dal collega Viérin, ma in questo caso, quando si
diletta nella valutazione dei residui e si chiede chissà dove sono
emersi i residui attivi insussistenti, è sufficiente che vada a
vedere i fondi Stato che non sono stati impegnati come quelli
europei, perché all'atto della rendicontazione non vi erano i
supporti che permettevano l'utilizzo, quindi non vi è niente di
straordinario.
Convengo invece con il collega Viérin sulla necessità di una
migliore formulazione sulla gestione speciale e sulla
rendicontazione della "Finaosta", perché questo credo sia un
momento di particolare trasparenza, per cui per l'anno prossimo ci
stiamo attrezzando nel cogliere questo tipo di suggerimento nel
creare un'appendice all'interno del bilancio, per dare contezza di
questo tipo di discorso. Quando il collega Curtaz vuole insistere
sul trasferimento non so quale sia l'obiettivo politico nel
ricordare sempre questo tipo di trasferimento...
(interruzione del Consigliere Curtaz, fuori
microfono)
... ma la verità è espressa, non vi è nulla di nuovo. Se
l'obiettivo è quello di voler affermare che la Valle d'Aosta è una
Regione assistita, credo non sia un obiettivo particolarmente
nobile, in quanto non ci porta da nessuna parte, perché,
nell'ambito delle ripartizioni finanziarie all'interno dello Stato
italiano, se è vero che quel tipo di provvedimento è un
provvedimento "ad hoc" che è andato a sostituire in un momento
contingente, cioè l'abbattimento delle barriere doganali, le
entrate dei 9/10 dell'IVA da importazione, è anche vero che noi ci
assumiamo tutta una serie di compiti che altrove vengono sostenuti
dall'Amministrazione statale. Uno di questi è rappresentato dalla
discussione domani su tale benedetta verifica prevista dalla
finanziaria del 2003, dove andiamo a mettere sul tavolo tutta una
serie di trasferimenti che a tutte le regioni, Sicilia compresa -
visto che qualcuno l'aveva citata -, vengono assicurati per
sostenere la spesa sanitaria, mentre noi ci facciamo carico di
tutto. All'interno del quadro bisogna considerare tutte le
componenti, il dare e l'avere.
Consigliere Tibaldi, io non ho voluto aggredire il Patto di
stabilità, è la modalità con cui si determina il Patto di
stabilità. Il ragionamento che volevo esprimere, dove vi era un
aspetto iniquo, non è tanto nel controllo delle spese, ma del
flusso finanziario: se abbiamo titolo per avere 100, perché ci
viene trasferito solo 70 o 73? Questo nulla ha a che vedere con la
filosofia del Patto di stabilità, la quale impone un controllo
sulle spese sia correnti, sia in conto capitale. Quando dico che è
un modo subdolo è perché si va a fare una limitazione nella cassa,
non nella competenza, per cui, a fronte di questo diritto, noi ci
troviamo con delle rigidità che nulla hanno a che vedere. Il Patto
di stabilità non ha nulla a che vedere con il trasferimento! Con
questo patto loro dicono: "io ti do solo X"... e invece no, tu mi
devi dare il 100%, tu mi devi dare quello che mi spetta, dopo sarà
una mia preoccupazione avere una gestione che non può essere
quella, perché il Patto di stabilità - Consigliere Tibaldi,
facciamo ancora una considerazione - deve essere un impegno per
tutti affinché il debito pubblico non aumenti, ma diminuisca.
Quello che abbiamo voluto manifestare a livello ministeriale è
rappresentato dal fatto che l'autonomia dovrebbe permettere ad ogni
soggetto di amministrare le proprie risorse e in questa
Amministrazione non andare a peggiorare l'indebitamento pubblico,
questa è la "ratio". Tutto il resto è un'alchimia contraria
all'autonomia. Ecco perché ho utilizzato quei termini, non perché
sia contrario al Patto di stabilità. Il Patto di stabilità serve ad
evitare che delle amministrazioni poco coscienziose lascino in
eredità - e lì mi verrebbe da fare qualche battuta sull'attuale
Governo - un debito pubblico a coloro che verranno dopo, per cui è
corretto, ma è scorretto il tipo di impostazione. L'autonomia
prevede un certo riparto, a fronte di questo riparto ci deve essere
l'erogazione, non ci deve essere sicuramente un ulteriore
indebitamento. Non era quindi né una logica leghista, né una logica
contraria all'Europa, perché nel movimento a cui appartengo vi è
una totale adesione ad un disegno più ampio, a un'idea della
Regione europea che è rappresentata dalla sommatoria delle Regioni,
non degli Stati. D'altra parte mi ha fatto anche piacere sentire il
collega Salzone fare una serie di lusinghe su una serie di attività
del Governo regionale nell'ambito europeo.
Nel momento in cui si fanno dei ragionamenti sul bilancio, forse
si può sempre fare meglio, ma la relazione ha voluto non tanto
promuovere il Governo, quanto rappresentare l'attività. Il fatto di
aver evidenziato tutte le leggi vuol solo dire che sono state
assicurate tutta una serie di risorse per degli interventi che il
legislatore, il Consiglio regionale, ente sovrano, ha inteso
attribuire alla comunità valdostana. Nel dire questo era
evidenziato in modo implicito che questo Governo ha assicurato
tutta una serie di interventi, che tale Governo ha dato la
possibilità a una serie di settori di beneficiare di una serie di
sostegni. Queste cose possono sicuramente essere migliorate, noi
fra poco avremo una splendida occasione: quella del PREFIN, dove
possiamo andare a fare delle valutazioni progettuali su come
vogliamo migliorare la competitività del nostro sistema, se del
caso intervenendo con provvedimenti sostitutivi, ma non credo che
oggi, in una logica di approvazione di consuntivo, ci si trovi
nella condizione di bocciare l'attività di tale Governo. Questo
Governo ha dato una rappresentazione di quello che è stato fatto,
dei supporti legislativi che stanno a monte e una rendicontazione
dell'attività. Sicuramente qualcuno di voi ha in sintesi espresso
una valutazione politica, quindi prendendo tutte le scorciatoie e
non entrando in ragionamenti ragionieristici da commercialisti su
cui qualcuno di voi gioca.
La qualità della vita: non so se "L'Espresso" ha detto bene, ha
detto male, io so che, ogni volta che il nostro territorio si
confronta con altri territori, sia in ambito sanitario, sia in
ambito economico, vedo delle condizioni migliori. Questo non vuol
dire che non si può fare meglio, quindi sono graditi consigli per
migliorare, ma non siamo in una condizione dove la gente sta male.
Probabilmente potremmo stare meglio, siamo qui proprio per farlo,
ma non è questa visione catastrofica che state dando, perché è
ovvio che nel gioco della politica bisogna fare anche questo, ma
non è così. Dal punto di vista fiscale, ancora due annotazioni. Non
so "L'Espresso" dove abbia preso queste statistiche, ma la gran
parte dei comuni è attestata alla percentuale di prelievo ICI più
bassa, sotto la quale non si può andare, quindi mi risulta strana
questa logica, a meno che, perché la statistica bisogna saperla
leggere, non si tratti di ICI pro capite, allora il ragionamento è
diverso, perché si guarda quanto percepito per l'ICI e si divide
per il numero di abitanti, ma questo non vuol dire che la
percentuale è maggiore rispetto alle altre regioni.
Quando il Consigliere Curtaz mi dice che vi sono entrate
aggiuntive, parlando dell'imposta sostitutiva, anche lì l'imposta
sostitutiva si chiama così non perché è una nuova imposta, ma
perché è andata a sostituire la vecchia IRPEF o la vecchia IRPEG,
quindi non ci hanno fatto una regalia in più, ci hanno fatto anche
già un furto nel 2001 quando non ci hanno riconosciuto i 90 milioni
di euro sulla plusvalenza della cessione "ENEL", perché questa
avrebbe dovuto essere assoggettata all'imposizione sulle persone
giuridiche e, essendoci questa nuova soluzione più conveniente, è
andata a sostituire... ma non è un'imposta in più. Con questo
"leitmotiv" che Roma ci regala quindi non ci troviamo in sintonia;
per cui, rispetto ai conti dei colleghi delle altre regioni, i
nostri sono dei conti in ordine, non abbiamo debiti o situazioni
fuori bilancio. Alcuni colleghi sono in grande difficoltà nel
redigere i bilanci, perché vi sono dei debiti latenti incredibili,
vedi quello della sanità; noi abbiamo all'interno del nostro
bilancio tutto, anche il debito della mobilità passiva che non è
ancora del tutto definito, ma che noi abbiamo voluto mettere, per
cui è fatto con criteri prudenziali e credo abbia "le carte in
regola" per avere la vostra approvazione.
Si dà atto che dalle ore 18,25 riassume la presidenza il
Presidente Perron.
Presidente - La parola al Consigliere Lattanzi, per
dichiarazione di voto.
Lattanzi (CdL) - Ho apprezzato la replica pragmatica e il tono
convinto dell'Assessore e vorrei partire proprio dalla sua ultima
affermazione: "nessuno ci regala nulla, anzi dobbiamo ricevere
ancora qualcosa, le cose potrebbero andare meglio, ma
sostanzialmente tutto funziona". Non posso condividere questa
posizione dell'Assessore, perché ho passato gli ultimi 8 anni ad
ogni bilancio preventivo, consuntivo, PREFIN a dire sempre le
stesse cose e purtroppo oggi ho dovuto ascoltare sempre le stesse
cose, con una differenza però: che in questi ultimi mesi a dire
queste stesse cose sono un numero sempre più alto di soggetti,
anche nella maggioranza. Soggetti che dicono che il programma di
maggioranza è un programma di continuità rispetto ad un'iniziativa
politica che vede in questa Regione governare un Centro Sinistra,
che da ormai un quindicennio porta avanti una sua politica e che è
rimasto fedele ad un nucleo storico: quello dell'"Union" e dei
"Democratici di Sinistra", i quali hanno avuto un ruolo importante
nella definizione della qualità - o nella mancanza di qualità -
della vita nella nostra regione.
Mi limito a dire in fase di dichiarazione di voto - ed è una
dichiarazione di voto che faccio veramente con stanchezza per dover
dire sempre le stesse cose - che è vero che siamo un attimino
privilegiati rispetto al resto del mondo, che, invece di incassare
14/10 delle tasse che ritira, vi sono regioni che lavorano con 2,
3, 4 decimi... ma un tantino privilegiati, non tanto privilegiati,
solo un pochettino ed è questo un privilegio che considererei
normalissimo in un Paese federale. Se fossimo in un Paese federale,
se tutte le regioni avessero i loro 6/10 e poi vi fosse un fondo di
solidarietà per quelle regioni che con i 6/10 comunque non hanno le
risorse per fare gli investimenti, per cui a 6/10 si aggiungono
2/10 che vengono ripartiti dal centro, dicevo in questo contesto
ogni regione potrebbe dimostrare quello che è capace di fare con i
suoi 7/10: le regioni con meno opportunità verrebbero aiutate da
quelle che sono più brave e per condizioni oggettive più facilitate
a creare PIL e così la ricchezza si potrebbe ridistribuire in un
volano virtuoso di responsabilità e sussidiarietà, due parole di
cui non si riesce a trovare l'essenza etimologica in questo Paese!
Non si riesce in questo Paese a vivere di responsabilità e
sussidiarietà, cioè che la gente "si tiri su le maniche" e cominci
a vivere del suo! Come dovrebbe fare qualunque buona famiglia senza
doversi aspettare che la Regione o lo Stato dia il contributo o il
sussidio e tutte quelle belle manfrine che hanno oggi imbrigliato
il nostro Paese e l'Europa al di fuori della competizione
internazionale economica e che ci stanno mettendo in ginocchio, ma
tanto prima o poi "a forza di sberloni" sarà il mondo che insegnerà
agli Europei, e agli Italiani in particolare, ad assumersi le
responsabilità.
Mi ha fatto piacere in commissione sentire che i suoi dirigenti
riconoscevano uno stato di avanzamento importante in quella che
hanno definito la cultura della responsabilità dei bilanci della
finanziaria, nel senso che è stato riconosciuto che, da quando vi è
questo Governo, in Italia si sono registrati - lo ha citato anche
lei, Assessore - ampi spazi di miglioramento sui flussi di cassa e
lei diceva: "provvederemo a migliorare anche i flussi di cassa", ma
vede, quando avremo migliorato i flussi di cassa, percepiremo in
tempo reale 14/10 di quello che noi produciamo e allora saremo
contenti che non abbiamo 10 su 10 e poi gli altri 4 quando ce la
fanno, ma avremo 14 su 10 sempre e quindi 4/10 in più in tempo
reale nella cassa? Così sarete contenti, potrete comprarvi ancora
un po' più di voti, dare un po' più di consulenze, allungare
l'elenco degli incarichi fasulli, continuando a perpetrare il
sistema economico che in questa Regione vige e che mette poi
economicamente la Regione al centro di tutto. I 2/3 del PIL di
questa Regione sono prodotti dall'Ente Regione e dai suoi accoliti
enti locali, che danno lavoro, incarichi, producono tutto quel
sistema che è quella garanzia sociale che ci siamo costruiti in
questi 30 anni di benessere valdostano. Il problema non è
contestare questo, e lei ha ragione: non siamo stupidi da dire che
questo sistema così ricco non ci va bene; noi esprimiamo da 8 anni
un'altra preoccupazione, cioè in un contesto di globalizzazione dei
mercati la classe politica prima o poi dovrà assumersi la
responsabilità di creare valore reale, di fare investimenti veri,
di produrre vera occupazione, di rendere competitive le nostre
imprese. Noi facciamo un consuntivo di stato di avanzo di
amministrazione del 2004, giustamente molti colleghi hanno
approfittato di fare un'analisi di cosa avete combinato voi nel
2004, io dico: "niente di nuovo sotto il sole!"
Il Patto di stabilità per lo sviluppo dov'è? Assessore, se
questo patto c'è, che "batta un colpo" e, se ha "battuto un colpo",
ci dica cosa ha prodotto? Niente. Leggo alle pagine nn. 8 e 9 del
vostro programma dell'8 luglio 2003, quando vi siete insediati qui
per continuare un processo di gestione dell'Amministrazione
regionale, le cose che dicevate allora: "faremo il Patto per lo
sviluppo per incentivare l'occupazione, faremo investimenti per
innovazione e qualità, per quanto riguarda i beni culturali, qui
abbiamo da ripristinare tutti i siti archeologici..." e invece
abbiamo dei siti che "urlano" vendetta e rabbia, quasi tutti
chiusi, e per le attività culturali abbiamo lo "Splendor" che "urla
vergogna".
L'occupazione - qui fa bene il Consigliere La Torre a rilevare
come l'Assessore Ferraris non sia riuscito, purtroppo per noi, a
portarsi a casa qualche avanzo in più! -, che doveva essere uno dei
punti cruciali del vostro programma, continua a rimanere "drogata",
ripeto: "drogata" da tutte le assunzioni a Palazzo regionale in
tutti gli enti para-regionali, para-comunali, in tutte le
cooperative che state continuando a costituire per far finta di
privatizzare i servizi, ma pubblicizzare i costi... in quella
ottica di socialismo reale che ci è permessa perché abbiamo i
soldi! Guardate, il socialismo reale è una cosa bellissima, non vi
è nessuno che ha bisogno di lavorare veramente, tutti guadagnano
abbastanza bene, tutti hanno un posto più o meno sicuro, se lo
perdi, ti ritrovi una sistemazione con un corso di formazione
all'Agenzia del lavoro. Non vi è proprio bisogno tutti di lavorare:
in questa regione chi si alza la mattina e va ancora a lavorare...
vi sono gli agricoltori, alcuni operai delle aziende che stanno
lavorando, quelle poche rimaste aperte, quelli che nel mondo del
turismo aprono le loro aziende tutte le mattine, perché hanno i
costi che "corrono", poi vi è una pletora di gente "paraculata" nel
vantaggio e nel privilegio, una casta di gente fortunata che o ha
un amico, o un parente in Regione che gli ha trovato il posto di
lavoro e, se non gli troviamo un lavoro, gli compriamo un libro,
perché la tesi diventa un libro, noi 20.000 euro non li neghiamo a
nessuno! Abbiamo tonnellate di incarichi che fanno "schifo"... di
cose che non servono a nulla per creare lavoro ed occupazione!
Nulla di nuovo quindi... la Camera di commercio che non è ancora
decollata... per cui non è diverso il 2004 da come si è chiuso nel
2003, o nel 2002, o nel 2001.
La nostra dichiarazione di voto cosa può essere se non il
consuntivo di un voto negativo? Lo avevamo detto nel 2004, vi è una
differenza però: alcuni consiglieri di maggioranza dicono, anche
apertamente, che in particolare questa Giunta non ha espresso una
chiara visione strategico-operativa. Abbiamo alcuni Assessori che
hanno le capacità per portare avanti i loro personalissimi piani e
cercano di produrre dei risultati, ma la stragrande maggioranza
della Giunta si barcamena in contesti di equilibri che poco hanno a
che fare con il benessere dei Valdostani. Tutti sono consapevoli,
ce lo diciamo nei corridoi, ma non voglio strumentalizzare le
dichiarazioni che vengono fatte; ho apprezzato che finalmente non
siamo gli unici 3 o 6 che in Consiglio vengono a dire: "sì, tutto
va bene, ma forse abbiamo dei problemi", vi è qualcuno che ha
cominciato a svegliarsi in maggioranza, io cosa volete che auspico?
L'auspicio può essere che questo processo di apertura mentale sia
il più rapido possibile, che si insedi una Giunta operativa di
emergenza, perché i soldi non ci devono accecare, 4.000 miliardi di
bilancio per 120 mila abitanti, ma ci devono mettere in condizione
di accettare le sfide del futuro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK