Consiglio Regionale della Valle d'Aosta - Oggetto del Consiglio n. 1398 del 14 luglio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1398 del 14 luglio 2005 - Resoconto
OGGETTO N. 1398/XII - Gestione e controllo delle presenze dei
dipendenti della Casa da gioco di Saint-Vincent.
(Interpellanza)
Interpellanza
Premesso che ormai quotidianamente la Casa da gioco di
Saint-Vincent assurge agli onori della cronaca solo per fatti
negativi, che arrecano danno all'immagine aziendale e al suo
ordinario funzionamento;
Venuto a conoscenza della presunta modificazione arbitraria
degli accessi e delle uscite di alcuni dipendenti e dirigenti del
Casinò, mediante la manipolazione delle "timbrature";
Considerato che i dati di accesso e di uscita dal luogo di
lavoro dovrebbero essere immodificabili, poiché servono ad
attestare l'effettiva presenza in servizio (o l'eventuale assenza)
di ogni lavoratore;
ciò premesso, i sottoscritti Consiglieri regionali
Interpellano
il Presidente della Regione o l'Assessore delegato per
sapere:
1) quali sono le modalità di gestione e di controllo delle
"timbrature" e del sistema informativo corrispondente e quali sono
le figure aziendali preposte a svolgere tali compiti;
2) se il fatto descritto in Premessa corrisponde a verità: in
caso affermativo,
a) quanti e quali sono i soggetti coinvolti;
b) quali sono i danni subiti dall'azienda;
c) quali sono le violazioni accertate e le responsabilità
rilevate in capo ai trasgressori;
d) quali iniziative di tutela e disciplinari sono state
intraprese.
3) quali sono i suoi intendimenti per prevenire ed evitare il
ripetersi di episodi deprecabili come quello di cui in
Premessa.
F.to: Tibaldi - Lattanzi
Président - La parole au Conseiller Tibaldi.
Tibaldi (CdL) - Parliamo di un ennesimo fatto di malcostume che
si verifica e si è verificato presso il Casinò e che, oltre a
ledere l'immagine della casa da gioco, procura indignazione e
preoccupazione nei confronti di tutti quei dipendenti che ivi
lavorano onestamente. Penso che l'Assessore conosca bene il fatto,
perché è assurto agli onori della cronaca attraverso una serie di
articoli pubblicati sugli organi locali della stampa e perché lui
stesso è stato destinatario di una lettera da parte di quei
dipendenti preoccupati che chiedono chiarezza e trasparenza su
determinate modalità di gestione o di presunta manomissione delle
timbrature dei cartellini, che registrano l'accesso e l'uscita dei
singoli dipendenti dai reparti di lavoro. È un fatto che desta
notevole preoccupazione e anche un certo allarme perché, quando si
arriva a certi livelli, significa che una situazione è fuori
controllo, che chi ha le responsabilità dell'azienda non riesce a
controllare approfonditamente le sue articolazioni e naturalmente
ciò, visto che non è un fatto isolato, ma concatenato a tutta
un'altra serie di episodi di malcostume che si sono verificati
ultimamente presso la casa da gioco, delinea un quadretto
tutt'altro che idilliaco.
Con questa iniziativa vorremmo che si facesse chiarezza sulle
modalità di gestione e di controllo delle timbrature, del sistema
informativo corrispondente, su quali sono le figure aziendali
preposte a svolgere tali compiti, se il fatto citato in
interpellanza, cioè della presunta modificazione arbitraria di
accessi e di uscite di alcuni dipendenti e dirigenti del Casinò
mediante la manipolazione delle timbrature, corrisponda a verità.
Vorremmo sapere se ciò è vero, quanti e quali sono i soggetti
coinvolti, quali sono i danni che ha subito l'azienda, anche perché
viene lesa l'immagine del Casinò, si tratta di un'autentica frode
se è accaduto nei termini descritti dai giornali e nella lettera
dei dipendenti ai danni della S.p.a. pubblica. Vorremmo sapere se
sono state accertate delle violazioni e delle responsabilità in
capo ai trasgressori, quali iniziative di tutela e disciplinari
sono state intraprese e quali sono gli intendimenti dell'Assessore
per riportare un po' di correttezza nell'ambito di certe situazioni
gestionali che sono al di là della normalità presso l'"azienda
Casinò", per evitare il ripetersi di episodi deprecabili come
quello che abbiamo descritto.
Lei è il destinatario di una lettera che è stata pubblicata su
un periodico specializzato: "Casinò notizie". La necessità di
conoscere come vengono gestite le timbrature e di prendere visione
dei dati grezzi provenienti direttamente dai lettori è stata
auspicata e richiesta dai dipendenti e il paradosso - non se è
confermato o meno, lo sentiremo dalla sua risposta - è che in
un'azienda di circa 1.000 persone vi sia un'unica figura preposta
alla gestione di tali operazioni. Come premessa non ho da
aggiungere altro, mi riservo di intervenire in sede di replica dopo
aver sentito le sue considerazioni in merito.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - L'interpellanza è circostanziata, quindi
merita una risposta altrettanto precisa. Sul primo punto, è un dato
gestionale, l'"architettura" del sistema informativo del personale.
Il sistema informativo del personale è composto da 2 distinti
sottosistemi: il primo, denominato "Selesta", conformato da
componenti "hardware" e "software" forniti dalla "Selesta
Ingegneria S.p.a.", azienda specializzata in sistemi di controllo
accessi e presenze, è un sistema che gestisce l'impianto fisico di
rilevamento presenze e controllo accessi; il secondo è il SIP, che
è un "software" sviluppato in azienda e gestisce i dati relativi
alle timbrature, ai turni e servizi del personale. Le informazioni
trattate dal sottosistema "Selesta" sono in uno stato che potremmo
definire grezzo, in quanto non immediatamente abbinabili a nessun
nominativo e contengono unicamente l'identificativo del "badge"
interessato dall'operazione di passaggio, oltre alle informazioni
personali. Il compito del sottosistema "Selesta" è di fornire
all'altro sottosistema i dati relativi alle timbrature e ai
passaggi dei varchi ad accesso controllato. Il sottosistema "SIP"
invece integra queste informazioni, abbinando i dati relativi al
passaggio dei "badge" dei dipendenti con le loro identità. Solo
incrociando questa informazione con i dati alla proprietà di ogni
singolo "badge" è possibile ricostruire l'identità del dipendente
interessato. La procedura di trasferimento dei dati dal
sottosistema "Selesta" al sottosistema "SIP" veniva eseguita
automaticamente dai sistemi 4 volte al giorno e poteva essere
attivata manualmente da alcuni utenti autorizzati a svolgere
mansioni di gestione del personale. Tale facoltà necessaria per
esigenze gestionali attribuiva agli utenti abilitati pieni diritti
di modifica sugli archivi grezzi prodotti dal sottosistema
"Selesta". La gestione e il controllo delle timbrature vengono
effettuati dagli addetti dell'Ufficio servizi: 4 unità. Tutti i
dipendenti, con esclusione dei dirigenti, sono tenuti a timbrare 4
volte al giorno, entrata ed uscita antimeridiana, entrata e uscita
pomeridiana, se effettuano l'intervallo, 2 volte al giorno se non
effettuano l'intervallo. Nel caso in cui il "badge" non potesse
essere utilizzato, perché smagnetizzato o smarrito o dimenticato,
il dipendente doveva far registrare la presenza dall'addetto in
portineria, che provvedeva a comunicarla all'Ufficio servizi. In
questo caso la timbratura veniva inserita manualmente; in caso di
assenza dal lavoro, la mancata timbratura veniva incrociata con la
causale di assenza, ferie, permessi, aspettative, malattie.
Per quanto riguarda la risposta al punto a) della seconda
domanda, questa interpellanza è del 9 giugno, ovviamente la vicenda
ha avuto tutta una sua evoluzione e oggi siamo in grado di dare
delle informazioni puntuali, perché allora dicevamo:
"A seguito
di un'indagine avviata da parte del servizio interno
all'"auditing", peraltro ancora in corso, è stato individuato
finora il coinvolgimento di un impiegato dell'Ufficio servizi"
.
In realtà la ricerca ha visto un interessamento di più soggetti.
Quel dipendente che era stato individuato come responsabile ha
ricevuto una formale contestazione in data 21 giugno e, rispetto a
queste suddette violazioni, non ha presentato le controdeduzioni,
ma ha preferito presentare le sue dimissioni per motivi personali.
È stata affidata una consulenza tecnica per verificare se le
tipologie riscontrate hanno o meno rilevanza penale, quindi
l'aspetto civilistico è una cosa, l'aspetto penale è un altro.
Rispetto a questa situazione, vi sono altri soggetti che hanno
rilevato nella timbratura delle incongruenze fra rilevazioni e
presenze, di cui uno in particolare che ha degli scostamenti
importanti e a cui sono state formalmente riscontrate le
irregolarità. È stata formulata in data 7 luglio un'altra
contestazione formale a un altro dipendente che in data 11 luglio
ha presentato delle controdeduzioni, riconoscendo di non aver
rispettato le procedure previste per le timbrature manuali, poiché
aveva l'abitudine di accedere utilizzando altri ingressi dove non è
presente alcun controllo e questo in quanto ciò gli era più
funzionale. Il Consiglio di amministrazione, i dirigenti del Casinò
e i responsabili stanno valutando i provvedimenti da adottare. Vi è
un'altra decina di dipendenti che, chi più chi meno, hanno delle
anomalie nell'ambito delle timbrature, quindi su questo argomento
vi sono una serie di approfondimenti in corso.
Rispetto al punto b), essendo che l'indagine è ancora in corso,
non è determinato il danno subito dall'azienda. Il discorso è da
porre in questi termini: qualora si riscontrino delle presenze e
dei trattamenti economici non dovuti... perché, per esempio, le
presenze rilevate nei giorni di sabato e domenica, oltre ad avere
un trattamento ordinario per la presenza, godono anche di diritti
suppletivi... quindi bisogna verificare ma, qualora questi
riconoscimenti fossero non dovuti, ci sarebbe la richiesta di
recupero nei confronti di ogni dipendente... che verrà recuperato
sulle spettanze del dipendente.
In merito al punto c), le violazioni accertate ad oggi erano
queste manomissioni del sistema "Selesta", inserendo orari relativi
alla presenza in azienda difformi da quelli reali con l'obiettivo
di conseguire il pagamento di ore non lavorate.
Punto d): a questo ho già risposto, ad oggi le contestazioni
sono state 2, una nei confronti di un dipendente che ha rassegnato
le dimissioni, una nei confronti di un altro dipendente che in data
11 luglio ha trasmesso le controdeduzioni. L'operazione è
un'operazione che legittimamente ha bisogno di un po' di tempo,
perché vi è la necessità di fare non solo una verifica sulle
timbrature, ma anche una verifica nell'ufficio di portineria, per
verificare la presenza o meno di autorizzazioni, o di rilevazioni
del portiere rispetto ad ingressi senza il "badge".
Per quanto riguarda la terza domanda, direi che ad oggi il
Consiglio di amministrazione ha rimosso dal punto di vista tecnico
il meccanismo di importazione manuale delle timbrature e i relativi
diritti di modifica sugli archivi "Selesta". L'unica modalità
utilizzabile oggi per importare le timbrature è quella automatica,
senza l'intervento di alcun operatore. Ad oggi è stato bloccato il
sistema, in modo che le uniche modalità per l'importazione siano
quelle automatiche. Allo stesso modo è stata rimossa la funzione
che prevede la cancellazione degli archivi "Selesta" più vecchi di
30 giorni. Gli interventi attuati ci consentono di garantire
un'operatività sicura per tutto il tempo necessario ad attuare una
soluzione definitiva, pienamente rispondente alle necessità
operative di sicurezza nell'assoluto rispetto della normativa
vigente. Come atteggiamento aggiungo che non è una valutazione
tecnica, ho avuto modo di dire che nei confronti
dell'organizzazione è scattata la tolleranza zero. Ora non dobbiamo
neanche aprire una "caccia alle streghe", immaginare di avere solo
dipendenti infedeli, non è così: vi sono tante persone che fanno
diligentemente il loro lavoro. La tolleranza zero è un
atteggiamento che deve riportare un ordine amministrativo e
contabile di cui una società come il Casinò ha assolutamente
bisogno, per cui qualsiasi episodio che possa sembrare dubbio,
discutibile verrà approfondito in ogni dettaglio e trattato come le
risultanze dell'"internal auditing"
,
piuttosto che di altre
"expertise", faranno emergere.
Président - La parole au Conseiller Tibaldi.
Tibaldi (CdL) - Una breve replica. Certamente non vogliamo fare
la "caccia alle streghe", ma non vogliamo neppure che le "streghe"
ci prendano per i "fondelli", anche perché la sua ultima risposta è
quella che qualifica negativamente un certo atteggiamento che vi è
sempre stato nei confronti di determinate situazioni. Lei ha detto:
"ad oggi è stato blindato il sistema", della serie: "chiudiamo il
recinto quando i buoi sono scappati". È possibile che solo dopo che
si è verificato tutto questo disastro si sia provveduto con 2
sottosistemi informatici, che sono articolati in un unico grande
sistema, a prevedere l'automatismo e l'impossibilità di manomettere
manualmente eventuali dati? La domanda nasce spontanea; in
un'azienda con 850 dipendenti a tempo indeterminato regolarmente a
libro paga è strano che la procedura di trasferimento dei dati da
un sottosistema all'altro avvenisse automaticamente 4 volte al
giorno, ma che potesse essere gestita manualmente anche da alcuni
addetti preposti. Questa è una contraddizione, non dico che sia
ascrivibile a lei una simile responsabilità, però è anomalo che, a
fronte di un'azienda di queste dimensioni, vi siano dei sistemi
informatici abilitati a controllare accessi e presenze e tuttavia
vi sia chi ha la possibilità di manometterli o taroccarli.
Dopodiché è successo il fatto, che è stato confermato in tutta la
sua dimensione e sul quale si stanno facendo le indagini del
caso.
Altra considerazione. Se l'Assessore difficilmente poteva
esserne a conoscenza, perché non "vive" quotidianamente la
gestione, ci chiediamo se qualcuno che ha la delega al personale
nel Consiglio di amministrazione avesse percepito qualcosa, o se
qualcuno alla Direzione del personale avesse anche lui rilevato
delle anomalie, anche perché, secondo voci di corridoio, che si
raccolgono sempre nella zona adiacente alla casa da gioco,
sembrerebbe - uso il condizionale - che questo non sia un fatto
molto nuovo e che si sia verificato anche in passato. Di
conseguenza, ci sarebbe chi - non so se rientra in quella decina di
persone che lei ha circoscritto con il "perimetro" di indagini in
corso - ha goduto di ferie pagate o risultava in azienda mentre era
fuori dalla stessa, esercitava un'altra attività o faceva
tutt'altro che svolgere le proprie mansioni. Il fatto è grave, noi
confidiamo nella capacità di questo consulente che è stato nominato
per accertare eventuali responsabilità penali, affinché si
definisca tale problema, perché, purtroppo, per ogni problema che
viene sollevato è necessario ricorrere ad una consulenza. Anche il
problema dei "benefit" è stato evidenziato dal nostro gruppo
consiliare, l'Assessore ha dato delle risposte esaurienti, però
purtroppo anche lì dobbiamo attendere settembre, perché questo
monumentale riconoscimento di privilegi necessita di esperti che ne
ricostruiscano l'entità e la dinamica; è anche questo un paradosso
della casa da gioco. Confidiamo nella bontà di queste indagini e
speriamo che, qualora siano rilevati dei danni economici
all'azienda, vengano attivate tutte quelle azioni necessarie a
ripristinare un minimo di legalità, soprattutto per salvaguardare
anche l'onestà di quei lavoratori, che sono la stragrande
maggioranza, che lì dentro stanno svolgendo correttamente il loro
mestiere.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK