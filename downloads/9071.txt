Consiglio Regionale della Valle d'Aosta - Oggetto del Consiglio n. 3593 del 23 marzo 1988 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3593 del 23 marzo 1988 - Resoconto
OGGETTO N. 3593/VIII - ESITO E ITER DELLA PRATICA DI
FINANZIAMENTO DELL'IMPRESA MOOG'S DI LATTANZI MASSIMO E C.,
DESTINATO AL DIVINA DISCOTECA CLUB. (Interrogazione).
PRESIDENTE
: Do lettura dell'interrogazione in oggetto,
presentata dal Consigliere Aloisi:
INTERROGAZIONE
VISTA
la legge regionale n. 101 del 10.12.1982 e
successive modificazioni;
ESAMINATA la convenzione repertorio n. 6342 in data 21.03.83,
definita tra la Regione Valle d'Aosta e la FINAOSTA S.p.A. per la
costituzione nonché per la gestione dei fondi di rotazione
destinati all'artigianato, al commercio ed alla cooperazione;
PRESO ATTO CHE, pur essendo presente all'approvazione della
delibera n. 8847 del 20.12.85, l'Assessore regionale Maurizio
MARTIN si è astenuto all'atto dell'approvazione del
provvedimento;
Ciò premesso, il sottoscritto Consigliere regionale del
MSI-DN
INTERROGA
l'Assessore all'Industria, Commercio, Artigianato e Trasporti
per conoscere l'esito e l'iter della pratica di finanziamento già
espletata in favore dell'impresa MOOG'S di Lattanzi Massimo e C.
s.a.s. per un importo complessivo di lire 170 milioni, destinati al
Divina discoteca club, di Corso Ivrea 156 Aosta, nella quale pare
sia parte interessata un famigliare dell'Assessore alle finanze, ed
in particolare per avere cognizione circa la graduale restituzione
dei finanziamenti concessi sia per la formazione di scorte, sia per
attrezzature ed arredi.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Cerco di dare una risposta in sintesi,
riservandomi di fornire copia fotostatica di quanto sto per dire
sulla pratica che è oggetto dell'interrogazione.
La domanda di finanziamento è stata presentata in data 26
novembre 1985. L'investimento, in base ai preventivi di spesa
allegati alla domanda, riguardava il rifacimento dell'impianto
elettrico, dell'impianto idro-termo-sanitario, l'esecuzione dei
pavimenti, dei gradoni di entrata e dei rivestimenti, l'acquisto
dell'insegna luminosa, l'acquisto di un banco-bar, della
bottiglieria, dell'arredamento della discoteca... La spesa prevista
era di 180.863.291 lire.
Il finanziamento richiesto era di lire 144.700.000, pari all'80%
della spesa ammissibile, con ammortamento in 5 anni, più 15.300.000
lire con ammortamento in 3 anni, per la formazione di scorte, per
un totale di 170 milioni.
La domanda ha ottenuto il parere positivo della Commissione
consultiva, prevista dall'articolo 14 della legge regionale n. 101,
nella seduta del giorno 17.12.1985, ed è stata approvata dalla
Giunta regionale con deliberazione n. 8847 del 20.12.1985.
Sulla base delle fatture presentate è stata effettuata una prima
erogazione in data 28.3.1986, tramite la FINAOSTA, per un importo
di 103.800.000 lire, dopodiché non è stata più effettuata alcuna
erogazione.
In seguito al cambiamento della ragione sociale, la Giunta
regionale, con deliberazione n. 1764 del 27.2.1987, ha approvato il
mantenimento del finanziamento anzidetto a favore della ditta
MOOG'S s.a.s. di Bizzotto Orlando.
Infine, con deliberazione n. 3967 dell'8.5.1987, la Giunta
regionale ha approvato l'importo definitivo del finanziamento di
cui trattasi in lire 103.800.000, con durata di anni 5. Il
contratto definitivo del mutuo anzi detto è stato stipulato in data
13.5.1987.
Riepilogando i dati della pratica, preciso che l'importo
definitivo ammonta a lire 103.800.000 e che il contratto definitivo
del mutuo è stato stipulato in data 13 maggio 1987.
Restituzioni - Rate di preammortamento: la prima rata al 1°
luglio 1986, di 3.433.200 lire; la seconda rata al 5 gennaio 1987,
di 5.964.210 lire; la terza rata al 2 luglio 1987, per un importo
di 5.878.900 lire. Queste sono le rate relative alla restituzione
degli interessi.
Rate di ammortamento: la prima rata, a seguito della stipula del
contratto definitivo di finanziamento del mutuo, emessa nel gennaio
1988, è stata pari a 8.252.575 lire, più lire 5.190.005 per la
quota di interessi, più lire 731.550 per rimborso oneri
fiscali.
Il totale, per quanto riguarda la restituzione degli interessi
(rate di preammortamento), ammonta a 15.276.310 lire. Il totale,
per quanto concerne la rata di ammortamento, è stato pari a
14.174.130 lire. Allo stato attuale, quindi, le restituzioni
ammontano complessivamente a 29.450.440 lire.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Io ringrazio l'Assessore Lanivi per
essere stato molto preciso nella sua risposta e lo pregherei,
gentilmente, di farmi avere copia di quanto ha detto, anche perché
ha citato molte cifre.
L'unica mia preoccupazione verte sul fatto che, ai sensi della
legge n. 101, vengono erogati finanziamenti a varie aziende ed a
varie società, ma mi colpisce la circostanza che, mentre di solito
si elargiscono 6, 8 o 10 milioni a varie aziende, tutto ad un
tratto si elargiscono ben 144 milioni al MOOG'S di Lattanzi, più
altri 15 milioni per la formazione di scorte, per cui arriviamo
intorno ai 170 milioni.
Non volendo assolutamente mettere in discussione la liceità di
questo finanziamento, mi preoccupo soprattutto perché il
finanziamento è stato concesso alla società MOOG'S di Lattanzi,
mentre oggi notiamo che, da tre anni a questa parte, quella stessa
società si chiama "Divina discoteca club". Questa è la ragione
dell'interrogazione.
È vero, come qualcuno probabilmente ha detto, che tale società
si chiama ancora MOOG'S, però c'è stata comunque una variazione
all'interno della società, perché, nella fatturazione della
società, c'è la dizione "MOOG'S-Divina discoteca club".
Qual è, quindi, la preoccupazione? Innanzitutto: perché vi è
stato il cambiamento di denominazione proprio nel momento in cui è
stato accordato un notevole finanziamento di 170 milioni?
In secondo luogo: può un'impresa...
(...INTERRUZIONE dell'Assessore LANIVI...)
ALOISI (M.S.I.):
Cioè 144 più 15... Va bene, 160 milioni;
ma la sostanza non cambia. Assessore, io ho qui con me la
deliberazione che parla di 144.700.000 lire per finanziare
l'acquisto di attrezzature, più altri 15.300.000 lire e,
quindi,...
(...INTERRUZIONE dell'Assessore LANIVI...)
ALOISI (M.S.I.):
Va bene, sono d'accordo. Il problema,
quindi, riguarda la motivazione del cambiamento della ragione
sociale dell'impresa MOOG'S. Il finanziamento, infatti, è stato
accordato al MOOG'S che poi è diventato "Divina discoteca club".
C'è una variazione societaria in questo finanziamento? Può
un'impresa rilevare i mutui di un'altra impresa, senza avvisare la
FINAOSTA? È stata avvisata la FINAOSTA di tutte queste
operazioni?
PRESIDENTE
: Consigliere Aloisi, per cortesia, la prego di
non porre domande all'Assessore, perché non le può rispondere.
ALOISI (M.S.I.):
Le mie preoccupazioni erano in merito a
questa problematica e, pertanto, nel ripetere che io mi ritengo
soddisfatto delle risposte avute, prego l'Assessore di farmi avere
copia di quello che ha detto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK