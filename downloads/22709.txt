Consiglio Regionale della Valle d'Aosta - Oggetto del Consiglio n. 2165 del 5 ottobre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2165 del 5 ottobre 2006 - Resoconto
OGGETTO N. 2165/XII - Centri di controllo per specie di
ungulati previsti dal Piano faunistico-venatorio vigente.
(Interrogazione)
Interrogazione
Ricordato che il Piano regionale Faunistico-Venatorio
2001-2006 auspica, per alcune specie di ungulati, una più omogenea
distribuzione territoriale dei popolamenti esistenti, l'aumento
delle rispettive densità biotiche e l'ottenimento di una struttura
di popolazione più equilibrata;
Rilevato che tra le proposte operative si avanza quella
dell'istituzione di centri di controllo nei quali, oltre a far
affluire tutti i capi abbattuti, si dovrebbero eseguire i rilievi
biometrici e sanitari sui capi prelevati;
Ravvisata l'opportunità di conoscere quali provvedimenti sono
stati adottati in tal senso;
il sottoscritto Consigliere regionale
Interroga
L'Assessore competente per conoscere:
1) il numero di centri di controllo istituiti
dall'approvazione del Piano;
2) con quali modalità e da chi vengono eseguiti i
rilievi;
3) se sono pervenute osservazioni dal mondo venatorio, su
quali aspetti, ed eventualmente quali atti sono stati adottati di
conseguenza.
F.to: Venturella
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Il
"numero di centri di controllo
istituiti dall'approvazione del piano"
... chiede la prima
domanda; il Piano regionale faunistico-venatorio 2001-2006 nei
criteri generali di gestione degli ungulati recita:
"Tutti i
capi abbattuti devono essere presentati presso appositi centri di
controllo, ad esempio le stazioni forestali, dove una persona
esperta procederà alla stima dell'età, alla valutazione di
costituzione e di condizione, al rilievo del peso totalmente
eviscerato e dell'eventuale lattazione, in particolare sulle
femmine di 2 anni compiuti e, se del caso, all'accertamento di
condizioni che giustifichino la qualifica di tiro meritorio"
:
questo è quanto è attualmente previsto nel Piano
faunistico-venatorio in vigore. La suddetta impostazione trae
origine dal fatto che, da sempre, le stazioni forestali in Valle
d'Aosta costituiscono una struttura di riferimento sul territorio
in campo faunistico per i cacciatori, ma anche in tutti gli altri
settori di attività della Forestale, dalla Silvicoltura alla
Protezione civile, facendo degli esempi. Per questo motivo,
nell'ultima legge regionale che disciplina il funzionamento del
Corpo forestale, la legge regionale n. 12/2002, è stato disposto
che il personale forestale assegnato alle stazioni forestali
stabilisca la propria residenza nell'ambito della giurisdizione
forestale di competenza e assuma il domicilio presso gli appositi
edifici di proprietà dell'Amministrazione regionale, al fine di
garantire l'efficienza della continuità del servizio e di favorire
il radicamento territoriale del Corpo. Si ricorda che a fronte di
tali obblighi al personale forestale assegnato alle stazioni
forestali le unità immobiliari sono concesse in forma gratuita.
Fatte queste premesse, si comunica che, attualmente, tutte le 16
stazioni forestali presenti sul territorio regionale funzionano
come centri di controllo dei capi di fauna selvatica abbattuti in
stagione di caccia, in quanto ai sensi del calendario venatorio
2006-2007 - articolo 3 dello stesso - i capi abbattuti interi ed
eviscerati devono essere recapitati presso la stazione forestale
nel cui territorio è avvenuto l'abbattimento, entro 36 ore dallo
stesso, per l'effettuazione dei controlli faunistici. A tale scopo
le stazioni forestali sono dotate di adeguati locali, attrezzature
e strumentazione per poter effettuare i controlli faunistici
previsti.
In merito al punto 2, attualmente i controlli sono effettuati
dal personale forestale a ciò specificatamente preparato mediante
corsi di formazione svoltisi con regolarità a partire dal 1994. I
controlli effettuati dai forestali sono quelli previsti dal Piano
regionale faunistico-venatorio: stima dell'età, valutazione di
costituzione e di condizione, rilievo del peso totalmente
eviscerato ed eventuale lattazione, sempre con il discorso dei 2
anni. Ai sensi del calendario venatorio, in caso di assenza del
personale presso la stazione forestale, il capo abbattuto deve
essere tenuto a disposizione per i controlli intero ed eviscerato
per le 24 ore successive alla segnalazione dell'abbattimento. In
questo caso sarà il personale forestale a recarsi presso
l'abitazione del cacciatore per l'effettuazione dei controlli. Per
quanto attiene ai controlli sanitari, essi sono svolti dal
personale veterinario dell'USL o dell'Istituto zooprofilattico con
modalità differenti a seconda della specie. Nel caso del cinghiale
sono i veterinari dell'USL a recarsi presso le stazioni forestali o
presso le abitazioni dei cacciatori per effettuare i prelievi
necessari, mentre per le altre specie, di norma, i campioni sono
raccolti dai cacciatori e inoltrati direttamente o per il tramite
delle stazioni forestali all'Istituto zooprofilattico per gli esami
del caso.
In merito al punto 3, possiamo dire quanto segue: le suddette
modalità di attuazione dei controlli faunistici sono state
ovviamente sempre concordate con il personale forestale, con i
cacciatori e con le competenti strutture veterinarie. In questi
mesi l'Amministrazione regionale sta predisponendo la revisione del
Piano regionale faunistico-venatorio e, a questo scopo, ha
istituito un'apposita Commissione incaricata di esaminare la bozza
tecnica del documento e di fornire le eventuali osservazioni in
merito. Possiamo comunicare che tale Commissione, che ricomprende
qualificati rappresentanti delle associazioni agricole,
ambientaliste e venatorie e del Corpo forestale della Valle
d'Aosta, ha già provveduto a fornire numerosi e interessanti
contributi negli incontri svoltisi quest'estate. A titolo di
informazione sono già stati effettuati 7 incontri. Per quanto
attiene nello specifico ai centri di controllo, la Commissione ha
ribadito la loro importanza, suggerito di continuare a prevedere
che gli stessi trovino la loro collocazione presso le stazioni
forestali, suggerito di integrare la figura del forestale con altri
soggetti disponibili, in possesso di adeguata preparazione e
possibilmente a titolo volontario: ad esempio, cacciatori esperti,
studenti universitari, tesisti o borsisti...
Presidente
- La parola al Consigliere Venturella.
Venturella (Arc-VA)
- Risposta secca e semplice che dice:
"ogni stazione forestale è anche centro di controllo faunistico".
Assessore, non so lei a quale Corpo forestale si vuole riferire, ad
un'altra Provincia o ad un'altra Regione, in Canada, non so... ma
io, da quel che so, fino a pochi mesi fa non esistevano in ogni
stazione forestale locali adatti e si assisteva, in ogni stazione
forestale, alla figura nuova, tutta valdostana, del "forestale
ambulante", nel senso che dopo l'abbattimento del capo i cacciatori
hanno un bel po' di ore a loro disposizione e mettono la cartolina
in queste 36 ore a disposizione, naturalmente per evitare di farlo
controllare direttamente nelle stazioni e quindi fuori orario di
servizio, quindi il forestale o la sera stessa o la mattina dopo è
obbligato a girare in tutte le valli, in tutte le case dei
cacciatori che hanno depositato la loro cartolina. Questo dato poi
verrà divulgato, cioè la Regione ha provveduto ad istituire centri
di controllo faunistici in tutte le stazioni forestali e questo è
un dato nuovo.
Esistono, sì, in ogni stazione forestale dei forestali che hanno
seguito corsi dell'Ufficio fauna, che hanno fatto dei corsi di
approfondimento, vi sono centri di controllo come quelli che mi
pare l'Ufficio fauna visitò un paio di anni fa, l'Ufficio fauna con
tutti i suoi esperti - sia il Direttore responsabile, sia i
funzionari - visitò dei centri di controllo faunistici, quelli sì,
veri centri di controllo faunistici, ma non se ne fece niente.
Credo allora che la norma vada cambiata e di questo ci
prenderemo carico, perché sul serio la stazione forestale deve
essere il centro di controllo e che non si assista più alla figura
del forestale ambulante che gira in tutta la Valle, di casa in
casa, per controllare il cervo, l'ungulato, il grande ungulato o
quello che può essere e che innanzitutto siano istituiti dei centri
di controllo degni di tale nome.
Sull'integrazione del personale forestale con altre persone
esperte, è giusto, i tecnici faunistici, quelli che hanno fatto i
corsi, gli studenti universitari, i cacciatori esperti, va bene; ma
l'incipit "possibilmente volontari"... come possibilmente
volontari? Sicuramente volontari, Assessore! Abbiamo speso mezzi
per formare i forestali nella gestione della fauna e credo che sia
quanto mai opportuno che ciò che è al di fuori dell'esercizio della
funzione del personale forestale sia fatto in maniera
volontaria!
Si dà atto che dalle ore 11,18 presiede il Vicepresidente
Lanièce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK