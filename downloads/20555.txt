Consiglio Regionale della Valle d'Aosta - Oggetto del Consiglio n. 566 del 22 aprile 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 566 del 22 aprile 2004 - Resoconto
OGGETTO N. 566/XII - Ritiro della mozione: "Impegno a ridefinire
le deleghe in materia di Casa da gioco".
Mozione
Premesso
che la Casinò s.p.a. è la società a totale partecipazione
pubblica preposta alla gestione della Casa da gioco di
Saint-Vincent;
che la Regione Valle d'Aosta detiene il 99 percento delle
quote azionarie della medesima società;
che l'assessore regionale del Bilancio, Finanze,
Programmazione e Partecipazioni regionali cumula numerose
competenze in materia, poiché:
a) rappresenta la quota regionale in seno alla Casinò s.p.a.,
società concessionaria del gioco d'azzardo, e quindi esprime la
volontà dell'azionista di riferimento (Regione) nelle decisioni
fondamentali inerenti la gestione e lo sviluppo
dell'azienda;
b) rappresenta l'ente concedente (Regione), che riscuote una
tassa di concessione sotto forma di quota sui proventi di
gioco;
c) rappresenta il soggetto (Regione) dedito al controllo sul
corretto svolgimento dell'attività di gioco;
che tale concentrazione di funzioni in capo al medesimo
soggetto politico-istituzionale origina un'inevitabile
sovrapposizione di competenze, spesso antitetiche tra loro, nonché
un pericoloso conflitto di interessi, che non agevolano senz'altro
l'atteso rilancio del Casinò valdostano;
ciò premesso, il Consiglio regionale
Impegna
il Presidente della Regione e la Giunta regionale a
ridefinire le deleghe in materia di Casa da Gioco di Saint-Vincent
al fine di evitare la sovrapposizione delle competenze di cui in
Premessa e a fugare ogni rischio di conflitto di interessi.
F.to: Tibaldi - Frassy
Presidente - La parola al Consigliere Tibaldi.
Tibaldi (CdL) - Diciamo che questa mozione ha come punto di
attenzione la Casa da gioco di Saint-Vincent, ma l'oggetto verte
sulla distribuzione politica delle deleghe, che a nostro avviso
merita attenzione.
Qualcuno forse ironicamente ed esageratamente la vuole definire
come "una mozione di sfiducia" nei confronti dell'Assessore
Marguerettaz, in realtà di sfiducia ce n'è poca in questo momento
da proporre, anche perché l'Assessore, pur avendo una
concentrazione di poteri, in realtà, dall'inizio della legislatura
ad oggi, ha fatto ben poco da poter sottoporre ad un giudizio
preciso; è però una mozione che vuole ridefinire determinate
funzioni che a nostro avviso meritano un'attenzione e un
approfondimento che si è trascurato di fare in sede di formazione
della maggioranza e di creazione della nuova Giunta.
Anzitutto la concentrazione dei poteri in materia di casa da
gioco non è una novità, perché già nella scorsa legislatura
ricorderanno, coloro che vi hanno partecipato, che in capo alla
Presidenza della Regione c'era un'associazione di funzioni di
notevole spessore.
Non dimentichiamo che anche alle tradizionali funzioni esecutive
del Presidente della Regione si assomma quella del potere
prefettizio e nella scorsa legislatura il Presidente della Regione,
sommando queste funzioni, già era dotato di una notevole fetta di
potere in materia. Il luglio 2003 ha visto una ridefinizione che
però non ha cambiato molto questa fisionomia; anzi, l'ha peggiorata
per le ragioni che adesso andremo a sottolineare. L'ha peggiorata
perché oggi, l'Assessore alle finanze, giustamente definito
"superassessore", è un concentrato di deleghe, sia per quanto
riguarda la funzione esecutiva in materia di casa da gioco, perché
rappresenta l'azionista di maggioranza, ovvero il 99% delle quote
della "Casinò S.p.a.", sia per quanto riguarda la funzione di
controllo che presiedono la casa da gioco, perché comunque a lui fa
riferimento quell'organo di controllo che è rappresentato dai
funzionari regionali che agiscono all'interno della casa da gioco e
garantiscono il corretto svolgimento dell'attività di gioco, sia
per quanto riguarda la funzione di rappresentanza dell'ente
concedente, la Regione, che concede all'ente concessionario, ovvero
la "Casinò S.p.a.", che a sua volta è rappresentata al 99% delle
quote dalla stessa Amministrazione regionale.
Vedete che c'è un groviglio di competenze che sono alquanto
contraddittorie, la cui somma rischia di essere nociva e di creare
quello che è stato da più parti deprecato in questa Regione, ovvero
un vero e proprio "conflitto di interessi". Faccio un esempio
banale: nel momento in cui si crea una contestazione ad un tavolo
da gioco in merito ad una vincita da attribuire oppure no e si crea
il conflitto classico che ci può essere fra l'ente concessionario,
"Casinò S.p.a.", e l'ente concedente Regione, in questo caso
l'Assessore potrebbe essere chiamato a dirimere la vertenza, ma lui
veste i panni e del concedente e del concessionario e,
paradossalmente, anche di colui che è preposto al controllo, in
quanto sovrintende a tutti i funzionari regionali che agiscono in
sala. C'è una sorta di triplicazione di funzioni che in questo
caso, che può essere considerato banale, sono di uno spessore tale
da non poter essere trascurato.
A parte questo esempio e quindi questa facilità di cambiamento
d'abito della stessa persona, è necessario che il Consiglio
regionale ponga attenzione sulle funzioni che si stanno sommando,
perché l'impostazione deve essere modificata anzitutto per una
ragione fondamentale: il casinò non ha una natura squisitamente
finanziaria, quindi non può essere considerato sempre e solo come
soggetto che è destinato a produrre denaro nelle casse regionali.
Questa è in effetti una funzione prevalente, ma non possiamo
sottovalutare anche una sua funzione turistica che, fino ad oggi,
ci pare sia stata completamente sottovalutata.
Il casinò è un luogo di divertimento, un luogo dove le persone
che amano il gioco d'azzardo passano il loro tempo libero, e
stranamente nella definizione di queste competenze, oggi come ieri,
non è mai stato dato quel rilievo necessario ad un assessore al
turismo che presiede ad una delle attività principali del nostro
sistema economico. Il casinò ha un ruolo finanziario, ma anche
turistico, e noi diciamo: soprattutto turistico! Il considerarlo
come un'entità quasi esclusivamente finanziaria ha svilito l'altro
suo aspetto, tanto che da un punto di vista di collocazione e di
sinergia con il territorio, il casinò risulta oggi come una
"cattedrale nel deserto", un po' come quell'entità che appare
spesso in contrasto con gli interessi di altri operatori economici
o altri enti locali che sono sul territorio. Questa è una prima
riflessione che ci sentiamo di fare e che è strettamente connessa
con le deleghe, che invece secondo la impostazione politica data
nel giugno scorso, le hanno viste indirizzarsi solo in capo ad una
persona.
L'azionista Regione - ricordo alcune parole dell'Assessore
Marguerettaz - si è riunito insieme all'altro azionista, Comune di
Saint-Vincent, che ha una quota esigua - addirittura, se vogliamo,
umiliante - rispetto agli interessi di un comune dove insiste la
casa da gioco, l'1%, è un azionista che ha messo una quota a fondo
perso e che finora credo non abbia neppure visto degli utili in
termini di dividendi, comunque l'azionista Regione si è riunito il
6 aprile scorso con l'azionista comune, per definire gli assetti
manageriali. Anche qui, la definizione, forse perché lasciata alla
competenza esclusiva di una sola persona, si è incagliata nel
triste episodio dei veti incrociati, che sebbene smentito a più
riprese dagli addetti ai lavori, è l'ostacolo fondamentale oltre al
quale oggi non si riesce ad andare. Non si possono disconoscere
limiti di questo tipo, forse anche al vostro interno qualcuno si
sta rendendo conto che è necessaria anzitutto una distribuzione di
ruoli e poi una condivisione maggiore. Sappiamo bene che anche a
livello di piano di sviluppo una certa situazione non si sta
sbloccando, proprio perché forse l'unicità dell'organo che presiede
tutte queste funzioni impedisce paradossalmente l'individuazione
delle strategie di azione che, oggi, sono più che mai richieste e
necessarie, per rilanciare una casa da gioco la quale non può
attendere oltre.
Ci vogliono strategie di prospettiva, non si può lavorare nel
quotidiano gestionale, naturalmente non si può sempre ricadere in
quell'alibi della quota di mercato che si riduce, perché la fase
congiunturale è sfavorevole. Diciamo anche le cose come stanno,
diciamo che i risultati non sono qualificanti, né per chi a livello
manageriale è preposto alla direzione del casinò, né per chi
sovrintende a livello politico, e non possono soddisfare né noi, né
la situazione economica valdostana. Non si può neppure accettare
che, alla luce di fatti accaduti oggi, vengano effettuate modifiche
d'imperio di regole che questo Consiglio si è dato, trascurando la
volontà del Consiglio.
Assessore, lei ha detto che avete inteso modificare
un'impalcatura manageriale, nel senso che non volete più un
direttore generale, né un amministratore delegato, che avete
sostituito una logica verticale con una logica orizzontale, ovvero
i 5 componenti del Consiglio di amministrazione si sono attribuiti
delle competenze e hanno come interfaccia delle caselle, che devono
essere ancora occupate da persone. Questa scelta è stata fatta però
"in barba" ad un articolo dello statuto della "Casinò S.p.a.",
articolo 17, che prevede perlomeno la nomina di un direttore
generale e la nomina di un amministratore delegato. È una norma
statutaria chiara, che è rimasta inosservata e che sta a
testimoniare che la concentrazione di potere talvolta porta a degli
abusi. Se avete intenzione di modificare un'impostazione,
sostituendo una logica verticale con un'impostazione orizzontale,
ovvero distribuendo in maniera più uniforme i poteri in capo al
consiglio di amministrazione, è bene che lo facciate con atto
regolamentare che deve passare in Consiglio. L'articolo 17 è stato
trascurato...
(interruzione dell'Assessore Marguerettaz, fuori
microfono)
... Assessore, glielo leggo: "il consiglio nomina"; non "il
consiglio può nominare", ma "il consiglio nomina"! L'Assessore
rappresenta la maggioranza della società e soprattutto rappresenta
per delega le volontà politiche dell'azionista di riferimento; in
questo caso, ci sembra che l'azionista di riferimento non le abbia
dato una delega di questo tipo, tantomeno abbia inteso modificare
quanto è stato normato nel momento in cui la legge n. 36/2001 che
ha istituito la S.p.a. prevedeva una specifica attribuzione di
ruoli. Nel momento in cui la legge n. 36 è stata approvata da
questa Assemblea, parallelamente l'Assemblea stessa ha votato anche
lo statuto, quindi l'assetto normativo è stato definito
compiutamente in tutti i suoi dettagli.
Sappiamo che la politica delle S.p.a. è una politica comoda a
chi governa, perché ha le mani libere da determinati controlli
fastidiosi che da un punto di vista politico svolge la minoranza,
però è altrettanto opportuno ricordarci che questa è una S.p.a. con
delle anomalie intrinseche, è una S.p.a. che svolge un'attività -
il gioco di azzardo - che costituisce una deroga al Codice penale
ed è già paradossale che tale attività sia svolta da un ente come
la Regione. La Corte costituzionale ne ha riconosciuto la sua
valenza al novembre 2002, ma, proprio per questo, sarebbe quanto
meno opportuno che le funzioni che presiedono alla gestione della
casa da gioco e al suo controllo fossero distribuite in maniera più
uniforme all'interno della Giunta, perché ci sono delle situazioni
contraddittorie come quelle che ho elencato.
Ci piacerebbe sapere, Assessore e Presidente, che rappresenta
l'unità politica della Giunta, di fronte ad un conflitto di
interessi come si può dirimere la questione, quando lo stesso
organo è esecutore di un'attività di questo tipo, è controllore ed
è anche ente concedente sotto il profilo amministrativo. C'è una
sommatoria di ruoli che in precedenza non c'era, perché in
precedenza al Presidente Viérin, che rappresentava l'azionista ed
era espressione dell'attività di esecuzione diretta dell'attività
sociale, faceva da contraltare l'Assessore alle finanze, che
sovrintendeva le funzioni di controllo: lì, c'era un minimo di
controbilanciamento di ruoli, dove il controllante non era anche il
controllato; differenziazione che oggi non sussiste più! È una
differenziazione che vogliamo rimarcare, perché oggi al Presidente
della Regione residuano solo le funzioni prefettizie, che possono
essere esercitate in situazioni straordinarie e che, per delega,
competono agli organismi preordinati alla tutela dell'ordine
pubblico, il Questore "in primis".
Tutte queste situazioni non possono essere trascurate. Forse lo
sono state volutamente nella logica politica della distribuzione
dei pesi e degli equilibri nel momento in cui avete costituito la
Giunta, ma a distanza di qualche mese, anche vista l'ingessatura in
cui si trova oggi il superassessorato, è necessario quanto meno
rifletterci se non ridefinirle "tout court", perché le strategie di
prospettiva ci impongono di ridefinire in maniera più funzionale
l'organigramma preposto alla gestione e al controllo della casa da
gioco. questo per fare alcune riflessioni su un'altra funzione che
non è statutariamente prevista dalla legge che ha istituito la
"Casinò S.p.a.".
L'Assessore oggi diceva: se prendiamo la legge che prevede il
mantenimento dei livelli occupazionali - e siamo anche d'accordo -
ciò significa che le nostre volontà sono orientate ad un'espansione
dell'attività. Se questi sono i livelli, se partiamo da 1.200
persone come organico assunto o che ruota attorno al casinò come
indotto, siamo orientati ad una crescita del medesimo e quindi da
questo si evince che vogliamo espanderla. Bene, siamo d'accordo,
anzi è auspicabile che le volontà siano di recupero di quote di
mercato che sono scemate nel giro di 10 anni, ovvero nel periodo in
cui l'ente pubblico si è sostituito al soggetto privato nella
gestione del casinò. Però è altrettanto vero che, purtroppo - e
questo va a smentita di quello che è stato detto dall'Assessore -,
oggi il casinò figura più come un colossale "ammortizzatore
sociale", visti i risultati economici, oltre che come un capiente
"serbatoio elettorale"! Oggi ci sono più dipendenti che non
clienti, in certi momenti della giornata, quindi certe riflessioni
non possono essere trascurate.
Assessore, lei forse non è molto d'accordo su queste
osservazioni, ma sono osservazioni che fa anche la gente comune,
che si rende conto che il "Palazzo di vetro di Saint-Vincent" ha
dimenticato i suoi obiettivi primari e si sta orientando verso
altre funzioni che non sono quelle originariamente previste.
Clamoroso - lo ribadisco - è che chi è preposto al dicastero
turistico, sembri avulso dalla strategia di rilancio della casa da
gioco. In un certo senso sembra che l'Assessore Caveri sia stato
messo da parte per quello che è lo sviluppo della casa da gioco!
Assessore, lei fa dell'ironia facile, però molta gente si chiede:
come mai un assessore, dotato anche di esperienza parlamentare
datata e a presidio di un assessorato così importante per il
sistema economico valdostano, non si occupa di casa da gioco? Come
mai se ne occupa solo l'assessore alle finanze?
Questo ci fa capire che le vostre considerazioni sono dedicate
unicamente alla finanza, ma se così è, avete già fallito, perché i
risultati non vi danno ragione, anzi sarebbe necessario che
ridefiniste sotto questo punto di vista... l'Assessore ride, ma in
altre regioni - ve ne cito subito una - sono i competenti organi
che sono dediti al turismo che si occupano di casa da gioco,
parallelamente agli altri organi che si occupano di finanze!
Taormina, per esempio, è assurta ultimamente agli onori della
cronaca perché, essendo sede di un casinò dell'inizio del secolo
scorso, vede l'Assemblea regionale siciliana impegnarsi in questi
giorni per varare una legge regionale per autorizzare la riapertura
della casa da gioco. Si creerà il classico conflitto istituzionale
fra Regione e Stato, la classica impugnativa che finisce davanti
alla Corte forse per l'ennesima volta, ma sta di fatto che questa
volta la regione non attende più, forse anche alla luce della
decisione della Corte in merito alla situazione valdostana, che il
Governo o il Parlamento emanino una legge di settore, ma agisce per
conto proprio.
La regione siciliana si sta adoperando per predisporla e
portarla all'esame dell'aula. Adesso è all'esame della IV
Commissione, ci sono diversi deputati - lì, si chiamano così, i
consiglieri - che se ne stanno occupando; sono tutti organismi che
hanno anzitutto una funzione precipuamente turistica. Ecco che
quando la vedo ridere, Assessore, di fronte a certe proposte che
lei intende come provocazioni, dovrebbe compararsi a ciò che sta
accadendo in questo momento in altre regioni, perché la propensione
all'apertura di altre case da gioco, al di là della lentezza o
delle pastoie in cui è finito il Parlamento e la commissione "ad
hoc", della quale fa parte anche l'Onorevole Collé - non
dimentichiamolo! -, i diversi organi competenti si stanno
adoperando per promuovere l'istituzione di nuove case da gioco. O
dal centro o dalla periferia, prima o poi si arriverà ad una
situazione di mercato più aperto, se non riguarda il bacino del
nord, sarà il bacino del centro sud che è sprovvisto di case da
gioco, ma è una situazione con la quale quanto prima dovremo
confrontarci!
Riteniamo che abbiamo perso tanto tempo; è vero, 10 anni sono
stati importanti per riassettare una situazione che era in mano ad
una società privata in scadenza di concessione, ma 10 anni sono
stati anche persi perché il contenzioso con la società teoricamente
aggiudicataria, FINOPER, e le pastoie politiche attuali ci hanno
condotto in una sorta di "vicolo cieco", per uscire dal quale si
confida esclusivamente sulla capacità e sulla lungimiranza di un
solo organismo, che è il superassessore!
Questa capacità e questa lungimiranza hanno scatenato tutta una
serie di situazioni incrociate all'interno della maggioranza, che
nonostante il suo sogghigno stanno impedendo di nominare una
dirigenza; è paradossale che solamente su dei nomi
l'Amministrazione regionale e la maggioranza si siano arenate, nomi
che dovrebbero essere di competenza del consiglio di
amministrazione... pensiamo un po', domani, che si deve scegliere
che progetto industriale dare a questa casa, cosa viene fuori al
vostro interno! Qui abbiamo un piano di sviluppo che ci è stato
consegnato 1 mese e 1/2 fa come commissari della IV Commissione,
non abbiamo ancora avuto il piacere di vederlo iscritto all'ordine
del giorno per un'analisi più approfondita con l'Assessore o il
Presidente della Regione! È un piano di sviluppo che è stato
presentato nei termini, cioè entro il luglio 2003, alla Regione e
che oggi giace in attesa di valutazione politica anzitutto; magari
ci troveremo fra qualche mese con un altro piano parallelo, ma
allora di questo piano che si vuole fare?
Se sui nomi già vi siete fermati, non osiamo pensare cosa potrà
succedere quando si tratterà di valutare le scelte concrete per il
rilancio di una casa da gioco, che è chiesta innanzitutto da chi vi
lavora, che si rende conto di quali sono i livelli di guardia che
ha raggiunto la casa da gioco, in termini di presenze e di
introiti! Anche perché le recenti dichiarazioni che abbiamo sentito
- sono alcune considerazioni che forse esulano dall'oggetto della
mozione, ma che sono necessarie - all'indomani del periodo pasquale
delle dichiarazioni dal responsabile della comunicazione della casa
da gioco, che quantificava in 14.000 unità le presenze del week-end
pasquale, con tanto di moderata soddisfazione in rapporto all'anno
precedente, presenze alle quali corrisponderebbero degli introiti
in crescita rispetto al 2003. Ci ha detto che gli introiti sono
cresciuti in questo periodo, ma che sono calate le presenze, allora
non ci sembra che ci siano giocatori più facoltosi che frequentano
la casa da gioco, perché, anche per esplicita dichiarazione del
"manager" che abbiamo ricevuto in IV Commissione, la clientela si
sta abbassando sotto un profilo di "target" qualitativo!
Allora, delle due, l'una: o i dati non sono veritieri oppure,
rispetto all'esercizio precedente, si sono verificati degli
ammanchi che non sono stati comunicati; sono ragionamenti che fa
anche la gente comune questi: come mai aumentano gli introiti
nonostante una diminuzione delle presenze? Forse ci è stata data
una caramella per tenerci tranquilli tutti, quando lo scorso anno i
risultati erano diversi? Qualcuno forse ha approfittato di meno
rispetto allo scorso anno? D'altronde anche episodi deprecabili
come quelli che lei citava stamani di ammanchi di 71.000 euro ad
una cassa, senza che si possa sapere come ciò sia avvenuto, denota
che tutta quella funzione di controllo che è fondamentale
all'interno della casa da gioco non si sta svolgendo!
L'Assessore sa benissimo, perché lo abbiamo sollevato anche noi,
con diverse interpellanze, nella scorsa legislatura e nello scorso
Consiglio, gli organismi di controllo regionale sono inibiti nello
svolgimento delle proprie funzioni, perché andrebbero a confliggere
con gli interessi della "Casinò S.p.a.". Quando si creano delle
contestazioni da parte di clienti, spesso e volentieri i rapporti
dei controllori regionali finiscono in un archivio che giace
dimenticato in qualche stanza di Via Mus!
Ci chiediamo come l'Assessore possa svolgere anche la funzione
di controllo, come fa a rappresentare gli essenziali interessi
dell'azionista di riferimento e, allo stesso tempo, controllare il
corretto svolgimento dei compiti? Come fa a dirimersi tale
situazione di conflitto di interessi, quando il soggetto è lo
stesso? Ma questo, non il Sig. Marguerettaz, questo chiunque vesta
i panni dell'organo che oggi è un concentrato di funzioni che sono
il bianco e il nero, cioè il tutto e il contrario del tutto,
concentrato di funzioni che in passato erano più equamente
distribuite!
Allora, Presidente, a nostro avviso è quanto mai urgente che la
Giunta che lei presiede e che la maggioranza che lei coordina
pongano attenzione a questi aspetti da noi sintetizzati nella
premessa e che rischiano di essere un grosso ostacolo al rilancio
della casa da gioco, che rischiano, un domani - un domani che non
vogliamo assolutamente si verifichi! -, di originare situazioni di
conflittualità di interessi i quali possono incastrare lo sviluppo
di un soggetto che ha anche una dimensione turistica e
occupazionale, e quindi una sua funzione sociale, non può essere
solo relegato al ruolo di produttore di ricchezza, anche perché se
questo fosse il ruolo, avreste completamente mancato il bersaglio
che vi eravate prefissati come maggioranza e che noi, da un certo
punto di vista, condividiamo!
Al fine di evitare la sovrapposizione di queste competenze,
chiediamo che lei, Presidente, si faccia artefice di una
riflessione. Sappiamo che la mozione non avrà un esito positivo,
perché alle nostre argomentazioni solleverete le vostre obiezioni
di natura anzitutto politica, però siamo convinti che questa
parentesi di riflessione costituisca una "pietra miliare" per il
futuro, perché il tempo non è un fattore neutro, come ricordava
l'Assessore, ma è un fattore che lascia dei segni indelebili! Non
vorremmo che questi segni indelebili marcassero negativamente il
futuro della Casa da gioco di Saint-Vincent.
A voi la parola, Presidente e Assessore!
Presidente - È aperta la discussione generale. Se nessuno chiede
la parola, dichiaro chiusa la discussione generale.
La parola al Presidente della Regione, Perrin.
Perrin (UV) - Le Conseiller Tibaldi a fait une analyse de la
situation de la maison de jeu à 360°, allant bien au-delà du
contenu de la motion. Je m'atteindrai quand même au sujet de la
motion pour tâcher de faire quelques considérations et donner
quelques réponses.
Selon la motion présentée, les compétences de l'Assesseur aux
finances concernant la maison de jeu empêcheraient ou, de moins, ne
faciliteraient pas la relance de celle-ci. L'Assesseur se trouve en
effet à être, à la fois, le représentant de la Région en tant
qu'actionnaire de la "Casinò S.p.a.", d'organisme concédant, de
sujet chargé de veiller à la régularité des jeux et représente
aussi les propriétaires des locaux de la "Casinò S.p.a.", puisqu'il
dirige la structure de l'Administration qui gère le patrimoine
immobilier régional et toutes les autres opérations y afférentes:
achat, cession, location.
A notre avis il ne s'agit pas là d'une superposition de
compétences, mais plutôt d'une concentration ou, mieux encore, de
regroupement de fonctions afférentes à la maison de jeu, car
l'analyse qui a été faite, sans donner des appellations de
"super-assesseur" ou bien d'autre, a été une analyse logique,
c'est-à-dire qu'un seul assessorat prenne en charge les questions
relatives au casino, afin d'en optimiser la gestion; cela pour
tâcher de donner des solutions aux différents problèmes, qui sont
des problèmes complexes et qui sont de toute évidence.
Le Conseiller Tibaldi a suggéré d'autres solutions, notamment en
citant les fonctions touristiques du casinò; c'est vrai que le
casino a un rôle de promotion touristique qui n'est pas
indifférent, ainsi que d'autres fonctions, y compris les fonctions
budgétaires - que vous avez citées - qui ne sont pas de deuxième
degré, car la maison de jeu a encore aujourd'hui des retombées
importantes sur les recettes de la Région. Cela a été bien défini
par le cahier des charges, dont on cite l'existence, qui réglemente
les rapports entre Région et casinò.
La réunion de toutes les fonctions afférentes au casinò sous un
même chapeau permet un meilleur contrôle de la maison de jeu. Je
tiens à souligner ce fait, ainsi que l'importance du fait que les
structures chargées du recouvrement des recettes de jeu de la
gestion de la part de capital que détient la Région et du contrôle
des jeux dépende d'un seul assessorat. Elles sont ainsi placées
sous l'autorité d'un assesseur, qui est chargé de la réalisation
des directives établies par l'Exécutif et qui, au sein de
l'assemblée de la "Casinò S.p.a.", est le porte-voix de
l'actionnaire majoritaire de la société, c'est-à-dire la Région et
donc ce Conseil et, à travers ce Conseil, le Gouvernement
régional.
Il ne faut pas confondre les fonctions de l'Assesseur compétent
et celles du conseil d'administration: le conseil d'administration
a ses fonctions, qui sont bien réglées par la loi et qu'il doit
exercer. Je crois qu'on peut dire que ces fonctions ne sont
absolument pas contradictoires et ne sauraient donner lieu au
conflit d'intérêt puisqu'elles ont, pour unique objet, le bon
fonctionnement de la maison de jeu et une analyse qui soit la plus
attentive et contrôlée de la maison de jeu.
Je voudrais tout de même faire deux réflexions de nature
politique. Quant aux fonctions politiques, l'assesseur a reçu
l'attribution de compétences qui sont cohérentes avec la volonté
politique exprimée par la majorité lors de l'approbation du
programme de législature et de la définition de l'organigramme de
ce Gouvernement. Je veux profiter de cette occasion, si cela est
nécessaire, pour confirmer toute la confiance à l'assesseur, qui
est titulaire des compétences afférentes aux différentes fonctions
concernant la maison de jeu.
Cela dit, en esquissant de façon stricte le cadre des
compétences de la maison de jeu, je demanderais aux Conseillers qui
ont présenté la motion de la retirer, avec l'engagement de tâcher
de donner toutes les réponses possibles pour ce qui est de la
meilleure gestion de la maison de jeu, mais en confirmant la ligne
politique, qui a été partagée par cette majorité.
Si dà atto che dalle ore 20,35 riassume la Presidenza il
Presidente Perron.
Président - La parole au Conseiller Tibaldi.
Tibaldi (CdL) - Risposta pressoché telegrafica. Era naturalmente
inevitabile che il Presidente della Regione, riassumendo gli onori
e gli oneri dell'unità politica della Giunta e l'indirizzo politico
della medesima insieme alla maggioranza, sostenesse la linea decisa
nel luglio dello scorso anno.
Emergono sensibilità differenti, che ho manifestato per conto
del mio gruppo consiliare e che non intendo ripetere, perché, vista
l'ora, è opportuno lasciare spazio alle mozioni successive, ma che
hanno un minimo comun denominatore. E il minimo comun denominatore
che ci è parso di cogliere - poi il Presidente porrà correggermi se
mi sbaglio - è che c'è una concentrazione di poteri in capo ad un
solo organismo istituzionale e questa concentrazione di poteri
determina una riflessione.
Prendiamo atto, con una moderata soddisfazione, di due cose. La
prima, è che l'intervento del Presidente, oggi, anche se sintetico,
evidenzia che lo stesso Presidente ha inteso riappropriarsi almeno
in teoria della materia, e questo è dimostrato sì, da una conferma
dell'indirizzo politico, ma anche dall'interesse a portare qualche
miglioria in corso d'opera, che può essere sempre apportata; la
seconda, è l'impegno, di cui prendiamo atto, nel voler approfondire
la questione.
Riteniamo che, anche se minimi questi due impegni e, fermo
restando le sensibilità differenti che esistono in capo alle due
parti, questi due minimi impegni stiano a testimoniare che c'è una
volontà positiva da parte della Giunta nell'approfondire la
materia. Quindi vogliamo dare un'apertura di credito a queste brevi
dichiarazioni del Presidente e ci sentiamo di ritirare la mozione,
confidando nel fatto che a queste sue parole faranno seguito dei
fatti. Ciò non ci impedirà di tornare sull'argomento con iniziative
analoghe, qualora le volontà manifestate non si trasformino in
volontà concrete.
Président - La motion dont au point 29 est retirée.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK