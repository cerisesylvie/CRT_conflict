Consiglio Regionale della Valle d'Aosta - Oggetto del Consiglio n. 2045 del 12 luglio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2045 del 12 luglio 2006 - Resoconto
OGGETTO N. 2045/XII - Rinnovo dell'affidamento del servizio
di trasporto pubblico locale. (Interpellanza)
Interpellanza
Ricordato che con delibera di Giunta n. 1650 del 9 giugno
2006 si è dato: "avvio alla procedura di negoziazione con i
concessionari per il rinnovo dell'affidamento, per ulteriori tre
anni, del servizio di trasporto pubblico locale";
Ricordato che "l'ente affidante effettui, nel corso del
periodo di validità dell'affidamento, il monitoraggio
dell'andamento del servizio, con particolare riguardo agli aspetti
relativi all'efficacia, al rapporto ricavi/costi, alla qualità
erogata ed alla soddisfazione della clientela";
Appreso che cittadini aostani hanno indirizzato petizioni al
Sindaco di Aosta per il ripristino di fermate soppresse;
Osservato che è necessaria una riflessione articolata per le
varie situazioni (servizio su Aosta e cintura, servizio nelle valli
laterali, ecc.) sul numero delle corse, sulla dimensione dei mezzi,
sulle tariffe, con quale carburante, ubicazioni e numero delle
fermate;
Ritenuto indispensabile, trattandosi di servizio pubblico
alla popolazione, adottare metodologie democratiche che coinvolgano
i cittadini e le persone che utilizzano il servizio al fine di
migliorare lo stesso;
Verificato che nella delibera sopracitata si fa riferimento
solo parzialmente a quanto sopra esposto;
Considerato necessario incentivare la riduzione della
circolazione delle persone con mezzi individuali al fine di
riportare i livelli di inquinamento atmosferico a livelli
"accettabili";
il sottoscritto Consigliere regionale
Interpella
l'Assessore regionale al Turismo, Sport, Commercio, e
Trasporti per sapere:
1) quali sono gli intendimenti della Giunta rispetto alle
questioni indicate nell'interpellanza;
2) se ha intenzione, prima di decidere per il rinnovo
dell'affidamento, di dare la possibilità fornendo la documentazione
indicata nell'interpellanza, di formulare proposte, indicazioni,
soluzioni.
F.to: Bortot
Président
- La parole au Conseiller Bortot.
Bortot (Arc-VA)
- L'interpellanza prende spunto dalla
deliberazione con cui si propone l'avvio del rinnovo
dell'affidamento per altri 3 anni del trasporto pubblico locale
alle aziende della nostra Regione. Sembrava una cosa che andava da
sé, ma nel leggere la deliberazione ho notato che era stato un
incarico alla "Click Mobility S.p.a." di Genova nel 2004, poi
questa azienda è stata assorbita mediante incorporazione dalla
"TBridge S.p.a." e fino lì sono fusioni, incorporazione, nessun
problema. Il problema sorge quando leggo:
"si evidenzia che
sulla base dei dati del monitoraggio presentati dalla "TBridge", le
società concessionarie risultano svolgere in modo regolare gli
obblighi di servizio e che nel corso degli anni 2002-2006 non si
sono manifestate inadempienze di rilievo"
. Il nostro problema
qual è? Non è tanto vedere se erano da sanzionare le
concessionarie, ma di verificare insieme agli utenti se in questi 4
anni non vi fossero delle modifiche da introdurre nel sistema per
rinnovare la concessione agli autotrasportatori. Per farla breve
faccio due esempi: il primo, il sottoscritto ha fatto una raccolta
di firme all'entrata est di Aosta, dove c'è l'"Espace populaire",
per il ripristino di una fermata dell'autobus, è venuto il Sindaco,
il Vicesindaco, hanno detto che non c'era alcun problema, il locale
stava aprendo, fra l'altro non era tanto riferito ai nostri soci
del circolo quanto ai ragazzi e alle persone anziane che abitano
nella zona, perché la fermata era stata soppressa e spostata
davanti all'"Agip". Ha detto: "non c'è problema, mandiamo i
tecnici"; arrivano i tecnici, senza dirci niente ci arriva una
lettera dove si dice che questa fermata non è ripristinabile perché
pericolosa; ma i bambini e gli anziani che dal bivio fanno 100, se
non 200, metri contromano sulla tangenziale di Aosta quello non è
pericoloso? In più noi, siccome i nostri soci di quel locale sono
tecnici, architetti, ingegneri, utenti, avevamo trovato la
soluzione tecnica... niente, non si è visto niente e qui non appare
niente! Faccio un altro esempio che conosco bene: da anni c'è un
pullman che una volta alla settimana nel periodo estivo fa servizio
da Saint-Barthélemy ad Aosta, un pullman per 40 posti che avrà 150
anni, emana tanto di quell'inquinante che fa paura e serve a
pochissime persone. Allora non è che voglio criticare, ma voglio
dire che è evidente che per poter rinnovare queste convenzioni
bisogna aggiornare alla luce degli avvenimenti, delle richieste e
soprattutto sentire gli utenti e i cittadini se hanno delle
modifiche e delle richieste da fare. Io le propongo un metodo,
Assessore... anche perché ieri abbiamo approvato in IV Commissione
quell'anticipo del costo del rinnovo del contratto per i dipendenti
degli autotrasportatori e alla luce anche della liberalizzazione,
della possibilità di autogestirsi in parte i servizi, potrebbe
darsi che vi siano fasce di popolazione, non dico tanto in città
quanto nelle colline della Valle, interessate ad aggregarsi,
noleggiare o autogestirsi un servizio dalla collina nell'asse
centrale, di conseguenza si potrebbero sopprimere queste linee
obsolete e con orari molto rigidi. Le proporrei quindi intanto di
farci avere questo studio della "TBridge" per capire se si
riferisce solo al fatto che possiamo rinnovare la concessione
perché i pullman sono arrivati in tempo, eccetera; vorremmo avere
la possibilità di fare delle verifiche, delle proposte e delle
integrazioni: questo è il senso dell'interpellanza.
Président
- La parole à l'Assesseur au tourisme, aux
sports, au commerce et aux transports, Pastoret.
Pastoret (UV)
- L'iniziativa del collega Bortot, pur
prendendo spunto dalla nuova procedura di negoziazione per il
rinnovo dell'affidamento del trasporto pubblico locale, si è
incentrata su questioni più propriamente afferenti le problematiche
della città di Aosta e della sua cintura. Voglio intanto però dire
che, per quanto riguarda gli studi, le proposte, credo che avremo
tempo di dibatterne a lungo, perché anche qui si sta preparando un
"dossier" per andare in Commissione e iniziare ad affrontare una
serie di problematiche e soprattutto presentarle ai Consiglieri.
Cercherò di rispondere alla questione riguardante il Comune di
Aosta e la sua cintura, in particolare dirò quali sono stati finora
i passaggi effettuati e quanto si prevede di fare, chiaramente
all'interno dei ruoli di ognuno, anche se vorrei chiarire che il
trasporto pubblico locale è una questione che la Regione ha sempre
gestito direttamente come da competenze che le derivano. Per questa
fase nuova del piano di bacino di traffico ho già fatto un primo
incontro con gli Amministratori comunali della Valdigne, che è una
zona calda per quanto riguarda una serie di problemi relativi al
trasporto... che a mio avviso dovrebbe riuscire a diventare uno
strumento più alternativo rispetto all'attuale organizzazione del
sistema dei trasporti in quella zona. Ho preso l'impegno con gli
Amministratori di Ayas e Brusson di andare a discutere lì sulla
base di un progetto che loro un anno fa mi avevano presentato, che
per note questioni amministrative si è interrotto e che mi
piacerebbe ridiscutere.
Per quanto riguarda il Comune di Aosta, dirò cosa abbiamo fatto,
quale tipo di analisi e quali impegni ho preso, poi ci sarà un
confronto con gli altri enti locali perché, dal punto di vista
delle proteste, mi diventa difficile immaginare che vi sia qui un
soggetto che le raccoglie su base regionale, ci devono essere dei
soggetti intermedi di governo del territorio che devono poterlo
fare. Volevo però fare una premessa, perché, in vista della
definizione del nuovo piano di bacino di traffico, prima di entrare
nel tema riguardante la città di Aosta e la sua cintura, ricordo
che sono stati effettuati dei monitoraggi, come ha detto prima il
collega Bortot, i quali sono previsti contrattualmente e riguardano
il servizio, la qualità erogata e percepita e i parametri
economico-gestionali. La qualità erogata è una cosa, quella
percepita è quella che l'utente sente come sua, poi darò dei dati,
e lascerò questi documenti al collega. Tutto questo è riportato in
supporti documentali forniti dalle aziende, ma con la possibilità
da parte della Regione di organizzare specifiche indagini sul
campo, ed è quello che abbiamo fatto. La Regione ha monitorato la
situazione rispetto agli impegni assunti in sede di gara, in
particolare per quanto riguarda l'organizzazione aziendale,
valutata in relazione a quanto previsto nel progetto di
organizzazione presentato in sede di offerta da ciascuna
azienda.
Per quanto concerne il servizio, nel periodo 2002-2005 si è
verificata una crescita costante delle percorrenze effettuate con
una produzione chilometrica maggiore rispetto a quanto offerto in
fase di gara. Siamo partiti con 6.546 milioni vetture chilometri
offerti e aggiudicati con procedura di gara e siamo arrivati a
7.303 milioni di chilometri erogati nel 2005, quindi abbiamo avuto
un sostanziale aumento, ma questo per dire come ci siano state
modifiche nel corso degli anni.
Per quanto riguarda invece i dati relativi alla qualità erogata
e percepita, il monitoraggio è stato effettuato, oltre che sulla
base dei supporti documentali forniti attraverso specifici
protocolli di comunicazione da parte delle aziende, anche
attraverso la realizzazione di indagini sul campo. In relazione
alla qualità erogata, il monitoraggio dei supporti ha evidenziato
nel periodo 2004-2005 un livello globalmente soddisfacente. Cito
alcuni dati: il livello di puntualità del servizio è sempre rimasto
all'interno dello "standard" contrattualmente ammesso - 3% di
oscillazione -; per quanto riguarda l'affidabilità, gli eventi che
hanno portato alla soppressione e alla limitazione delle corse
previste in servizio sono per la gran parte riconducibili a cause
non imputabili alle aziende e in ogni caso l'entità dei bus
chilometro non erogati risultano al di sotto degli "standard"
minimi previsti contrattualmente, pari all'1%; la rete commerciale
copre il 100% del territorio; del parco mezzi ne abbiamo discusso
in Commissione.
Per quanto riguarda la qualità percepita, sulla base delle
indagini sul campo effettuate nel 2004, ci hanno detto che gli
elementi più critici sono legati alla frequenza - ma la frequenza
non è una colpa delle aziende, ma dell'organizzazione del piano e
questo è un punto sul quale tornerò dopo -, al "confort" (13%) e
alla puntualità (12%). Sono stati fatti vari tipi di ricerca per
andare a verificare quali potessero essere gli elementi
migliorabili del servizio; ad esempio, il 27% giudica che non vi
sia necessità di miglioramento. Questi ed altri accertamenti,
indagini e riflessioni, unitamente ad una modificazione dei bisogni
e all'evoluzione del territorio e degli insediamenti - perché la
situazione del 2002 non è più la stessa oggi -, ha portato alla
necessità di dover tracciare alcune linee guida, cioè come si
immagina il nuovo piano di bacino di traffico? Bisogna avere alcune
linee guida e queste linee guida sono state così identificate: il
servizio intanto è stato segmentato e strutturato secondo uno
schema gerarchico, sulla base dei diversi segmenti di mercato
individuali, distinguendo in particolare fra rete di trasporto
pubblico locale principale - rete portante del trasporto -,
l'esistenza di servizi a lunga percorrenza, cioè servizi
interregionali, i servizi d'area - servizi rivolti alla mobilità
diffusa all'interno dei territori formati da uno o più Comuni, il
caso classico è quello del Comune di Aosta e della sua cintura -, i
servizi scolastici dedicati - perché questi sono importanti in
tutto l'arco della regione e sono servizi integrativi al trasporto
pubblico locale principale -, altro elemento importante soprattutto
in prospettiva della lotta all'utilizzo del mezzo privato, i
servizi ai lavoratori, servizi integrativi al trasporto pubblico
locale principale a servizio di esigenze specifiche di lavoratori.
Evidentemente questi metodi non sono stati inventati qui: sono
metodi di calcolo utilizzati anche in altre realtà e che si è
cercato di applicare qui come primo criterio di riflessione.
Per venire alla questione posta dal collega Bortot soprattutto
per quanto riguarda la città di Aosta e il suo territorio, la
previsione relativa a una rete di trasporto prevede la
progettazione di una nuova rete urbana e suburbana per la città di
Aosta e per i Comuni della cintura. A questo proposito
l'Assessorato del turismo ha recentemente fatto svolgere uno studio
per la riqualificazione della rete di trasporto urbano e suburbano
della città di Aosta. Questo studio parte da un'analisi dettagliata
dell'attuale rete di trasporto rispetto alla quale sono stati
applicati i parametri che ho citato precedentemente, oltre a
rilevazioni puntuali di flussi in relazione alle ore di traffico e
al numero di passeggeri - sono state prese ad esempio delle fasce
dalle 7,00 alle 9,00 del mattino quando la mobilità nella città,
verso la città e dalla città verso l'esterno è maggiore -, alla
frequenza dei passaggi, all'effettiva capacità di essere veri
strumenti di trasporto alternativi rispetto all'utilizzo dei mezzi
privati, alla possibilità di soddisfare il decongestionamento
rispetto all'attestamento del trasporto con mezzi privati. Questo
studio ipotizza la possibilità di modifiche o di aggiunte di corse
secondo le modifiche dell'organizzazione della viabilità della
città e della cintura, modifiche urbanistiche, di insediamento.
Tale studio è stato presentato alla civica amministrazione già
diversi mesi fa ed è stata richiesta dopo questa prima
presentazione una previsione puntuale di nuove possibili
riorganizzazioni da parte del Comune, dal punto di vista
principalmente urbanistico, quindi poi è stato rimodificato in base
alle esigenze rappresentate dal Comune.
Quali sono i principi che si sono messi insieme per creare
questo strumento per il Comune di Aosta? Sono state prese in
considerazione le tendenze demografiche e la distribuzione della
popolazione sul territorio, oggi essa non è più quella del 2002;
l'evoluzione possibile della popolazione, il tasso di
invecchiamento poiché questo può determinare delle esigenze
maggiori o minori rispetto ai trasporti; il piano regolatore della
città, quali insediamenti prevede e dove; le previsioni di sviluppo
previste nel piano urbano del traffico, tenuto conto dei problemi
attualmente esistenti - ci sono delle linee che funzionano meglio,
altre meno -; un'implementazione dello scenario di riferimento,
quindi la definizione in ambito territoriale e una zonizzazione
dell'area di studio; i sensi di percorrenza ammessi sugli assi
stradali - sensi vietati o meno -; la capacità degli assi viari,
cosa portano, quale intasamento di traffico hanno e quale può
essere la scorrevolezza di un servizio di trasporto pubblico
locale; il sistema della sosta inteso come località di attestamento
o come luogo di ricerca di parcheggio da parte degli automobilisti
che contribuiscono ad intasare a volte in centro, perché in genere
uno arriva in centro con l'autobus e poi comincia a fare cerchi
concentrici di allontanamento e non è vero come si pensa che sia il
contrario, e questo è molto più negativo dal punto di vista del
peso del traffico. Vi è poi un'analisi della domanda di mobilità,
l'inquadramento della mobilità del bacino di Aosta e cintura. Si
sono inoltre presi in considerazione gli spostamenti interni al
Comune di Aosta, gli spostamenti da Aosta verso i Comuni della
cintura, gli spostamenti dai Comuni della cintura verso Aosta, gli
spostamenti fra i Comuni della cintura di Aosta che molte volte
vengono fatti attraversando la città, da Saint-Christophe a
Aymavilles si passa attraverso la città di Aosta. I poli attrattori
poi: la matrice di origine e destinazione per quanto riguarda gli
studenti, da dove essi partono e dove vanno; stessa cosa è stato
analizzato per quanto concerne il traffico privato, da dove esso
parte e dove va a finire - Regione, Comune, banche, eccetera. Sono
state poi fatte delle modellizzazioni del comportamento del
traffico privato sulla rete viaria attuale, simulazione del
traffico privato sistematico, flussi non sistematici, quindi la
ricerca del parcheggio, cosa succede e cosa fa impazzire il
traffico, risultati di queste simulazioni... tutto questo è stato
presentato al Comune di Aosta e gli amministratori hanno fatto le
loro osservazioni. Questo strumento, è poi stato modificato sulla
base delle loro previsioni programmatiche ed è stato consegnato in
questa forma 15 giorni fa al Comune di Aosta. Esso sarà presentato
alla competente Commissione consiliare del Comune, perché questo è
un lavoro che è stato fatto dalla Regione, ma riguarda il traffico
del Comune di Aosta. Ho acconsentito, in via del tutto eccezionale,
chiedendo al Comune che questo non diventi un'abitudine, ad essere
presente in sede di Commissione consiliare, e porterò i miei
funzionari affinché possano fornire i chiarimenti necessari;
dopodiché i consiglieri comunali faranno le riflessioni opportune e
ci diranno cosa vorrebbero da questa riorganizzazione, tenendo
conto che sarà necessario definire un quadro di esigenze da
soddisfare in base alla necessità di prevedere nuovi percorsi e
delle riduzioni dei tempi di percorrenza. Ricordiamoci che quello
era uno degli elementi di insoddisfazione percepita dagli utenti,
quindi, se l'autobus passa una volta ogni mezz'ora, non lo prendo;
se passa una volta ogni 10 minuti, è possibile che io lo prenda,
però per fare questo non posso avere un autobus che mi fa una linea
di 6-7 chilometri tutto in centro urbano, probabilmente la devo
sdoppiare e riorganizzarla in modo diverso. Sarà necessario un
rafforzamento dei collocamenti fra gli assi viari est-ovest, che
molte volte si "attorcigliano" su di loro. L'esigenza che è
percepita è che i cittadini hanno bisogno da un punto est della
città di andare ad un punto ovest con una certa frequenza e
spostamenti rapidi. Uguale cosa per quanto riguarda l'asse sud-nord
con qualche complicazione in più. Senza contare l'importanza del
servizio alle scuole, e ai luoghi di lavoro. Resta poi necessaria
l'attivazione di specifici servizi a chiamata e questo riguarda le
zone collinari e periferiche; ricordo che nella collina di Nus era
stato fatto un primo esperimento sul servizio a chiamata,
l'intenzione sarà di introdurne una certa quantità nel sistema.
Evidentemente si tratta di un sistema di natura sperimentale,
verificheremo se potrà reggere. Per le zone più isolate forse è
molto meglio questo che non avere o un'assenza di trasporti, o una
presenza sistemica di trasporti che assorbe risorse e non consente
di svilupparle in zone dove c'è più concentrazione di persone che
hanno necessità di questo. Vi è inoltre la necessità di provvedere
ad un sostanziale miglioramento ambientale del trasporto, perché
qui si introduce il ragionamento dei mezzi metanizzati ed elettrici
che siano meno ingombranti e siano in grado nel centro cittadino di
svolgere un servizio che oggi viene svolto con difficoltà. Vi è poi
un altro aspetto che abbiamo affrontato con il Comune di Aosta che
però starà alla civica amministrazione, la quale pare abbia detto
"sì", di cominciare ad immaginare delle corsie privilegiate per i
mezzi di trasporto pubblico, ma certo non possono essere quelli
delle dimensioni attuali, altrimenti con le vie che abbiamo andremo
a vanificare tutto il sistema del traffico.
In conclusione gli intendimenti per il futuro sono questi. Per
quanto riguarda quindi la possibilità di formulare proposte,
indicazioni od altro, questa è la strada intrapresa attraverso gli
incontri con le civiche amministrazioni, il documento - in questo
caso questo - è stato dato al Comune di Aosta e vi chiedo scusa, ma
ve lo consegnerò dopo che loro formalmente lo avranno fornito alla
loro Commissione per una questione di rispetto, quindi il Comune
avrà la possibilità di mettere in piedi gli strumenti di
osservazione di carattere amministrativo e politico e, essendo lui
molto volte il collettore dei reclami, potrà tenerne conto e dare
una formulazione più definitiva rispetto alla prima sintesi di
problemi che ci ha fatto presente e che hanno portato alla
correzione rispetto a certi percorsi delle indicazioni iniziali di
questo studio.
Si dà atto che dalle ore 17,10 presiede il Vicepresidente
Lanièce.
Presidente
- La parola al Consigliere Bortot.
Bortot (Arc-VA)
- Sono abbastanza soddisfatto delle
risposte articolate dell'Assessore, con due o tre osservazioni: la
prima in che maniera la Regione interviene con linee guida, faccio
un esempio: il prossimo Consiglio ci sarà una nostra mozione
sull'introduzione del metano per autotrazione, poi ci sarà anche
interrogazione per uno studio - come hanno fatto nella città di
Graaf - per il recupero dell'olio esausto delle cucine, ristoranti,
mense, pizzerie, rifugi. Loro sono già in grado con un impianto di
riciclare questo olio, hanno creato una nuova tecnologia, hanno
creato posti di lavoro e ci sono già più di 30 autobus che
viaggiano con questo carburante, in più lo vogliono incentivare per
l'uso locale dei taxi; per noi i taxi non hanno molta influenza, ma
è una sperimentazione. A noi quello che interessa è che nella
convenzione vi siano delle linee guida aperte, dove le convenzioni
non siano troppo rigide, altrimenti, nel momento in cui si decide
di far delle modifiche, si creano dei contenziosi. Sul servizio a
chiamata è stato sperimentato a Nus, sul piano teorico funziona, ma
c'è uno spreco di risorse incredibile. Parlo di esempi che ho avuto
davanti al naso: veniva chiamato il servizio a chiamata, partiva un
mezzo da Aosta per portare da Nus mio suocero ad innaffiare le
patate a Saint-Barthélemy, per esempio, e poi o il mezzo rimaneva
in loco o tornava ad Aosta e poi tornava a riprenderlo. Dal punto
di vista dell'inquinamento, del risparmio energetico, del costo del
servizio, secondo me bisognerà che questo servizio, sul quale siamo
d'accordo, sia molto mirato ad eventi eccezionali. Tenga conto,
Assessore, che abbiamo potestà primaria per quanto riguarda il
sistema delle immatricolazioni, è la legge che abbiamo approvato da
poco, utilizzando la quale si potrebbe incentivare...
(interruzione del Presidente della Regione, fuori
microfono)
... chiedo scusa, in ogni caso si potrebbero incentivare forme
di aggregazione anche per il trasporto autogestito; è importante
questo: qualche volta da Nus faccio l'autostop per venire ad Aosta,
dalle 7,30 alle 8,15 mi passano sotto il naso 30 persone ognuna con
il proprio mezzo che da Nus gravita ad Aosta su quella fascia
oraria. Memori degli scioperi e delle lotte per il blocco della
città di Parigi nel 1999, dove la gente è stata obbligata ad
aggregarsi, si potrebbe proporre a chi interessa e anche a fasce
sperimentali forme di aggregazione per autogestirsi in queste fasce
orarie. Non interesserà a tutti, ma a qualcuno interesserà capire
che può venire su con un mezzo non proprio e tornare già con un
mezzo non proprio e risparmiare; se proviamo a sperimentare, diamo
un'indicazione di autoeducazione ai cittadini sul risparmio
energetico, sulla forma di aggregarsi e di conseguenza
partecipare.
L'altra questione riguarda come interveniamo noi in questo caso
o nei confronti della "SAVDA" per un servizio obsoleto, o nei
confronti della città di Aosta per un servizio ad un circolo che in
8 mesi ha 1.800 iscritti, perché il rischio è che noi non sappiamo
che è in corso questo rinnovo, viene rinnovata la convenzione e il
rischio è quello di sentirsi rispondere: "guardate, che dovevate
farvi sentire prima, adesso non è più possibile introdurre queste
modifiche". Sulla base di tali indicazioni, se lei ritiene
opportuno di farle proprie, se c'è la possibilità di collaborare,
siamo assolutamente d'accordo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK