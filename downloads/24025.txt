Consiglio Regionale della Valle d'Aosta - Oggetto del Consiglio n. 3011 del 3 ottobre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ZONA FRANCA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3011 del 3 ottobre 2007 - Resoconto
OGGETTO N. 3011/XII - Risultanze del gruppo di lavoro per la
revisione complessiva dei beni in esenzione fiscale e assegnazione
di carburante per l'anno 2008. (Interpellanze)
Interpellanza
Ricordata la risoluzione votata all'unanimità dal Consiglio
regionale nella seduta del 21 dicembre 2006 con la quale, a fronte
delle difficoltà emerse circa l'erogazione dei buoni benzina, si
chiede al Governo regionale di studiare, di concerto con le
Commissioni consiliari competenti, una revisione complessiva del
sistema beni in esenzione fiscale ed in particolare i "buoni
benzina" al fine di apportare i benefici a tutta la popolazione
valdostana;
Ricordato che con Dg. n. 1/2007 è stato istituito un gruppo
di lavoro incaricato di monitorare costantemente l'evoluzione della
situazione in atto, e di riferire mensilmente alla Giunta in merito
all'attività svolta;
Ricordato che il Presidente della Regione aveva preso in
Consiglio l'impegno di tenere informato il Consiglio
sull'evoluzione della complessa vicenda e aveva espresso la sua
volontà di giungere ad un disegno di legge che recepisse le
conclusioni del gruppo di lavoro;
Ritenuto che non si possa rinviare ulteriormente la soluzione
della questione,
i sottoscritti Consiglieri regionali
Interpellano
il Presidente della Regione per sapere:
1) se esiste un documento predisposto dal gruppo di lavoro di
cui alla Dg n. 1/2007, e se è intenzione della Giunta metterlo a
disposizione dei Consiglieri;
2) se, e come, intende ottemperare a quanto approvato dal
Consiglio il 21 dicembre 2006, relativamente al coinvolgimento
delle Commissioni consiliari competenti;
3) quali sono le possibili interferenze che può esercitare in
questo momento la petizione sul mantenimento dei buoni benzina
depositata al Parlamento europeo.
F.to: Squarzino Secondina - Bortot
Interpellanza
Premesso che:
- la Commissione europea ha negato la prosecuzione oltre il
2006 del sistema di quote di carburante in esenzione fiscale
assegnate ai residenti in Valle d'Aosta;
- la Giunta regionale con la deliberazione 3990 del 20
dicembre scorso ha disposto, secondo la prassi usuale, le
assegnazioni delle quote di carburante in esenzione per l'anno
2007;
- il Consiglio regionale ha approvato unanimemente il 21
dicembre 2006 una risoluzione con la quale ha impegnato la Giunta
ad attivare le attività necessarie per garantire il mantenimento
delle agevolazioni sui carburanti;
- sulla questione il Presidente della Regione ha scritto al
Governo nazionale;
- la Giunta ha costituito con Deliberazione 1/07 un gruppo di
lavoro in materia;
- il Consiglio regionale ha approvato l'11 gennaio scorso una
risoluzione che invita il Governo nazionale ad attivare le
opportune azioni politiche in sede europea per la tutela della
specificità valdostana e affinché la Valle d'Aosta rientri nelle
aree elencate nella direttiva UE 12/1992;
- la Camera dei Deputati ha approvato il 17 gennaio scorso un
ordine del giorno che prevedeva l'attivazione di un tavolo di
concertazione sull'argomento dei carburanti in esenzione tra il
Governo e le Regioni Valle d'Aosta e Friuli Venezia Giulia;
- il Presidente della Regione, rispondendo ad un'iniziativa
in materia del nostro gruppo, aveva evidenziato che non sarebbe
sufficiente il diniego della Commissione europea e che la materia
avrebbe dovuto trovare ulteriore approfondimento in sede
"ECOFIN";
i sottoscritti Consiglieri regionali
Interpellano
il Presidente della Regione e l'Assessore delegato per
sapere:
1) se vi sono stati incontri tra il Governo regionale e
quello nazionale sulla materia e in caso affermativo con quali
risultati;
2) se è stato attivato il tavolo di concertazione di cui in
premessa e in caso affermativo quali sono ad oggi le
risultanze;
3) qual'è l'attività e quali sono le conclusioni del gruppo
di lavoro regionale istituito dalla Giunta;
4) come pensano di procedere relativamente alle assegnazioni
dei carburanti in esenzione fiscale del 2008 e quali iniziative o
attività sono state intraprese dalla Giunta in materia.
F.to: Frassy - Tibaldi - Lattanzi
Presidente
- La parola alla Consigliera Squarzino
Secondina.
Squarzino (Arc-VA)
- Penso che il testo
dell'interpellanza sia abbastanza chiaro per cui non sto qui a
illustrarlo, piuttosto non mi riconosco tanto nel titolo, non è
solo "risultanze del gruppo di lavoro per la revisione complessiva
dei beni in esenzione fiscale", è vero, ma il tema principale della
nostra interpellanza è come il Presidente della Regione intende
ottemperare agli impegni presi in Consiglio rispetto alla
condivisione con le competenti Commissioni consiliari del problema
dei buoni benzina. Sappiamo tutti che è un problema complesso con
diverse fasi, è un problema che non si risolve in 10 minuti in
Consiglio, è un problema su cui abbiamo chiesto più volte che vi
fosse un'informazione puntuale ai Consiglieri e in Commissione
perché ci sono una serie di tappe che vanno rispettate. In questo
senso noi vogliamo sapere dal Presidente a che punto è la questione
e come intende ottemperare agli impegni presi rispetto a tale
questione.
Presidente
- La parola al Consigliere Frassy.
Frassy (CdL)
- Sarò breve nell'illustrare questa
interpellanza, ma la illustro giusto per ricordare una certa
cronologia, nel senso che ci troviamo quasi ad un anno da quando è
stata resa pubblica la decisione della Commissione europea che
aveva negato la prosecuzione del regime in esenzione fiscale delle
quote assegnate ai residenti in Valle d'Aosta dei carburanti. A
seguito di quella pronuncia ci furono una serie di reazioni da
parte del mondo politico valdostano, che portarono ad una serie di
atti che erano necessari per poter approfondire e trovare delle
soluzioni a quella decisione, iniqua, della Commissione europea.
Iniqua, ma frutto anche di una certa distrazione con cui il Governo
di allora, che purtroppo è ancora il Governo di ora - "Governo
Prodi" -, aveva affrontato la vicenda in sede comunitaria. Nel
dicembre 2006 la Giunta decise comunque di assegnare per il 2007 i
buoni carburante e sempre nello stesso mese vi fu una risoluzione
approvata all'unanimità dal Consiglio regionale, con la quale si
invitava la Giunta a proseguire tutte le attività necessarie per
garantire una serie di prerogative sancite dalla nostra autonomia,
coinvolgendo anche la Regione Friuli Venezia Giulia, che era stata
essa stessa coinvolta, e demandando alla Giunta di prendere le
iniziative necessarie con il Governo nazionale. È passato un anno,
nel frattempo la Giunta ha costituito un gruppo di lavoro, ma, al
di là di alcune battute che sono state fatte ancora stamani dal
Presidente della Regione, non abbiamo avuto riscontro concreto
sullo "stato dell'arte", su quali sono le conclusioni alle quali è
giunto il gruppo di lavoro insediato dalla Giunta regionale. Non
sappiamo se il Presidente Caveri è riuscito ad interloquire con il
Ministro competente, al quale aveva chiesto audizione sino dai
primi di gennaio di quest'anno. Non sappiamo quali siano gli
intendimenti che il Governo regionale ha rispetto alla materia, in
relazione alle procedure di assegnazione per il 2008. Siamo
convinti che questo tempo debba essere utilizzato per recuperare le
distrazioni e nazionali e regionali sull'argomento e che sperare
che dal nulla si possano trovare delle soluzioni pensiamo sia
un'illusione che non porti da nessuna parte. Siamo perciò in attesa
di sentire dalla viva voce del Presidente che tipo di prospettive,
che tipo di scenari si prospettano per il 2008, ma più in generale
per questa materia per gli anni a venire.
Président
- La parole au Président de la Région,
Caveri.
Caveri (UV)
- I colleghi Frassy, Tibaldi e Lattanzi hanno
richiesto se in merito alla questione relativa ai cosiddetti "buoni
benzina" vi siano stati incontri fra il Governo regionale e quello
nazionale, se sia stato attivato il tavolo di concertazione che
l'ordine del giorno votato alla Camera il 17 gennaio 2007 impegnava
il Governo nazionale a costituire, quali siano i risultati del
gruppo di lavoro istituito con la DGR n. 1/2007, infine quali siano
le iniziative intraprese per l'assegnazione delle annualità 2008,
dopo aver ricevuto, malgrado alcune Cassandre, i buoni 2007. I
colleghi Squarzino e Bortot invece richiedono se esiste un
documento predisposto dal gruppo di lavoro, se è intenzione della
Giunta metterlo a disposizione dei Consiglieri, se si vuole
coinvolgere le Commissioni consiliari competenti. Ho già avuto modo
di dire al Presidente Cesal della I Commissione che da parte del
Governo regionale non vi è alcuna difficoltà, spero che lo abbiate
concordato con la mia Segreteria. In considerazione della stretta
contiguità dei temi, ringrazio il Presidente e i proponenti per
questa risposta unitaria, che mi consente di spaziare
maggiormente.
Per quel che riguarda il primo punto sollevato dai colleghi del
gruppo "CdL", posso rispondere affermativamente, segnalando che, a
fronte di incontri e contatti di natura tecnica, si sono avuti
confronti di natura più politica a livello dei Gabinetti della
Presidenza della Regione e del Viceministro Visco a partire dalla
scorsa primavera e questi contatti sono tuttora in corso anche in
considerazione della paventata determinazione da parte governativa
di procedere con la rimozione del dettato normativo della legge n.
623/1949 che "ab origine" regolamentò i contingenti di carburante
in esenzione fiscale. Il rischio di rimozione della legge era
nell'aria già con la finanziaria 2008. L'intervento della
Presidenza della Regione con una lettera inviata al Viceministro
Visco ha per il momento indotto il Governo a stralciare dalla
proposta di disegno di legge finanziaria 2008 la norma abrogativa,
ma permane la necessità di mantenere la più attenta vigilanza sulla
questione, tenuto conto che le altre deroghe cassate da Bruxelles
sono oggi inserite nel disegno di legge finanziaria 2008 per la
loro eliminazione, ivi comprese le esenzioni simile alla nostra:
quella dei carburanti della Regione Friuli Venezia Giulia, in
particolare della Provincia di Gorizia. La posizione governativa in
un primo tempo sembrava condividere l'impostazione data dalla
nostra Regione secondo cui la Commissione europea avrebbe, da un
lato, accompagnato con motivazioni incongruenti la decisione di
sopprimere le esenzioni; dall'altro, mal interpretato il dettato
normativo della direttiva 96/2006. Pareva invece che il Governo
assumesse una decisione di una sorta di resa senza condizioni al
"diktat" della Commissione europea. Ricordo che la ragione per la
quale contestiamo l'interpretazione che è stata data della
direttiva comunitaria in oggetto deriva dal fatto che le differenti
versioni linguistiche danno contezza di una difformità.
L'interpretazione data dalla Commissione è quella di poter agire
nell'invitare i Paesi membri alla soppressione di situazioni di
defiscalizzazione come questa, sulla base di una normativa di
armonizzazione delle accise in maniera propria, ossia la
Commissione ha interpretato la norma nella versione linguistica
tedesca, mentre in altre versioni linguistiche si prevede che debba
essere il Consiglio europeo a pronunciarsi. A ciò si deve
aggiungere che, come è noto, per fortuna e per opportuna iniziativa
dei gruppi "Union Valdôtaine", "Stella alpina" e "Fédération", la
questione è oggi all'attenzione del Parlamento europeo dal momento
che la propria Commissione per le petizioni - "Commissione Peti" -
ha ritenuto ammissibile la petizione sottoscritta da oltre 21.000
cittadini valdostani e ha avviato l'iter per il suo esame,
chiedendo da qualche giorno alla Commissione europea di predisporre
una risposta alle contestazioni avanzate dai Valdostani.
In esito all'iter che la Commissione farà in seno al Parlamento
europeo, la Commissione per le petizioni si esprimerà con un voto,
che oggi non è possibile prevedere, e la cui temporizzazione
potrebbe essere fra 3, 4, 6 mesi. Se tuttavia il Parlamento europeo
ritenesse di censurare la condotta tenuta dalla Commissione
europea, non potremmo escludere un "revirement" della stessa
rispetto alla sua comunicazione del dicembre 2006. Sono numerosi i
Parlamentari europei che da diverse posizioni politiche sembrano
convinti delle posizioni che abbiamo espresso, lo stesso Presidente
della Commissione petizioni - un Polacco di una formazione politica
di estrema Destra - ha considerato le ragioni da noi presentate
come meritevoli di attenzione. Rispondendo ad un elemento
dell'interpellanza dei colleghi Squarzino e Bortot, ritengo che la
petizione abbia avuto un'influenza positiva sulla vicenda dal
momento che ha avuto il pregio di segnalare all'attenzione
dell'Assemblea legislativa dell'UE il comportamento della
Commissione, che è stato lesivo non solo dell'autonomia della
Regione, ma anche del più elementare diritto a ricevere motivazioni
convincenti in merito a un diniego di tale portata politica. Non
solo, la petizione ha dimostrato come i Valdostani siano stati
ancora una volta capaci di difendersi da soli a fronte di
un'assenza da parte dello Stato italiano, che è "rimasto alla
finestra", mentre le prerogative di una propria Regione autonoma,
sulla base di una legge dello Stato sostitutiva dei nostri diritti
della zona franca, venivano calpestate. A maggior ragione aver
resistito a Bruxelles ci consente oggi di rafforzare la nostra
posizione davanti a chi intende comprimere le prerogative
statutarie della Regione.
L'atteggiamento tenuto dal Governo in occasione della prima
scrittura del disegno di legge finanziaria 2008, che anche con
l'appoggio dei Parlamentari valdostani la Regione sta contrastando,
segnalando in un primo tempo l'inopportunità dell'assunzione di
determinazioni drastiche a livello nazionale prima che la questione
sia definitivamente accertata a livello comunitario, pare
particolarmente irriguardoso se si fa presente - con questo
rispondo al secondo elemento dell'interpellanza del gruppo "La Casa
delle Libertà" - che nessun seguito è stato dato all'ordine del
giorno votato dalla Camera dei deputati il 17 gennaio scorso e che
detto tavolo non poteva essere convocato per iniziativa della parte
regionale. Il Governo nazionale si è dimostrato inadeguato nella
difesa delle nostre prerogative nel corso del negoziato con la
Commissione nel 2006, noi quest' oggi siamo in grado di dirlo
perché abbiamo avuto accesso alla documentazione che il Ministero
dell'economia ha inviato alla Commissione europea, in cui, al posto
di fare un copia-incolla delle ragioni che avevamo illustrato, che
erano, dal punto di vista giuridico cristalline, abbiamo avuto un
cattivo copia-incolla che non ci ha aiutato nella soluzione della
questione, perché, come sapete, tale questione al tavolo della
Commissione può essere trattata solo dal Governo nazionale. Una
Regione non può, se non tramite la rappresentanza italiana, essere
presente, noi lo siamo stati parecchie volte con le massime
autorità della Commissione europea, ma lo scritto ufficiale è stato
inviato dal Governo. Oggi sappiamo che la Commissione europea, alla
luce della decisione dello scorso anno, ha chiesto al Governo
italiano quali determinazioni assumere, ma, come ho ricordato ai
Parlamentari valdostani in un incontro pochi giorni fa - e che sono
sulla nostra linea -, il Governo italiano, in particolare il
Viceministro Visco, non ci ha mai inviato questa lettera della
Commissione europea. Noi quindi ricevemmo alla fine dello scorso
anno il fax ufficiale dalla rappresentanza italiana nel quale la
Commissione contestava la validità della defiscalizzazione della
nostra benzina con la "Carte Vallée", ma, quando la Commissione
europea scrive al Governo, il Governo non ha ritenuto di inviarci
copia di tale lettera, anche questo nella trattativa prevista per
le prossime settimane lo faremo valere. Non si può oggi pensare di
liberarsi del problema senza risolverlo, atteggiamento che è la
cosa più semplice, ossia l'abrogazione della legge del 1949. Per
tale motivo, congiuntamente ai Parlamentari valdostani - questo
potrà avvenire a metà di ottobre -, abbiamo chiesto un incontro
urgente al Viceministro Visco, al quale diamo atto di aver tolto
dall'articolo della finanziaria la soppressione, perché tutte le
altre particolarità derivanti dalle accise... Friuli Venezia
Giulia... le ambulanze... e altre situazioni di defiscalizzazione
sono state tolte.
Da parte regionale ovviamente credo sia importante dare atto del
lavoro compiuto. Il gruppo di lavoro istituito con la deliberazione
di Giunta regionale n. 1/2007 ha evidenziato diverse alternative
nel caso in cui il regime fosse oggetto di abrogazione. Oggi
riteniamo che non vi sia alcuna motivazione logica, il 2008 come il
2007 dovrebbe essere un anno di transizione in attesa di una
definizione diversa della questione, il suddetto gruppo di lavoro -
rispondo qui ai colleghi sia del gruppo "La Casa delle Libertà" che
del gruppo "Arcobaleno" - ha analizzato gli aspetti finanziari
della questione. In primo luogo si è dato evidenza al gettito
presunto, sottolineo "presunto" per non essere sgridato
dall'Assessore Marguerettaz, perché è una simulazione, gettito
derivante dall'eliminazione dell'esenzione combinata con il riparto
fiscale vigente. In Valle abbiamo i 9/10 del gettito proveniente
dalle accise delle benzine dei carburanti: questo si riverserebbe
teoricamente nelle casse regionali e poco conta l'eventualità che
ci è stata prospettata di un'eventuale cessione del decimo mancante
nei carburanti, perché sappiamo che il Friuli Venezia Giulia si è
fatto allettare da togliere i vantaggi dei carburanti di Gorizia
perché loro hanno un riparto fiscale più basso dei nostri 9/10, ma
l'Assessore del Friuli Venezia Giulia, assieme a me venerdì scorso
al Consiglio dei ministri, ha dovuto dire che la quota suppletiva
di accise che gli sono state proposte non era per loro
assolutamente soddisfacente e anche per noi il trasferimento di
1/10 della benzina sarebbe rispetto alla problematica complessiva
una bagattella. La stima previsionale calcolata sulla base dei dati
2006 fa presumere introiti per la Regione pari a circa 33 milioni
di euro, dai quali vanno sottratti circa 1,8 milioni di euro
derivante dalla tassa applicata al consumo di beni in esenzione. Va
inoltre segnalato che, in ragione dell'eventuale soppressione
dell'esenzione, lo Stato godrebbe di circa 3,5 milioni di euro di
maggiori entrate fiscali, derivanti da 1/10; capite 33 milioni, 3,5
milioni dell'eventuale 1/10. Il beneficio per le casse regionali
derivante dalle sole entrate fiscale al netto del venir meno della
tassa sui beni in esenzione si aggirerebbe attorno ai 31 milioni di
euro, naturalmente questi sono discorsi teorici, perché questo è un
consumo derivante dall'esistenza stessa dei buoni benzina, che
immagino incrementi i consumi. Il gruppo di lavoro ha analizzato
l'eventuale risparmio di spesa nel caso la Regione optasse per la
soppressione definitiva dell'esenzione, sarebbe dell'ordine di
800mila euro.
Per quanto riguarda le possibili alternative - fossi il
Presidente della Campania, toccherei il cornetto a questo punto
dell'intervento -, il gruppo di lavoro ha individuato le seguenti
possibili linee di intervento: primo, mantenimento del beneficio
sui consumatori automobilisti trasformando la misura indiretta
determinata dall'esenzione fiscale in misura diretta con formule di
sconto dei carburanti al consumo. Questa ipotesi avrebbe il pregio
di sottrarre il beneficio valdostano al campo di applicazione della
direttiva 2003/96 relativa alla sola tassazione dei prodotti
energetici, la misura in parola potrebbe essere finanziata - ma non
sarebbe facile farlo - con i maggiori gettiti derivanti
dall'eliminazione dell'esenzione fiscale. La realizzazione di
questo meccanismo può determinare difficoltà di attuazione
relativamente al reperimento delle risorse necessarie a lanciarne
l'avvio, oltre ad aspetti squisitamente operativi. A tal fine sono
state contattate le compagnie petrolifere per avere un'idea e loro
sono d'accordo. Qualora si intendesse procedere in questa
direzione, bisognerà trovare uno strumento legislativo. Vi è un
fatto interessante all'interno della finanziaria, ossia si
prevede... e noi riteniamo che questo sia un altro "agreement" nei
confronti del Friuli Venezia Giulia... vi è una norma non
notificata a Bruxelles che consente
"alle Regioni, nonché alle
Province autonome di determinare con propria legge una riduzione
del prezzo alla pompa della benzina e del gasolio per autotrazione
per i soli cittadini residenti nella Regione o nella Provincia
autonoma, o in una parte di essa"
: questa è una novità perché è
una norma giuridica che va a coprire tale fattispecie; oggi tale
fattispecie poteva essere incerta, tale norma della finanziaria va
a coprirla. Seconda ipotesi: trasferimento del beneficio su altre
voci di spesa dei bilanci familiari delle famiglie valdostane: i
famosi costi energetici, in particolare il riscaldamento. Ci
troveremmo di fronte a un sistema nuovo, che dovrebbe essere
progettato dal nulla; tale direzione risulta affascinante, ma va
incontro ad alcune difficoltà: dalla complessità di calibrare gli
interventi, individuazione dei beneficiari, valutazione ed
opportunità in merito al maggior o minore sostegno da concedere
alle fonti di riscaldamento più o meno inquinanti, capienza
finanziaria tale da assicurare un beneficio percepibile dai
cittadini. Un meccanismo ibrido potrebbe essere quello di dirottare
le maggiori risorse al finanziamento di meccanismi di sostegno alle
energie pulite già esistenti (legge n. 3/2006). Terza ipotesi:
trasferimento del beneficio su altri interventi di politica
pubblica e in questa direzione il maggior gettito potrebbe essere
utilizzato per la realizzazione di specifici interventi di pubblica
utilità della natura più varia, senza determinare benefici diretti
ai cittadini come invece si darebbero per le 2 precedenti linee di
intervento.
A fronte degli sviluppi nel confronto con il Governo nazionale,
in particolare con il Viceministro Visco, che incontrerò dopo una
riunione tecnica che si svolgerà fin dai prossimi giorni, incontro
che va preparato dal punto di vista tecnico... e devo dire che ci
sembra che, rispetto al vagare nel nulla che caratterizzava una
parte del Ministero dell'economia alla fine dello scorso anno,
quando tale vicenda venne presa con una certa sufficienza, questa
volta i nostri interlocutori hanno consapevolezza di come
funzionano i meccanismi dei buoni benzina della Valle d'Aosta.
Sapremo nelle prossime settimane quale potrà essere l'impostazione
da dare all'assegnazione per il 2008, a quel punto ne saranno
informati il Consiglio regionale e la Commissione competente, direi
al collega Cesal che cautelativamente posso venire nella data da
voi indicata, ma il momento più importante sarà dopo l'incontro con
il Viceministro Visco rispetto alle scelte che dovremo effettuare,
tattiche e strategiche; se ci sarà ancora Visco non so, credo che
oggi voti la fiducia a Visco, non so i "colleghi navigatori" se
hanno qualche notizia... Determinare oggi nell'incertezza di una
posizione statale che oscilla fra mantenimento - il che significa
che i tavoli tecnici si erano mossi abbastanza avanti rispetto ad
alcuni scenari possibili dal punto di vista tecnico - e
soppressione appare del tutto inopportuno. In ogni caso il
Consiglio può essere rassicurato che qualora il Governo nazionale
decidesse di eliminare l'esenzione fiscale per i carburanti...
colgo l'occasione per ricordare a tutti che la finanziaria 2008
dovrà trovare l'approvazione di entrambi i rami del Parlamento,
anzi la "navetta parlamentare" questa volta sarà il Senato della
Repubblica, dove comincia la finanziaria, Camera dei deputati e
prevedibile ultimo passaggio con voti di fiducia al Senato, è
probabile che il voto di fiducia verrà ripetuto 1 volta alla Camera
e 2 volte al Senato, la Giunta regionale, interpretando il pensiero
del Consiglio Valle, lavorerà nelle prossime settimane per
riaffermare i diritti che i Valdostani vantano rispetto a tale
tematica. Siamo consapevoli che in questo momento il tema non è
esclusivamente in un rapporto dialettico con il Governo nazionale,
ma oggi le autorità europee su spinta dei cittadini valdostani
attraverso la petizione stanno approfondendo dal punto di vista
giuridico quei passaggi così delicati, che hanno portato lo scorso
anno la Commissione ad assumere una qualche decisione. Questo è un
altro scenario rispetto al quale dobbiamo guardare con grande
attenzione e credo e spero di aver potuto fornire ai colleghi
interpellanti le notizie che in questo momento sono in grado di
dare, ma naturalmente mi riprometto fin dalla prossima convocazione
della I Commissione di fornire tutti gli elementi utili che
potrebbero emergere.
Presidente
- La parola alla Consigliera Squarzino
Secondina.
Squarzino (Arc-VA)
- La mia iniziativa ha un numero
precedente alla sua, comunque va bene, è indifferente... Credo che
proprio l'illustrazione che oggi ha fatto il Presidente in aula
dimostri come sarebbe stato interessante che queste varie tappe
fossero state anche condivise all'interno della Commissione, come
c'era stato l'impegno per una risoluzione votata dall'intero
Consiglio.
Fatta tale premessa, prima osservazione. Questo Governo italiano
non è poi così terribile come sembra, o vergognoso come abbiamo
sentito ieri dall'Assessore Marguerettaz in Commissione, perché
sembra che nella finanziaria 2008, se non ci sarà qualcuno che
chiederà di rimettere la norma che è stata stralciata, per quanto
riguarda questo aspetto, il Governo abbia avuto rispetto delle
richieste della nostra Regione. Seconda osservazione: è vero, il
contesto è ancora molto variegato, sono moltissime le variabili
dipendenti che non possiamo conoscere, vi sono troppi interventi e
decisioni che vanno prese a livello nazionale, forse a livello
europeo perché ho visto che vi è un'aspettativa grande sulle
petizioni, anche la stampa ha annunciato che è stato vinto il primo
"round", ormai "siamo a cavallo", ma è solo una petizione! Sappiamo
che, conformemente all'articolo 191, comma 5, del Regolamento le
seguenti petizioni che sono state iscritte nel ruolo generale alle
date di seguito riportate sono state deferite alla Commissione
competente, c'è stato un atto di trasmissione alla Commissione
competente e non è che arrivi un'unica petizione a livello europeo,
ma il 21 maggio ne sono state iscritte 28, il 6 giugno 22, l'8
giugno 35, il 15 giugno - data in cui è stata iscritta la petizione
- 18 petizioni, ossia in 3 settimane 113 petizioni sono arrivate.
Parecchie sono le petizioni che arrivano e non è che devono
occuparsi solo della petizione della Valle d'Aosta, per dire che ci
sono diversi elementi di incertezza che aspettano una risposta.
Un dato di verità è che l'anno 2008 sarà ancora un anno di
transizione, come lo è stato il 2007. Tale certezza il Presidente
ce l'aveva da parecchio tempo, perché questa estate, quando andavo
a fare benzina, il benzinaio mi chiedeva se avevamo ancora i buoni
benzina, io rispondevo: "non lo so, il Presidente Caveri ci ha
detto che avremo ancora per il 2008 i buoni benzina": questo per
dire che il 2008 sarà ancora un anno di transizione, questa è
l'altra informazione che è emersa chiaramente. Ricordavo stamani
che ieri nella trasmissione "Ballarò" è stato ripreso un detto di
De Gasperis: "il politico lavora per il giorno dopo, per la
prossima elezione, lo statista lavora per la prossima generazione".
Credo che su tale tema dobbiamo lavorare come statisti e non come
piccola politica elettorale per il 2008, poi "chi si è visto si è
visto", nel senso che possiamo anche farlo, ma di questo dovremo
dare conto alle generazioni future. Credo che il gruppo di lavoro
abbia proposto alcune ipotesi, fra l'altro saremmo contenti di
avere questo studio e non solo un riassunto che il Presidente fa
qui, perché vi sono una serie di argomentazioni che possono essere
utili per capire le varie scelte. Sembra di aver capito che vi sono
varie scelte, la scelta di continuare a puntare sui buoni benzina
trovando un sistema per far pagare meno ai Valdostani la benzina
alla pompa, pensare a dirottare tutto questo budget nell'ambito
dell'energia del riscaldamento, oppure per attività di pubblica
utilità. Varrebbe intanto la pena capire meglio queste proposte,
poi su tali proposte è il Consiglio che deve essere chiamato a
chiedersi quali sono le conseguenze di ognuna di queste scelte
rispetto alle generazioni future. Dobbiamo porci in un'ottica di
dire che tale problema che per 2 anni ci ha tenuto in ambascia
forse ci consente di fare un passo in avanti e di rimediare a
quella stortura che abbiamo in Valle, lo diceva il Presidente,
ossia non possiamo fare il calcolo esatto di quale può essere il
gettito che è solo presunto ed è presunto sul consumo attuale che è
basato sulla presenza di buoni benzina: questo per dire che una
delle anomalie della nostra Regione è che abbiamo un consumo di
benzina triplo rispetto ad altre Regioni, abbiamo il doppio di
macchine, ma siamo a un livello di consumo di benzina e di presenza
di macchine abnorme rispetto a tutto il Paese. Il fatto di essere
abnorme ha delle conseguenze per quanto riguarda ambiente, salute e
tutto il discorso che stiamo facendo, per cui forse questa è
l'occasione in cui possiamo ripensare in modo nuovo la possibilità
di utilizzare tale "benefit". Possiamo utilizzarlo a vantaggio di
tutta la popolazione, non solo di quelle persone che hanno l'auto,
anche di chi l'auto non ce l'ha. Se andiamo nella scelta rispetto a
scegliere di venire incontro alle spese per energia e
riscaldamento, potremmo dare a tutti i cittadini la possibilità di
avere un vantaggio e di verificare subito che si ha tale vantaggio:
questa potrebbe essere una grossa riflessione che andrebbe fatta in
prospettiva, senza accontentarci di gestire l'anno di
transizione.
Presidente
- La parola al Consigliere Frassy.
Frassy (CdL)
- Presidente, devo farle i complimenti per
il suo eloquio, un eloquio piacevole, un filo del discorso che può
essere interessante per chi oggi, per la prima volta, sente
argomentare su questo tema; d'altronde le sue capacità dialettiche
penso siano note fin da quando frequentava le dirette televisive da
Montecitorio. Deve fare attenzione invece a chi è più avvezzo alle
questioni e che le affronta con una continuità maggiore, perché il
suo intervento, al di là di questa piacevolezza di primo ascolto,
ad un osservatore attento rischia di far dire che lei sta
rischiando l'articolo 674 - ultimamente molto noto - del Codice
penale; è quello che sanziona penalmente l'emissione di fumi! Il
suo è un bel discorso, Presidente, ma di sostanza ce n'era molto
poca e perché dico questo? Perché ha detto delle cose dimenticando
altri impegni che nel frattempo si erano votati in Consiglio.
Quando ha ribadito la disponibilità - e il Presidente Cesal si è
prodigato a grandi gesti a darle l'assenso - ad andare in I
Commissione, non ha detto nulla di più di quello che il Consiglio
aveva approvato nella risoluzione del gennaio 2007, quando diceva
che la Giunta doveva studiare, di concerto con le Commissioni
consiliari, una revisione complessiva del sistema dei beni in
esenzione fiscale, il concetto veniva poi ripreso dalla
deliberazione di Giunta n. 1/2007. In sostanza siamo all'ovvio, ma
siamo all'ovvio 10 mesi dopo, nel senso che in questi 10 mesi
abbiamo la sensazione che non siano accadute grandi cose. Lei ha
continuato a sopportare il silenzio del Viceministro Visco, che,
nonostante le sue richieste, forse anche reiterate, ci sembra di
capire che non solo non l'ascolti, ma manco le mandi per
correttezza istituzionale e per conoscenza la corrispondenza che
riguarda questa Regione in merito alle note vicende europee.
Avremmo voluto che nell'ambito dei nostri poteri istituzionali
qualche novità fosse stata partorita. Devo dire che anche il gruppo
di lavoro, che non so quante volte si sia riunito e lei si è
astenuto dal comunicarcelo... il che vuol dire che il gruppo di
lavoro ha fatto gruppo, ma di lavoro ne ha prodotto poco, non è
andato al di là di quelle intuizioni che in questo Consiglio fra
dicembre 2006 e gennaio 2007 da più parti erano state espresse e
quali erano? Lo sconto al consumo, anziché l'esenzione fiscale,
oppure lo sconto sul comparto del riscaldamento a prescindere
dall'inquinamento veicolare, dal traffico, oppure il sostegno ad
energie pulite. Erano concetti emersi dal dibattito consiliare, non
penso che il gruppo di lavoro abbia fatto grossi approfondimenti,
altrimenti lei avrebbe avuto qualche argomento più concreto da
raccontare all'aula.
Qualche preoccupazione allora la esprimiamo, perché fra le cose
che non sono emerse dalle riflessioni del gruppo di lavoro ce n'è
una forse la più interessante se si voleva tentare di mantenere
l'attuale regime esistente: era quella di capire se c'era spazio
per inserire la nostra Regione in quella famigerata direttiva
comunitaria del 25 febbraio 1992, che andava a monitorare le
situazioni di esenzione fiscale presenti in Europa in periodo
antecedente all'istituzione della Comunità europea. Per una
dimenticanza dell'allora Governo - "Governo Amato", quello che ci
regalò l'ISI, diventata ICI, che ci regalò l'addizionale "una
tantum" sui risparmi bancari... - per la Repubblica italiana fu
indicata solo la zona di Livigno, Campione d'Italia e le acque
italiane del lago di Lugano, ma venne inspiegabilmente dimenticata
la Valle d'Aosta, che con legge aveva questo regime di esenzione
fiscale sin dal 1949: questo è un approfondimento sul quale
aspettavamo qualche riscontro, ma vedo che è stato tolto dai temi
che il gruppo di lavoro ha affrontato.
Ora lei ci dice che siamo contenti di non essere stati trattati
come il Friuli Venezia Giulia, ma aggiungo che abbiamo visto come
funzionano le finanziarie e sappiamo che queste vengono poi
riscritte spesso nella seconda lettura; non mi stupirei perciò se
accadessero altre cose anche poco piacevoli rispetto alle nostre
aspettative, tenendo conto che lei non ha avuto ancora conoscenza
della lettera inviata al Governo italiano da parte della
Commissione europea, che chiede che cosa abbiamo fatto come Governo
italiano per dare attuazione a quella determinazione della
Commissione europea.
Ci aspettavamo anche che quella sua intuizione sul "discorso
Ecofin" come sede competente, in virtù di quel ricorso che
l'Irlanda avrebbe dovuto sollevare nella riunione di gennaio
potesse aprire strade nuove per la nostra vicenda, ma anche di
questo non abbiamo più avuto notizie; di conseguenza, immaginiamo
che sia rimasta un'ipotesi non percorsa.
Devo dire che dalla sua amabile chiacchierata l'unico elemento
concreto è la petizione sottoscritta da un numero significativo di
cittadini, giustamente preoccupati, e patrocinata dalle forze
politiche di maggioranza. Se questo è l'unico elemento concreto,
qualche preoccupazione politica e amministrativa abbiamo ragione di
averla, anche perché, andando a comparare la petizione consegnata
al Parlamento europeo, ci rendiamo conto che le risposte alle
considerazioni di quella petizione sono le risposte che a febbraio
2007 la Commissione, da un lato, e il Parlamento, dall'altro, hanno
dato all'interrogazione parlamentare con risposta scritta
presentata da Mario Mauro, Parlamentare del gruppo "Forza Italia" e
Vicepresidente del Parlamento europeo, il quale chiedeva se non si
ritesse che l'abolizione del regime di agevolazione sui carburanti
contrastasse sia con le politiche regionali comunitarie per lo
sviluppo delle zone montane, sia con le peculiarità statutarie
della Valle d'Aosta e chiedeva quali fossero le motivazioni poste
alla base del documento.
Vado a leggere la petizione e la petizione sollecita il
Parlamento a domandare alla Commissione, che ha già risposto, qual
è l'interpretazione penalizzante della direttiva che ha portato a
queste conclusioni. Diciamolo in maniera chiara: questa petizione
nulla porta, al di là del valore politico che gli "sponsor" della
stessa petizione vogliono attribuirle per dimostrare di essere
stati sensibili... dico che va tutto bene, ma questa sensibilità
era già stata oggetto di interrogazione parlamentare nel 18
dicembre 2006 con risposta a febbraio 2007. Se alla fine l'unico
elemento di auspicio e di concretezza è la petizione, siamo messi
male, perché è vero che il Governo italiano, il Viceministro Visco
e il "Governo Prodi" hanno delle grosse responsabilità per non aver
gestito, quando dovevano gestire sui tavoli europei, la vicenda e
per non aver cercato di recuperare la vicenda stessa, è vero anche
che ci troviamo in un'assemblea istituzionale che interloquisce con
l'Europa e i suoi organismi, pensiamo al Consiglio delle Regioni e
a quegli organismi che vedono la partecipazione di delegazioni
regionali, senza dimenticare i costi dell'Europa per questa
Regione, che fra sede istituzionale, "staff" della sede
istituzionale di Bruxelles e i 30 consulenti che si occupano di
problemi europei impegna annualmente circa 1 milione di euro. A
fronte di tali dati e delle sue risposte, Presidente, noi la
sollecitiamo a cambiare marcia in questi ultimi 3 mesi del 2007,
affinché possa essere delineato uno scenario più chiaro sulle
strade percorribili nel 2008 e negli anni a seguire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK