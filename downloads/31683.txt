Consiglio Regionale della Valle d'Aosta - Oggetto del Consiglio n. 665 del 15 luglio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 665 del 15 luglio 2009 - Resoconto
OGGETTO N. 665/XIII - Interpellanza: "Destinazione di un
velivolo DC-6 ceduto dall'Aeronautica militare".
Interpellanza
La Regione Valle d'Aosta ha acquisito nel 2007 a titolo
gratuito, ma con una spesa di smontaggio e trasporto di 22.000 €,
un velivolo DC-6 accantonato dallo Stato Maggiore dell'Aeronautica
Militare.
L'acquisizione risulta essere avvenuta "per attività di
prevenzione e di emergenza nel settore della protezione civile
regionale", con particolare riferimento ad una presunta "attività
di studio, progettazione, divulgazione, formazione e concorso alle
iniziative di protezione civile".
La stampa locale ha, invece, messo in evidenza un possibile
interesse documentale del velivolo in relazione al suo avvenuto
utilizzo per il rientro della squadra nazionale di calcio dalla
Spagna dopo la vittoria ai Campionati del Mondo del 1982.
Dopo quasi due anni, i tronconi della carcassa del velivolo
sono tuttora depositati a cielo aperto, in uno spiazzo adiacente
l'autostrada in Comune di Quart, ben visibili dalla corsia
sopraelevata di ingresso nell'autostrada stessa in provenienza da
Aosta.
I sottoscritti Consiglieri regionali
Interpellano
il Presidente della Regione per sapere:
1) se permangano ragioni per l'utilizzo della carcassa del
velivolo a scopo di esercitazione della Protezione civile;
2) se vi sia intenzione di mantenere a lungo i tronconi
dell'aereo nello spazio in questione;
3) se vi siano altri intendimenti, di carattere museale,
decorativo o di altra natura, che giustifichino il prolungarsi del
deposito all'aperto del velivolo e l'attesa per un suo prossimo
utilizzo di qualsiasi genere.
F.to: Louvin - Bertin
Président
- La parole au Conseiller Louvin.
Louvin (VdAV-R)
- Merci. Appartengo - e con me altri
colleghi - alla categoria dei curiosi, perché da parecchi mesi ci
interrogavamo sull'utilità del parcheggio di due tronconi di un
imponente velivolo (imponente rispetto alla stazza e alle
dimensioni velivoli che normalmente frequentano la Regione), che si
può osservare facilmente dal cavalcavia dell'autostrada
nell'ingresso verso Quart Les Iles. La presenza di questo velivolo,
che poi abbiamo scoperto essere un DC-6 dello Stato maggiore
dell'Aeronautica militare, ci ha un po' intrigati. Andando poi a
ricostruire la vicenda, abbiamo appreso trattarsi di un velivolo
acquisito gratuitamente dalla Regione per degli scopi non meglio
definiti di protezione civile. Si sono sovrapposte poi altre
interpretazioni sulle funzioni di questo velivolo e ci premuriamo
di chiedere alla Giunta se vi sia interesse a mantenere in loco
questa carcassa, che è una carcassa di notevoli dimensioni; se
abbia altre destinazioni e altre funzioni e quali siano le
intenzioni del Governo regionale a proposito di questo velivolo
che, da quanto apprendiamo da una delibera del 2007 della Giunta
regionale, è costato la bellezza di 22 mila euro solo per lo
smontaggio e il trasporto in Valle. Grazie.
Président
- La parole au Président de la Région,
Rollandin.
Rollandin (UV)
- Grazie, Presidente. Crediamo importante
che vi sia l'interesse da parte dei colleghi su quello che è
relativo all'aeroporto, quindi a tutto quello che ne è direttamente
connesso. Per fortuna, il relitto del DC-6 non è collegato ad un
fatto tragico che riguardi la nostra aeronautica civile, ma è un
fatto legato, come è stato ricordato, ad un'acquisizione, non un
acquisto, a titolo gratuito per scopi esercitativi del velivolo
DC-6, accantonato dallo Stato maggiore dell'Aeronautica militare e
che è stato approvato con una delibera del 2007. Il posizionamento
del velivolo è stato ipotizzato in allora presso l'area grigia
della testata est della parte Aeroporto regionale Corrado Gex e si
concretizzerebbe nelle seguenti fasi: nel posizionamento dell'area
su tre plinti di supporto in cemento armato, nell'asfaltatura
dell'area interrata per circa 1.500 metri, nella posa in opera di
un serbatoio interrato per recupero liquidi estinguenti utilizzati
nelle esercitazioni; questi sono i punti che dovevano essere
collegati con questo intervento. Lo smontaggio in 4 tronconi
principali e relativo trasporto tramite convogli in condizioni di
carico eccezionale è avvenuto nell'ambito di una specifica attività
addestrativa del Corpo valdostano dei vigili del fuoco denominata
"Capua 2007", che era a livello nazionale alla quale avevano
partecipato anche le nostre forze. Alla base delle scelte, vi era
l'esigenza di realizzare un'area addestrativa sia per l'attività
antincendio aeroportuale, sia per la formazione di eventuali
equipaggi di volo. Le ragioni che hanno motivato la destinazione
iniziale del velivolo "DC-6" permangono, ossia questa esigenza è
ancora attuale. In considerazione peraltro degli importanti
interventi di adeguamento e ampliamento dell'Aeroporto regionale,
si rende necessario verificare con precisione la compatibilità
dell'area destinata al velivolo con le regole aeronautiche inerenti
la superficie di avvicinamento al decollo e la tempistica
necessaria per rivedere la destinazione d'uso dell'area, che era
stata precedentemente utilizzata come bacino di accumulo mezzi,
dove è attualmente, in occasione di emergenze legate alla
viabilità, quindi adesso si sta rivedendo questo aspetto. La
Direzione della Protezione civile sta seguendo con attenzione la
situazione in rapporto con le strutture regionali per permettere
una rapida definizione della questione. In poche parole, come credo
il collega sappia, quando è stato preso aveva certe finalità, poi
nel tempo, come ho detto, soprattutto il posizionamento è diventato
più problematico e adesso si sta cercando di vedere se e come
riposizionare questo mantenendo le funzioni di esercitazione, che
sono sempre di attualità; questo è il problema che si deve
risolvere adesso, in contemporanea con la localizzazione che
diventerà definitiva dell'aeroporto. Su questo mi premurerò di dare
gli aggiornamenti al collega appena ci sarà sotto questo profilo
una ridefinizione del tutto. Per il resto, l'acquisizione era
gratuita, il costo che ha ricordato era legato al trasporto del
velivolo. Come si può immaginare, la definizione di questa
acquisizione era a livello tecnico, ossia c'era stata questa
indicazione e come tale è stata ricevuta e si è ritenuto di dare
corso a tale tipo di impostazione. Permangono chiaramente queste
difficoltà a cui ho fatto cenno e che verranno risolte quanto
prima.
Président
- La parole au Conseiller Louvin.
Louvin (VdAV-R)
- Grazie per la risposta. Non mi è ancora
esattamente chiaro se tutto questo servirà o meno a far addestrare
protezione civile regionale o altri corpi nell'ambito delle nostre
azioni. Non mi pareva che vi fosse una specializzazione particolare
della nostra Protezione civile in questo campo, che fosse una
vocazione elettiva, mentre per quanto riguarda le azioni in
montagna e il recupero da sinistri alpinistici, eccetera, era più
evidente. L'idea di intervenire sui disastri aerei all'interno
della nostra Protezione civile mi sembrava un po' distante, poi
apprendo che sarebbe necessario costruire dei plinti per
posizionarlo, comunque un'asfaltatura di 1.500 metri quadri è già
una bella superficie. I tronconi sono - chi avuto modo di vederli -
belli robusti, attualmente mi pare addirittura anche chiusi da
pareti o da paratie verticali, perché non sono utilizzati,
utilizzabili evidentemente per gli scopi per i quali sono lì a
prendere ruggine. Lo rimarranno se non capisco male ancora per un
po' di tempo, perché ci sarà parecchio lavoro prima che vengano
ridefinite tutte queste priorità e vengano effettuati gli
interventi. Un pregio comunque sicuramente lo ha avuto la risposta
del Presidente: quello di indicare che la finalità rimane
essenzialmente legata alle attività di protezione civile, perché la
stampa aveva ricamato un po' su questa vicenda, facendo riferimento
al valore storico e museale di questo "DC-6", che pare - lo dico
per i colleghi, che ne abbiano consapevolezza - che è un reperto
storico, perché avrebbe trasportato la squadra di calcio
dell'Italia da Madrid nel 1982 e si sarebbe tenuto all'interno di
quest'aereo una storica partita di scopone scientifico. Volevo
allora solo sapere che non vi fossero degli intendimenti museali,
legati a questo aereo, che non fosse stato acquisito con quella
finalità. Mi rassicura il Presidente nell'indicare una
priorità...
(interruzione del Presidente della Regione, fuori
microfono)
... non so se fossero accompagnati, ma se il Presidente
Rollandin è interessato posso precisargli che si sarebbe trattato
di una partita di scopone scientifico tra il Presidente Pertini,
Dino Zoff, Enzo Bearzott, Franco Causio e non risultano
accompagnatrici al seguito. Questo era quanto ci premeva sapere,
grazie, Presidente, di tenerci informati sugli sviluppi futuri e su
dove andremo a poter vedere come sarà utilizzato, magari sarà
utilizzato per qualche torneo di pelota prossimamente! Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK