Consiglio Regionale della Valle d'Aosta - Oggetto del Consiglio n. 1834 del 14 febbraio 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1834 del 14 febbraio 1991 - Resoconto
OGGETTO N. 1834/IX - Situazione
dell’informazione locale radiotelevisiva in Valle
d’Aosta.
(Interrogazione)
Presidente: Do lettura dell’interrogazione
presentata dal Consigliere Maquignaz ed iscritta al punto 5
dell’ordine del giorno.
INTERROGAZIONE
Come è noto, nei giorni scorsi si è costituita anche in Valle
d’Aosta l’associazione dei
giornalisti valdostani. Il nuovo organismo sindacale di categoria,
subentra all’associazione stampa subalpina cui erano
legati, sino ad oggi, i giornalisti valdostani e colma
un’esigenza avvertita da anni dagli operatori
dell’informazione locale.
Nei giorni precedenti, il Presidente dei giornalisti valdostani,
Luciano Caveri, aveva risollevato l’ormai annoso
problema della convenzione RAI-Regione per denunciare
l’impasse che, da troppo tempo, impedisce alla Valle
d’Aosta la piena applicazione del diritto ad
ottenere maggiori spazi televisivi regionali, per la diffusione dei
programmi autoprodotti in lingua francese.
Lo stesso Franco Chiarezza, vice-direttore RAI per la testata di
informazione regionale, ha avuto modo di ricordare, proprio di
recente a Saint-Vincent in occasione di una tavola rotonda su "Le
minoranze dell’informazione radiotelevisiva" come,
in Valle d’Aosta ed in Friuli, per ciò che riguarda
il futuro si può riconoscere che molto resta ancora da fare.
Del resto, per renderci conto della situazione di "abbandono" in
cui versa la nostra sede regionale, basta guardare alla situazione
operativa di altre realtà regionali simili alla nostra.
A parte ogni considerazione storica, infatti, in Trentino-Alto
Adige la RAI garantisce, per quanto riguarda
l’informazione, la messa in onda di notiziari e
rubriche radiofoniche quotidiane in lingua tedesca, per un totale
di un’ora e mezza nei giorni feriali, mentre nei
festivi tali spazi vengono ulteriormente ampliati. Inoltre tutti i
giorni viene messo in onda un telegiornale in lingua tedesca, il
"Tagesschau", della durata di venti minuti, a cui vanno aggiunti
dieci minuti di rubriche cinque volte alla settimana. Iniziative
simili vengono attuate nel Friuli.
Da noi il notiziario regionale non supera i dieci minuti, con
testi quasi esclusivamente in italiano.
Tutto ciò premesso si
interroga
la Giunta regionale per sapere:
1) a che punto sono le trattative per il rinnovo della
convenzione RAI-Regione per l’emissione di programmi
in lingua francese;
2) come mai presso la sede regionale RAI, testata per
l’informazione, sia in occasione di sostituzioni
temporanee che in caso di assunzioni definitive, vengono
privilegiati giornalisti provenienti da fuori Valle e se ciò non
sia contrario ai principi di sviluppo della professione a livello
regionale;
3) quale è l’attuale livello di copertura e di
ascolto del TG3 regionale, quali rapporti regolano
l’accensione di ripetitori RAI a livello di comunità
montane;
4) come mai, sinora, l’amministrazione regionale
non è intervenuta per abbattere anche i notevoli costi di impianto
sostenuti dalle molte emittenti locali che, sempre più,
garantiscono la pluralità e l’obiettività
dell’informazione regionale.
Presidente:
Ha chiesto la parola il Presidente della
Giunta, Bondaz; ne ha facoltà.
Bondaz (DC)
: Il consigliere Maquignaz, nelle premesse
dell’interrogazione, fa una radiografia
dell’informazione radiotelevisiva in Valle
d’Aosta, che evidenzierebbe lo stato di abbandono in
cui versa la sede regionale RAI della Valle d’Aosta,
in riferimento alla situazione esistente in altre situazioni
similari.
Ora, se si può senz’altro auspicare una maggiore
completezza di informazione, si devono però rilevare
nell’analisi del consigliere Maquignaz alcune
inesattezze, precisamente laddove fa riferimento alla durata del
notiziario regionale, che non supera i dieci minuti e con testi
quasi esclusivamente in italiano.
E’ noto infatti che la sede RAI della Valle
d’Aosta trasmette quotidianamente due notiziari
televisivi, ciascuno della durata media di quindici minuti, e due
notiziari radiofonici, sia in lingua italiana che in lingua
francese, della durata complessiva di trenta minuti, oltre al
quotidiano notiziario "flash" delle ore 17 sul GR2, trasmesso solo
per la Valle d’Aosta. Ai notiziari, vanno poi
aggiunti i programmi televisivi sia in lingua francese che in
lingua italiana, nell’arco
dell’intera settimana.
Rispondo ora, in modo specifico, ai quattro punti
dell’interrogazione.
Primo punto. Non si tratta di una convenzione RAI-Regione, ma di
una convenzione tra la Presidenza del Consiglio dei Ministri e la
RAI per la diffusione di trasmissioni in lingua francese. Come ho
già avuto modo di rispondere qualche mese fa ad una interpellanza
dei Consiglieri del gruppo unionista, faccio presente che nel
febbraio 1989 la Presidenza del Consiglio dei Ministri aveva
trasmesso al Ministero delle poste e delle telecomunicazioni, la
bozza di convenzione tra la Presidenza del Consiglio dei Ministri e
la RAI, per la trasmissione di programmi in lingua francese per la
Valle d’Aosta e per altre minoranze linguistiche
esistenti nel territorio italiano.
In sede di stesura della relazione di accompagnamento alla bozza
di convenzione da inviare al Consiglio superiore tecnico delle
poste e delle telecomunicazioni, il Ministero delle poste ha
rilevato alcuni problemi, soprattutto di carattere finanziario,
nella parte relativa alla tutela della minoranza di lingua tedesca
nella provincia di Bolzano. Ciò ha bloccato l’iter
della convenzione che sarebbe dovuta andare prima al Consiglio
superiore tecnico e poi al consiglio di amministrazione del
Ministero delle poste.
In seguito agli incontri svoltisi tra la Presidenza del
Consiglio dei Ministri, il Ministero delle poste e la RAI, si è
trovato modo di superare le difficoltà incontrate e sono state
predisposte le risposte alle osservazioni del Ministero.
Tutto ciò ha procurato notevoli ritardi nella procedura di
approvazione della convenzione, che, dopo il parere dei
sopraricordati organi del Ministero, dovrà essere approvata in via
definitiva dal Consiglio dei Ministri.
Assicuro il consigliere interrogante che questa Presidenza sta
seguendo la vicenda e nei giorni scorsi ha sollecitato la
Presidenza del Consiglio dei Ministri per una rapida approvazione
della convenzione.
Punto secondo. Per quanto concerne le sostituzioni temporanee di
giornalisti professionisti, non è possibile fare ricorso a
personale giornalistico in loco per così mi si dice "mancanza di
giornalisti professionisti disoccupati". Per le assunzioni di nuovi
giornalisti, le relative determinazioni non vengono assunte dalla
sede regionale della RAI, ma dalla direzione centrale di testata
dell’informazione. Tengo comunque a precisare che,
su sedici giornalisti occupati presso la sede RAI di Aosta, dodici
sono valdostani.
Comunque è nostro intendimento ricercare, in collaborazione con
l’associazione dei giornalisti della Valle
d’Aosta, concrete proposte per poter assumere in
futuro, tramite concorsi, giornalisti valdostani.
Terzo punto. Il livello di copertura di ascolto del TG3 in Valle
d’Aosta supera di gran lunga la media nazionale,
aggirandosi sulla percentuale del 95-97 per cento del
territorio.
Per quanto attiene agli indici di ascolto del TG3, da recenti
indagini svolte da istituti specializzati, risulta che
l’80 per cento della popolazione segue i notiziari
radiotelevisivi ripartiti nelle diverse fasce orarie.
Per quanto concerne l’accensione dei ripetitori
RAI a livello di comunità montane, ci sono rapporti con tutte, ad
eccezione della comunità montana Grand Combin che è servita
autonomamente.
Quarto punto. E’ intenzione di questa
Amministrazione, sempre in collaborazione con
l’associazione dei giornalisti della Valle
d’Aosta, studiare eventuali forme di intervento, per
consentire alle emittenti locali una maggiore potenzialità di
informazione.
Presidente:
Ha chiesto la parola il Consigliere
Maquignaz; ne ha facoltà.
Maquignaz (Indipendente):
Ringrazio il Presidente della
Giunta per le risposte alla mia interrogazione, anche se sono
rimasto un po’ dispiaciuto nel sentirlo rispondere
con toni leggermente polemici, mentre alla base della mia
interrogazione c’era un’esigenza
interlocutoria sul problema dell’informazione che mi
sembra molto importante per la nostra Regione e per tutta la
comunità valdostana. Non risponderò comunque con toni polemici, ma
cercherò di sottolineare alcuni aspetti
dell’interrogazione che mi sembrano molto
importanti.
Bisogna innanzitutto intensificare gli sforzi, come del resto si
è già fatto, per ottenere al più presto il rinnovo della
convenzione - prendo atto che non si tratta della convenzione tra
la RAI e la Regione, ma tra la Presidenza del Consiglio dei
Ministri e la Regione - per l’emissione di programmi
in lingua francese e per il potenziamento di programmi
radiotelevisivi della RAI, anche sull’esempio di
altre regioni.
Il Presidente della Giunta diceva che non esiste una situazione
di abbandono. Questo è vero, però ci dobbiamo rendere conto che,
rispetto ad altre regioni come il Trentino-Alto Adige o il Friuli
Venezia Giulia, la nostra regione si trova in una situazione di
quasi abbandono nella valorizzazione della lingua francese. Il
Trentino-Alto Adige garantisce, ad esempio, la messa in onda di
notiziari e rubriche in lingua tedesca della durata di
un’ora e mezza nei giorni feriali, mentre in quelli
feriali tali spazi sono ulteriormente ampliati, e tutti i giorni vi
si mette in onda uno specifico notiziario in lingua tedesca. Tutto
ciò vale per precisare che nella nostra regione ci troviamo ancora
in una situazione di difficoltà rispetto ad altre regioni a statuto
speciale.
Voglio ancora evidenziare che, sempre nel rispetto delle leggi e
dei regolamenti, occorre cercare e concordare una soluzione che
consenta l’assun-zione di giornalisti valdostani. Mi
è stato detto che non esistono giornalisti valdostani disoccupati.
Ne prendo atto e verificherò la circostanza, ma credo che si debba
comunque operare, rispettando, come dicevo, le leggi ed i
regolamenti, affinché i giornalisti della nostra regione possano
avere la prelazione nelle assunzioni alla RAI.
Il terzo punto che vorrei sottolineare, concerne
l’opportunità di valutare con maggiore attenzione il
ruolo e le esigenze delle emittenti private nella nostra Regione.
Credo che con un po’ di buona volontà si potrebbe
predisporre una convenzione tra la Regione e le emittenti private,
per garantire il miglior pluralismo possibile
nell’ambito dell’informazione
televisiva e per dare una maggiore vitalità
all’informazione, che in questo modo potrebbe
adeguarsi e rispecchiare di più le esigenze della comunità
valdostana e della nostra gente. Credo infine che una simile
convenzione potrebbe garantire il perseguimento dei fini
connaturati alle esigenze della Regione, non esclusa la
valorizza-zione della lingua francese.
****
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK