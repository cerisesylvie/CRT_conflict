Consiglio Regionale della Valle d'Aosta - Oggetto del Consiglio n. 2715 del 24 luglio 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 2715 del 24 luglio 1997 - Resoconto
SEDUTA ANTIMERIDIANA DEL 24 LUGLIO 1997
OGGETTO N. 2715/X Disegno di legge: "Interventi volti ad
agevolare la formazione di medici specialisti e di personale
sanitario laureato non medico".
Capo I Disposizioni generali
Articolo 1 (Finalità)
1. La Regione autonoma Valle d'Aosta con la presente legge si
propone di conseguire una migliore qualificazione del personale del
Servizio sanitario regionale agevolando la formazione di medici
specialisti, con riguardo a quelle specializzazioni che si rivelino
carenti nell'ambito del Servizio medesimo, nonché di laureati non
medici in possesso di diploma di laurea che consenta l'accesso ad
un profilo professionale compreso nel ruolo sanitario.
Capo II Formazione di medici specialisti
Articolo 2 (Conferimento di risorse aggiuntive)
1. Nel rispetto delle disposizioni di cui al decreto legislativo
8 agosto 1991, n. 257 (Attuazione della direttiva n. 82/76/CEE del
Consiglio del 26 gennaio 1982, recante modifica di precedenti
direttive in tema di formazione dei medici specialisti, a norma
dell'articolo 6 della legge 29 dicembre 1990, n. 428 (legge
comunitaria 1990), e ai decreti ministeriali emanati in
applicazione dello stesso, la Giunta regionale è autorizzata a
conferire ad università risorse aggiuntive, nell'ammontare
stabilito annualmente dalla Giunta stessa, per il finanziamento di
borse di studio da corrispondere per la creazione di posti
ulteriori rispetto a quelli finanziati a carico dello Stato, ai
sensi delle disposizioni sopra richiamate.
2. La determinazione dell'ammontare delle risorse aggiuntive di
cui al comma 1 è effettuata tenendo conto del fabbisogno di medici
specialisti individuato, per ciascuna disciplina, ai sensi
dell'articolo 5, nonché delle risorse finanziarie determinate,
annualmente, con legge finanziaria. Il conferimento prende avvio
dall'anno accademico 1997/1998.
3. Ai fini dell'applicazione del comma 1 il Presidente della
Giunta regionale, previa deliberazione della Giunta stessa, o
l'Assessore regionale competente in materia di sanità, delegato
eventualmente a tal fine, è autorizzato a stipulare con le
università interessate apposite convenzioni.
4. Fermi restando i requisiti e le modalità per l'ammissione
alle scuole di specializzazione e l'utilizzazione delle graduatorie
risultanti dai concorsi per l'ammissione alle scuole, i posti di
cui al comma 1 sono riservati a favore di medici in possesso
dell'abilitazione all'esercizio professionale residenti in Valle
d'Aosta da almeno tre anni che si sono collocati nella migliore
posizione tra gli idonei della graduatoria di ammissione ai corsi
di specialità e comportano l'impegno a prestare servizio, in caso
di assunzione, nell'ambito del Servizio sanitario regionale per un
periodo comunque non inferiore a cinque anni.
5. Le attività didattiche e scientifiche integrative a quelle
svolte nella sede universitaria sono tenute nelle strutture del
Servizio sanitario regionale in possesso di requisiti strutturali,
tecnologici ed organizzativi ritenuti idonei dalla struttura
regionale competente in materia di sanità, d'intesa con l'istituto
universitario interessato.
Capo III Formazione di personale sanitario laureato non
medico
Articolo 3 (Convenzioni con università)
1. La Giunta regionale, delegando eventualmente a tal fine
l'Assessore regionale competente in materia di sanità, è
autorizzata a stipulare apposite convenzioni con università, allo
scopo di:
a) favorire le strutture del servizio sanitario regionale per
l'espletamento del tirocinio pratico al quale siano ammessi,
nell'ambito delle rispettive scuole di specializzazione, laureati
non medici;
b) istituire posti aggiuntivi presso le scuole di
specializzazione per laureati non medici.
2. Fermi restando i requisiti e le modalità per l'ammissione
alle scuole di specializzazione, l'espletamento del tirocinio
pratico e i posti di cui al comma 1 sono riservati a laureati non
medici in possesso dei seguenti ulteriori requisiti:
a) diploma di laurea che consenta l'accesso ad un profilo
professionale compreso nel ruolo sanitario;
b) possesso, ove previsto, dell'abilitazione all'esercizio
professionale;
c) residenza in Valle d'Aosta da almeno tre anni;
d) impegno a prestare servizio, in caso di assunzione,
nell'ambito del Servizio sanitario regionale per un periodo
comunque non inferiore a cinque anni.
Capo IV Disposizioni comuni a medici e personale laureato non
medico
Articolo 4 (Provvidenze subordinate all'impegno a prestare
servizio nell'ambito del Servizio sanitario regionale)
1. L'attribuzione ai medici e ai laureati non medici, in
possesso di diploma di laurea che consenta l'accesso ad un profilo
professionale compreso nel ruolo sanitario, delle provvidenze
previste dalla legge regionale 14 giugno 1989, n. 30 (Interventi
della Regione per l'attuazione del diritto allo studio nell'ambito
universitario), nonché dei prestiti d'onore di cui al regolamento
regionale 6 marzo 1990, n. 1 (Concessione di prestiti d'onore in
applicazione dell'articolo 8 della legge regionale 14 giugno 1989,
n. 30, sul diritto allo studio nell'ambito universitario) richiede,
oltre ai requisiti di cui alla legge regionale 30/1989 e al
regolam. reg. 1/1990, l'impegno a prestare servizio, in caso di
assunzione, nell'ambito del Servizio sanitario regionale, per un
periodo comunque non inferiore a cinque anni.
2. In caso di mancato rispetto da parte dei beneficiari
dell'impegno a prestare servizio, in caso di assunzione,
nell'ambito del Servizio sanitario regionale per un periodo
comunque non inferiore a cinque anni, la somma già versata, ai
sensi del comma 1, viene restituita dall'interessato con l'aggiunta
degli interessi legali.
Articolo 5 (Individuazione delle esigenze)
1. Ogni anno l'Assessore regionale competente in materia di
sanità, tenuto conto delle indicazioni del piano socio-sanitario
vigente e sentiti il Direttore generale dell'Unità sanitaria locale
della Valle d'Aosta e il relativo Consiglio dei sanitari,
predispone un elenco in cui sono individuate, per ciascuna
disciplina, le esigenze e le priorità.
2. Sulla base dell'elenco di cui al comma 1, la Giunta
regionale, con propria deliberazione, individua annualmente, per
ciascuna disciplina, il fabbisogno di medici specialisti e
determina le esigenze ed i conseguenti limiti entro i quali è
possibile stipulare le convenzioni e conferire risorse
aggiuntive.
Articolo 6 (Individuazione della struttura competente)
1. Lo svolgimento dei compiti previsti dalla presente legge è
affidato alla struttura regionale competente in materia di
sanità.
Capo V Norma finanziaria
Articolo 7 (Norma finanziaria)
1. Per l'applicazione della presente legge è autorizzata, per
gli anni 1997, 1998, 1999, la spesa di lire 200.000.000.
2. Alla copertura dell'onere di lire 200.000.000 si provvede
mediante prelievo di lire 200.000.000 dal capitolo 35060 del
bilancio di previsione della Regione per l'anno 1997 e pluriennale
per gli anni 1997/1999.
3. L'onere di cui al comma 1 graverà sul capitolo 59920 (Spese a
carico della Regione per l'esercizio di funzioni sanitarie
attribuite al Servizio sanitario nazionale) del bilancio di
previsione della Regione per l'anno 1997 e pluriennale per gli anni
1997/1999.
4. A decorrere dall'esercizio finanziario 2000, l'onere
derivante dalla presente legge sarà determinato con legge
finanziaria.
Articolo 8 (Variazioni di bilancio)
1. Alla parte spesa del bilancio di previsione della Regione per
l'anno 1997 e pluriennale per gli anni 1997/1999 sono apportate le
seguenti variazioni in termini di competenza e, per l'anno 1997,
anche in termini di cassa:
a) in diminuzione
cap. 35060 "Spese per l'acquisto di beni patrimoniali"
anno 1997 lire 200.000.000
anno 1998 lire 200.000.000
anno 1999 lire 200.000.000;
b) in aumento:
cap. 59920 "Spese a carico della Regione per l'esercizio di
funzioni sanitarie attribuite al Servizio sanitario nazionale"
anno 1997 lire 200.000.000
anno 1998 lire 200.000.000
anno 1999 lire 200.000.000.
Capo VI Norme finali
Articolo 9 (Norma transitoria)
1. In sede di prima applicazione, si prescinde dal requisito
minimo di tre anni di residenza, quando l'interessato, al momento
dell'entrata in vigore della legge, stia già svolgendo il proprio
tirocinio presso strutture del Servizio sanitario regionale.
Articolo 10 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Rini.
Rini (UV) Presso l'USL della nostra Regione vi sono diverse
unità operative che necessitano di medici specializzati. Per
agevolare la formazione di medici specialisti e di laureati non
medici in possesso di diploma di laurea, che consenta l'accesso ad
un profilo sanitario compreso nel ruolo sanitario, è stato
predisposto il presente disegno di legge che, una volta approvato,
darà la possibilità alla nostra Regione di aumentare il grado di
professionalità all'interno dell'USL ad evidente vantaggio del
cittadino e dell'intera comunità valdostana.
È previsto un meccanismo per l'individuazione delle unità
operative che necessitano di specializzati, tenendo conto delle
esigenze e delle priorità.
Per le specializzazioni individuate si prevede di conferire
delle risorse aggiuntive a favore delle università per il
finanziamento di borse di studio da corrispondere per la creazione
di ulteriori posti rispetto a quelli finanziati dallo Stato
stipulando con le stesse apposite convenzioni.
I posti saranno riservati a medici abilitati all'esercizio
professionale che siano residenti in Valle d'Aosta da almeno tre
anni e che si siano collocati nella posizione migliore fra gli
idonei della graduatoria di ammissione ai corsi di specialità.
Le attività didattiche e scientifiche, integrative a quelle
svolte nelle sedi universitarie, dovranno essere svolte in Valle
d'Aosta nelle strutture del servizio sanitario regionale che,
d'intesa con l'istituto universitario interessato, saranno ritenute
più idonee alla specialità prevista.
Si prevede poi la possibilità di istituire posti aggiuntivi
presso le scuole di specializzazione di università convenzionate a
favore di laureati non medici con diploma di laurea che consenta
l'accesso al profilo professionale compreso nel ruolo sanitario.
Anche in questo caso il tirocinio pratico verrà espletato nelle
strutture del servizio sanitario regionale.
Tra i requisiti che i medici devono possedere per accedere ai
posti finanziati con la presente legge spicca la residenza in Valle
d'Aosta che dovrà essere di almeno tre anni. Questo requisito è
stato inserito per consentire a medici valdostani capaci e
meritevoli, che hanno conseguito l'idoneità nella graduatoria di
ammissione ai corsi di specialità, di poter partecipare ai corsi
previsti e di potere specializzarsi e successivamente trovare
impiego in Valle d'Aosta e mettere la professionalità acquisita a
servizio della comunità valdostana.
Per l'applicazione della presente legge si prevede la spesa di
200 milioni per gli anni ?97-'98-'99, cioè complessivi 600
milioni.
Président La discussion générale est ouverte. La parole à
l'Assesseur à la santé, bien-être et politiques sociales,
Vicquéry.
Vicquéry (UV) Prendo la parola per presentare un emendamento che
era stato oggetto di discussione in V Commissione in modo che i
consiglieri siano informati delle intenzioni del Governo
regionale.
L'emendamento riguarda specificatamente il comma 2 dell'articolo
4, che prevedeva una restituzione della somma già versata in caso
di mancato rispetto da parte del beneficiario dell'impegno a
prestare servizio per un periodo non inferiore a 5 anni. Essendo
questo un punto molto delicato, l'emendamento recita così: "Con
delibera di Giunta saranno regolamentati le modalità e i criteri di
restituzione della somma già versata ai sensi del comma 1,
relativamente al mancato rispetto da parte dei beneficiari
dell'impegno a presentare servizio, in caso di assunzione,
nell'ambito del Servizio sanitario regionale".
Si rinviano le modalità e i criteri alla delibera di Giunta di
modo da poter monitorare di volta in volta, anno dopo anno, la
situazione perché è una situazione che può modificarsi. Come
sapete, le borse di studio sono definite a livello di Ministero
dell'università, i criteri mutano, c'è un mix di criteri legati al
merito e legati al reddito e così, rinviando a delle deliberazioni
di Giunta regionale, si hanno le mani meno legate e non si rischia
di fare delle sperequazioni nei confronti dei medici
specializzandi.
Président D'autres conseillers demandent la parole? S'il n'y a
pas d'autres conseillers qui demandent la parole, je déclare close
la discussion générale. On passe à l'examen du texte. On vote
l'article 1, les conseillers sont invités à voter:
Presenti, votanti e favorevoli: 27
Président On vote l'article 2:
Presenti, votanti e favorevoli: 27
Président On vote l'article 3:
Presenti, votanti e favorevoli: 27
Président A l'article 4 il y a l'amendement proposé par
l'Assesseur Vicquéry, dont je donne la lecture:
Emendamento Il comma 2 dell'articolo 4 è sostituito dal
seguente:
Con deliberazione della Giunta regionale sono regolamentati le
modalità e i criteri di restituzione della somma già versata ai
sensi del comma 1, relativamente al mancato rispetto da parte dei
beneficiari dell'impegno a presentare servizio, in caso di
assunzione, nell'ambito del Servizio sanitario regionale.
Président On vote l'article 4 dans le texte amendé:
Articolo 4 (Provvidenze subordinate all'impegno a prestare
servizio nell'ambito del Servizio sanitario regionale)
1. L'attribuzione ai medici e ai laureati non medici, in
possesso di diploma di laurea che consenta l'accesso ad un profilo
professionale compreso nel ruolo sanitario, delle provvidenze
previste dalla legge regionale 14 giugno 1989, n. 30 (Interventi
della Regione per l'attuazione del diritto allo studio nell'ambito
universitario), nonché dei prestiti d'onore di cui al regolamento
regionale 6 marzo 1990, n. 1 (Concessione di prestiti d'onore in
applicazione dell'articolo 8 della legge regionale 14 giugno 1989,
n. 30, sul diritto allo studio nell'ambito universitario) richiede,
oltre ai requisiti di cui alla legge regionale 30/1989 e al
regolam. reg. 1/1990, l'impegno a prestare servizio, in caso di
assunzione, nell'ambito del Servizio sanitario regionale, per un
periodo comunque non inferiore a cinque anni.
2. Con deliberazione della Giunta regionale sono regolamentati
le modalità e i criteri di restituzione della somma già versata ai
sensi del comma 1, relativamente al mancato rispetto da parte dei
beneficiari dell'impegno a presentare servizio, in caso di
assunzione, nell'ambito del Servizio sanitario regionale.
Presenti, votanti e favorevoli: 27
Président On vote l'article 5:
Presenti, votanti e favorevoli: 27
Président On vote l'article 6:
Presenti, votanti e favorevoli: 27
Président On vote l'article 7:
Presenti, votanti e favorevoli: 27
Président On vote l'article 8:
Presenti, votanti e favorevoli: 27
Président On vote l'article 9:
Presenti, votanti e favorevoli: 27
Président On vote l'article 10:
Presenti, votanti e favorevoli: 27
Président On vote le projet de loi dans son ensemble:
Presenti, votanti e favorevoli: 27
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK