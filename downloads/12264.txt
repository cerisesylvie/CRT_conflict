Consiglio Regionale della Valle d'Aosta - Oggetto del Consiglio n. 3180 del 28 febbraio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3180 del 28 febbraio 1992 - Resoconto
OGGETTO N. 3180/IX Interventi per ovviare alla pericolosità
della strada regionale Porossan-Roisan.
(Ritiro di
risoluzione)
Presidente
Do lettura della risoluzione in
oggetto.
Risoluzione Il Consiglio regionale
Rilevato il pesante disagio ed il pericolo cui sono sottoposti
gli utenti della strada regionale Porosson-Roisan a seguito
dell'inizio dei lavori per il collegamento fra la SS n. 26 e la SS
n. 27;
Considerato che il Comune di Aosta autorizzò l'installazione del
relativo cantiere in località Papet, a condizione che il materiale
di risulta venisse smaltito tramite il vallone di Saumont;
Constatato che, in dispregio di tale indicazione, gli autocarri
dell'impresa appaltatrice percorrono, in continuazione, nei due
sensi di marcia un'arteria dal tracciato pericolosissimo e
frequentato da un numero sempre maggiore di cittadini, sottoponendo
gli stessi ai gravi pericoli sopra enunciati;
delibera
di impegnare la Giunta regionale ad intervenire nei confronti
della SAV, appaltatrice dei lavori di cui sopra, per ottenere
l'eliminazione del transito degli autocarri sul percorso predetto
al fine di garantire l'incolumità degli utenti; ed a predisporre
tempestivamente gli atti per l'appalto dei lavori di rifacimento
della strada in questione così come promesso da tanto, troppo
tempo.
Presidente Il Consigliere Faval intende illustrarla.
Faval (UV)
Il gruppo dell'Union Valdôtaine ha
presentato questa risoluzione per farsi interprete del pesante
disagio e del grave pericolo cui sono sottoposti gli utenti della
strada regionale Aosta-Porossan-Roisan.
E' noto che a seguito dell'installazione nella zona - per chi
conosce la località - di Papet, cioè adiacente al cimitero di
Porossan, del cantiere per la costruzione da una parte del viadotto
che deve collegare il Pont del Butier, cioè quella di Porossan con
quella di Signayes e del tunnel che dovrà consentire il
collegamento tra la statale n. 26 e la statale n. 27, in occasione
della discussione in Consiglio comunale di Aosta della concessione
edilizia da rilasciarsi all'impresa, su suggerimento del Consiglio
di frazione, si era richiesto che tale concessione venisse
subordinata all'evacuazione dei materiali di risulta per il tramite
del vallone di Saumont utilizzando una strada che doveva essere
costruita a tale scopo.
Ora cosa succede? Da due o tre mesi il cantiere è installato e
quotidianamente questa arteria, tra l'altro - per coloro che hanno
occasione di percorrerla quotidianamente - estremamente difficile,
perché ha un percorso sinuoso, con curve cieche, con dei
restringimenti di marcia, è percorsa nei due sensi di marcia da un
numero molto elevato di autocarri che trasportano questi
materiali.
Ora è evidente, non credo sia il caso di illustrarlo
ulteriormente, qual'è il pericolo e il disagio al quale sono
sottoposti questi utenti.
Vi assicuro che è davvero un pericolo continuo, perché i camion,
come sappiamo, occupano uno spazio molto ampio della sede stradale,
normalmente in curva ce li troviamo di fronte in mezzo alla strada,
non suonano e ci sono persone che, poiché non sono molto abili
nella guida, hanno rinunciato ad utilizzare il proprio automezzo.
Poiché il servizio di trasporto pubblico non è così efficiente
hanno evidentemente un grosso danno e subiscono un disagio
notevole.
Ora noi chiediamo soltanto che l'Amministrazione regionale, la
Giunta regionale e per essa mi rivolgo in particolare all'Assessore
ai lavori pubblici, vogliano farsi parte diligente nei confronti,
da una parte, della SAV, che è la società appaltatrice dei lavori,
e dall'altra nei confronti del Comune perché siano rispettate le
condizioni alle quali è stata rilasciata la concessione edilizia
sia per la costruzione del manufatto, sia per l'installazione del
cantiere.
Questo per evidenti motivi, al fine di evitare che ci scappi il
morto, come suol dirsi, e di consentire agli utenti di questa
strada di poterla percorrere con quel minimo di tranquillità che è
necessaria.
Inoltre insistiamo perché l'Assessore ci voglia dare notizie più
precise circa l'iter della pratica relativa alla ristrutturazione
di questa strada.
Io lo ringrazio per la risposta puntuale che mi ha dato
relativamente all'interrogazione con risposta scritta che avevo
inoltrato, mi pare però che siamo ancora distanti rispetto agli
obiettivi che erano stati indicati ai tempi, soprattutto che erano
stati indicati al mese di giugno dell'anno scorso quando mi ero
permesso di sollecitare questo intervento.
Vorrei ricordare al Consiglio regionale che la progettazione è
stata affidata nel 1987, ora è pur vero che ci sono problemi vari
da affrontare, però, tenuto conto di quella che è la situazione,
del fatto che c'è una sempre maggiore pressione urbanistica in
questa zona, di insediamenti urbani, dovuti anche alla scelta che
il Comune di Aosta ha fatto, dobbiamo ottenere la collaborazione da
parte del Comune di Aosta perché faccia la sua parte.
Non può limitarsi a consentire ulteriori insediamenti
urbanistici in quella località senza poi provvedere, per il tramite
dei suoi uffici e dei suoi organi, a sveltire le pratiche per
poteri intervenire al fine di modificare il tracciato e il percorso
di questa strada.
Presidente
La parola all'Assessore ai lavori pubblici
Martin.
Martin (ADP)
Vediamo di dare due risposte distinte, una
per quanto riguarda la predisposizione dell'appalto relativamente
all'allargamento della strada.
Il Consigliere Faval ha già ricordato che ho avuto modo di
rispondere, spero in maniera più completa possibile, rifacendo
tutta la storia di questa infinita progettazione, in effetti è vero
quanto ha detto che già lo scorso anno abbiamo avuto modo di
parlare di questo argomento e io avevo assicurato che tutto era
pronto.
In effetti tutto era pronto a quella data, se non che nel mese
di luglio dello scorso anno il Comune di Aosta ci ha chiesto
un'ulteriore variante che consiste nel predisporre dei parcheggi
nella frazione Papet, dove c'è il cimitero; capirete che a questo
punto abbiamo dovuto riprendere in mano il progetto.
Nel frattempo è entrata in vigore la legge relativa alla
valutazione di impatto ambientale ed a questo punto io sono
costretto a far esaminare - e abbiamo già provveduto ad incaricare
dei tecnici in questo senso, trattandosi di strada regionale,
quindi sottoposta ad impatto ambientale - questo progetto anche
sotto l'aspetto dell'impatto ambientale.
Il progetto di impatto ambientale dovrebbe essere consegnato tra
breve, dopodiché verrà trasmesso all'Assessorato all'ambiente per
essere sottoposto all'approvazione del Comitato scientifico,
dopodiché questa strada può essere sistemata, perché effettivamente
necessita di una sistemazione.
Ricordo che nel piano lavori che andremo a discutere in questo
Consiglio, spero tra non molto, è previsto questo intervento perché
rientra tra quelli assolutamente prioritari.
Il secondo quesito, il transito degli automezzi pesanti su
questa strada; io già allora avevo manifestato dei dubbi se era
utile iniziare l'allargamento della strada quando ancora non si
sapeva se si sarebbe trovata una soluzione al transito di questi
automezzi pesanti attraverso appunto il vallone di Saumont. Avevo
parlato col Consigliere Faval e avevo manifestato questi dubbi,
perché ancora non sapevamo dove far transitare questi mezzi.
Poi fortunatamente si è trovato questo accordo col Comune di
Aosta, nel senso che si sta provvedendo alla costruzione di una
strada di cantiere che, partendo dal vallone Saumont sbuca sulla
strada regionale n. 17 di Roisan.
Questa pista di cantiere è praticamente terminata e, proprio
perché condividiamo il fatto che su questa strada non sia possibile
- viste le dimensioni stesse della strada - far transitare questi
mezzi pesanti, tant'è vero che uno di questi mezzi ha avuto un
incidente all'altezza della curva che va al Milleluci, è uscito di
strada ed ha provocato dei danni; proprio per questo siamo già
intervenuti, il Presidente della Giunta ha già firmato l'ordinanza
di divieto di transito in discesa a questi mezzi pesanti, perché a
questo punto possono transitare sulla pista di cantiere che è stata
costruita appositamente per evacuare i detriti dalle gallerie.
Evidentemente non abbiamo potuto vietare il transito a quei
po-chi, per la verità - perché saranno pochi rispetto a quelli in
discesa - mezzi che devono invece portare del materiale nel
cantiere, perché questi devono per forza, comunque, accedere.
Pertanto l'ordinanza è già stata firmata dal Presidente della
Giunta, penso che sia già in vigore, o comunque deve entrare in
vigore in questi giorni, e vieta il transito ai mezzi di cantiere
in discesa.
Per questi motivi io penso, pur condividendo tutte le cose dette
nelle premesse, perché sono molto vere e molto urgenti da fare, che
il Consigliere Faval, dopo questa mia risposta - sperando che sia
esauriente - voglia, a nome anche degli altri sottoscrittori, usare
la cortesia di ritirare questa risoluzione, perché allo stato
attuale non ha più senso di essere votata.
Presidente
La parola al Consigliere Faval.
Faval (UV)
Io ringrazio l'Assessore per la risposta
che mi ha dato.
Per poter ritirare la risoluzione avrei bisogno di alcuni dati
almeno; intanto sapere da quando il decreto del Presidente della
Giunta è in vigore, a partire da quale data.
Questo mi pare determinante a questi fini.
(...intervento fuori microfono...)
Magari nel decreto è indicata una data, non so, fra 15 giorni, a
partire dal; se è immediatamente esecutivo mi va bene.
Se il Presidente dice che è immediatamente esecutiva, a me va
benissimo e ringrazio perché il pericolo, vi assicuro, lo corriamo
tutti i giorni e qui ci sono dei colleghi che possono testimoniare
come stanno le cose.
Per quanto riguarda l'altra parte della risoluzione, io prendo
per buona la risposta che mi ha dato l'Assessore, vale a dire che
comunque sarà inserito nel piano lavori,.... Già inserito.
La seconda cosa è che mi sembra importante che la Giunta
regionale e l'Assessore ai lavori pubblici si facciano parte
diligente per ottenere dal Comune di Aosta, come ho detto prima,
che faccia la sua parte. Speriamo, perché qui tutti i momenti da
parte del Comune di Aosta si inventa. E' vero che qualcuno in tempi
andati diceva "la fantasie...", però il Comune di Aosta di fantasia
ne ha veramente troppa.
Faccio notare - un'ultima precisazione - che la strada che
collega Saumont con la regionale 17, non è una strada di cantiere,
c'è addirittura un progetto - e qui il Comune di Aosta dovrebbe,
spe-riamo, dare la sua approvazione al più presto possibile -
perché, per il tramite di un manufatto elicoidale, si colleghi
direttamente questo tratto di strada proveniente da Saumont a via
Roma.
Questo dovrebbe inoltre consentire a coloro che scendono da
Porossan e da Roisan di immettersi direttamente su via Roma, in
modo tale da evitare la concentrazione sul ponte sul Butier e
sveltire quindi il traffico. Grazie.
Presidente
La parola all'Assessore Martin.
Martin (ADP)
Solo per confermare che l'ordinanza entra
vigore alle ore zero del giorno primo marzo, quindi dopodomani e
dice "Vietato ai soli veicoli di marcia a pieno carico superiori a
25 tonnellate, diretti verso Aosta", quindi quello che ho detto
io.
Per confermare anche che quel progetto cui accennava il
Consigliere Faval, di collegamento con via Roma, naturalmente è una
cosa da fare, il Comune di Aosta mi risulta che abbia dato una
concessione provvisoria - provvisoria nel senso che questo
diventerà un tratto di strada regionale e quindi dovrà essere
studiato sotto l'aspetto ambientale anche questo - al momento
attuale diventerà una pista anche questo, dopodiché si perfezionerà
la pratica e diventerà un pezzo di strada regionale che collegherà
direttamente via Roma con la strada regionale di Roisan.
Presidente
La risoluzione s'intende quindi
ritirata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK