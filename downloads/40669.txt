Consiglio Regionale della Valle d'Aosta - Oggetto del Consiglio n. 22 del 11 luglio 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 22 del 11 luglio 2018 - Resoconto
OGGETTO N° 22/XV - Interpellanza: "Istituzione di un gruppo
di lavoro per l'attuazione di un Piano organico di interventi per
l'eliminazione delle barriere architettoniche negli spazi pubblici
e negli edifici pubblici".
Fosson (Presidente) -
Punto 8 all'ordine del giorno. Per
l'illustrazione dell'interpellanza la parola alla consigliera
Russo.
Russo (M5S) -
Prima della descrizione della nostra
interpellanza vorrei soffermarmi su due elementi che costituiscono
una cornice importante dell'oggetto del presente atto:
l'istituzione, nel nuovo Governo del cambiamento di Movimento 5
Stelle e Lega, di un Ministero che mette insieme famiglia e
disabilità, a guida del Ministro Lorenzo Fontana. L'istituzione di
una delega esplicita al tema della disabilità costituisce una
novità rilevante nel governo, forse una di quelle meno considerate
in queste lunghissime settimane seguite al voto popolare del 4
marzo. Il fatto che questa delega sia stata accoppiata con quella
della famiglia evidenzia la centralità della famiglia e delle sue
reti di solidarietà, quando si affronta il tema della disabilità.
Troppo spesso proprio queste famiglie sono state date per scontate,
ci si è affidati alla loro disponibilità alla loro cura dei propri
membri disabili, che hanno bisogni sempre più complessi e sempre
più articolati.
Vorrei leggervi la definizione di barriera architettonica
presente nel decreto del Presidente della Repubblica del 24 luglio
'96: "barriere architettoniche s'intendono gli ostacoli fisici che
sono fonte di disagio per la mobilità di chiunque e, in
particolare, di coloro che, per qualsiasi causa, hanno una capacità
motoria ridotta o impedita in forma permanente o temporanea.
Barriere architettoniche sono anche tutte quelle mancanze di
accorgimenti, segnalazioni che permettono l'orientamento, la
riconoscibilità dei luoghi e delle fonti di pericolo per chiunque
e, in particolare, per i non vedenti, per gli ipovedenti e per i
sordi". Quindi all'interno delle barriere architettoniche ci sono
due tipologie di disabili che vengono penalizzate in particolar
modo: i portatori di disabilità sensoriale, che riguardano i sensi,
e i portatori di disabilità motorie (giovani, bambini, adulti e
anziani) con disabilità motoria temporanea o permanente.
Arrivo all'oggetto dell'interpellanza. Richiamati i Piani per
l'eliminazione delle barriere architettoniche che sono strumenti
finalizzati all'abbattimento delle barriere architettoniche negli
spazi pubblici e negli edifici pubblici già esistenti; visto che la
Costituzione della Repubblica italiana all'articolo 16 garantisce
il diritto alla mobilità di ogni cittadino; la concreta fruizione
di questo diritto per le persone con disabilità, sancita dal
principio di uguaglianza di cui all'articolo 3 della Costituzione,
è la precondizione indispensabile per integrarsi nell'ambito
sociale; visto che i Piani di abbattimento di barriere
architettoniche sono disciplinati in Italia da tantissime leggi, in
particolare dalla legge 41/86, dalla 104/92, dalla 18/2009 e dal
decreto del Presidente della Repubblica n. 503/96; visto che in
ambito regionale abbiamo già una legge che prevede contributi per
l'abbattimento delle barriere architettoniche per le persone
individuali, per gli enti privati e le imprese individuali, per gli
enti pubblici; visto che sicuramente il nostro territorio presenta
spesso punti di criticità che rendono difficoltosa la libertà di
spostamento delle persone con problemi di disabilità motoria, a cui
è precluso il passaggio per ostacoli di varia natura presenti su
strade e marciapiedi; i piani di gestione e pianificazione
urbanistica, oltre a dare una risposta al diritto di mobilità delle
persone con disabilità, sono strumenti volti a definire nel tempo
gli interventi stessi al fine di evitare il più possibile che siano
sporadici, dettati da contingenze e perciò molto costosi; le spese
per l'abbattimento delle barriere architettoniche possono
sicuramente essere considerate un investimento in conto capitale,
perché non valorizzano solo il patrimonio della comunità, ma,
rendendo accessibile le nostre città, i nostri paesi, hanno un
effetto di volano per l'importante comparto del turismo.
Noi chiediamo se sia presente una mappa con l'elenco delle
barriere architettoniche ancora presenti negli spazi pubblici e
negli edifici pubblici di ogni Comune della nostra regione; se
esista un piano organico di eliminazione delle barriere
architettoniche che, partendo dalla mappatura delle barriere
architettoniche ancora presenti nel nostro territorio, preveda la
pianificazione degli interventi necessari al loro superamento al
fine di garantire un'adeguata fruibilità delle strutture di uso
pubblico e delle aree comuni della città; se vi sia la volontà di
definire un gruppo di lavoro che comprenda i dirigenti delle aree e
degli Assessorati coinvolti al fine di attuare gli interventi
necessari.
Presidente -
Per la risposta la parola all'assessore
Certan.
Certan (ALPE) -
Ringrazio la collega Russo per aver posto
questa tematica in modo complessivo partendo dai piani di
programmazione per l'eliminazione e per l'abbattimento delle
barriere architettoniche. Nella scorsa legislatura se n'è parlato
spesso, forse molte volte su punti e su aspetti particolari e
dettagliati; lei ha compreso tutte le varie problematiche e ha
posto il problema da un punto di vista di piano, quindi di
progettazione.
Sicuramente l'accessibilità urbana è il presupposto affinché
tutti i cittadini possano fruire in maniera completa dei centri
urbani e, in particolar modo, delle attrezzature collettive, degli
spazi comuni. Lo ha ricordato lei. Si concorda che per poterla
attuare non sono sufficienti interventi sporadici, e soprattutto
saltuari, di abbattimento delle barriere architettoniche, magari
realizzate in concomitanza anche con altri tipi di opere. È invece
indispensabile - questo lo condividiamo - una pianificazione
coordinata e strutturata, da compiersi per gradi, però senza
perdere di vista l'inquadramento generale, soprattutto per quanto
riguarda i percorsi, anche in relazione al trasporto pubblico, agli
spazi aperti, alle piazze, eccetera. Sfortunatamente spesso
realizzando interventi non pianificati e senza la necessaria
preparazione si creano anche nuove barriere architettoniche (penso
alle pensiline e ai cassonetti e ci sono diversi altri esempi che
possono essere fatti), a volte in modo poco consapevole si cerca di
eliminare le barriere con interventi standardizzati senza valutare
il contesto in cui si opera, rischiando addirittura di non
apportare alcun miglioramento alla situazione preesistente.
Dal momento che, sin dal 1986 con le leggi emanate, si chiedeva
una puntuale pianificazione, l'obiettivo che l'Amministrazione
regionale e le amministrazioni locali si devono porre è senza ombra
di dubbio quello di rendere accessibili, e quindi fruibili al
maggior numero di cittadini, quelle attività e quei servizi di
interesse pubblico che ad oggi non lo sono.
Nella veloce ricognizione che ho potuto fare in questi giorni
esistono una serie di luoghi anche accessibili ma non a norma, nel
senso che la fruizione non è impedita, ma è resa difficoltosa da
una serie di elementi (materiali non idonei, tipologie di infissi,
pendenza delle rampe, eccetera). Resta scontato il fatto che,
laddove si realizzino nuove strutture o infrastrutture, la
soluzione dell'accessibilità per tutti deve obbligatoriamente
essere sviluppata contestualmente al progetto. Questo molte
amministrazioni comunali lo hanno fatto in questi anni e sono state
anche puntuali nella loro ricognizione.
Vengo alle tre domande che lei mi ha posto. Alla prima: non è
presente una mappa con gli interventi da porre in essere in materia
di barriere architettoniche, ma corre l'obbligo di specificare che
- sin dagli anni novanta, e attualmente con la legge regionale che
lei ha citato del 2008, n. 14 (Sistema integrato d'interventi e
servizi a favore delle persone con disabilità), con particolare
riferimento all'articolo 11 recante "Benefici volti a favorire la
vita di relazione delle persone con disabilità" - occorre dire che
diversi comuni hanno effettuato interventi di adeguamento atti a
garantire l'accessibilità, l'adattabilità e la visitabilità degli
edifici pubblici e dei luoghi aperti al pubblico, ai sensi
dell'articolo 24 della legge n. 104/92.
Negli anni, l'unica ricognizione sul territorio di cui è stata
trovata traccia è una rilevazione tra gli anni '98 e 2000 che si è
occupata esclusivamente degli stalli per disabili. Nel 2007 è stata
assegnata una consulenza all'allora presidente dell'Associazione
paraplegici per verificare l'accessibilità dei luoghi, attività
svoltasi con puntualità negli anni successivi.
Per quanto riguarda invece i PEBA (Piani per l'eliminazione
delle barriere architettoniche) che mi pare siano l'oggetto della
sua interpellanza, negli anni tra il 2009 e il 2010 è stato fatto
un lavoro assieme all'architetto Eugenia Monzeglio, una delle
massime esperte in Italia relativamente all'accessibilità. Si è
predisposto un piano operativo che prevedeva la sensibilizzazione
dei vari Comuni ed enti pubblici e l'attuazione dei PEBA stessi.
Purtroppo questo lavoro non ha avuto seguito e soprattutto non ha
portato a termine la mappatura. Ci sono le prime azioni, ma non c'è
poi la parte di mappatura. Non conosco né i motivi né l'artefice di
tale scelta. Ho stampato una copia della programmazione delle
azioni positive e, se vorrà, posso lasciargliela, così vedrà quello
che è stato svolto.
La risposta alla seconda domanda è che non esiste un piano
organico di eliminazione delle barriere architettoniche, poiché, in
mancanza di una mappatura, non è possibile procedere alla redazione
dei Piani per l'eliminazione delle barriere architettoniche
disciplinati dalla legge n. 41/86, che prevedeva che avrebbero
dovuto essere adottati dai comuni e dalle regioni (o province),
così come ribadito anche dalla successiva legge n. 104. Quindi è
chiaro che, non essendoci la mappatura, non è stato fatto questo
lavoro organico. Non vuol dire che non sia stato fatto niente, però
non è stato fatto un lavoro pianificato.
Infine è innegabile che un gruppo di lavoro congiunto tra i vari
assessorati interessati insieme ai rappresentanti dei comuni possa
favorire gli interventi necessari e il loro coordinamento, anche se
nel corso degli anni per molti interventi non è mancata la
collaborazione delle strutture interessate con i comuni. C'è anche
un elenco che mi è stato fornito dagli uffici: comunque ci sono su
tutto il territorio degli interventi che sono stati concordati e di
questo ne abbiamo traccia. La realizzazione però di un piano, come
dicevo anche nelle premesse, con le diverse estensioni della norma
- dagli edifici agli spazi aperti, oltre a interessare anche
molteplici aspetti dalle barriere fisiche a quelle sensopercettive,
perché le barriere sono di diverso tipo - consentirebbe di operare
creando continuità tra monitoraggio, programmazione e realizzazione
degli interventi, indicando, i costi delle opere per una più
corretta programmazione finanziaria e superando un approccio
episodico e frammentario che dicevo all'inizio. Quindi si ritiene
oggi, dando seguito a quella programmazione del 2010 per non
disperdere il lavoro che è stato fatto (questo documento si chiama
"Azioni positive per la predisposizione dei PEBA"), di poter
predisporre un gruppo di lavoro ma anche su una ricognizione per il
reperimento delle risorse, perché credo che non le sfugga che un
piano del genere non può prescindere da un impegno di spesa che a
oggi non c'è. In prima battuta i dirigenti coinvolti potevano
essere i funzionari delle strutture dell'Assessorato alla sanità,
dell'Assessorato alle opere pubbliche, dell'Assessorato alle
finanze, poiché c'è tutto l'aspetto del patrimonio, un
rappresentante del Consiglio degli enti locali e del CELVA e un
rappresentante delle associazioni impegnate in tema di disabilità.
Nell'ambito degli Assessorati però sono le strutture coinvolte sul
tema dell'accessibilità e delle barriere architettoniche.
In conclusione, certo è auspicabile che - oltre alla necessità
d'interventi programmati di abbattimento delle barriere
architettoniche - si curino anche altri aspetti (quelli che ha
citato lei) e credo che in questo senso avere un Ministero
dedicato, potrà favorire questo aspetto. A volte è proprio
l'assenza di una cultura della progettazione per un'utenza ampliata
- ma a volte anche la poca sensibilità di molti cittadini - che
condiziona gli spostamenti e le azioni quotidiane, quindi anche la
vita di tutti coloro che appartengono alle cosiddette "fasce
deboli". Non si tratta solo di persone affette da patologie
conclamate, ma di tutte le persone che, per svariati motivi, hanno
peculiarità motorie o sensoriali temporanee o croniche; sono fasce
sociali molto rilevanti anche da un punto di vista quantitativo,
che vanno dagli anziani, ai bambini, alle donne in gravidanza con i
piccoli in carrozzella, passeggini, eccetera.
Come governo prendiamo quindi l'impegno di predisporre,
congiuntamente ai comuni, un gruppo di lavoro che si occupi adesso
della mappatura.
Presidente -
Per la replica la parola alla consigliera
Russo.
Russo (M5S) -
Grazie, Assessore. Ovviamente sono
soddisfatta dell'impegno che ci siamo presi tutti di avviare un
nuovo gruppo di lavoro che comprenda le persone e i ruoli citati.
Sono ovviamente dispiaciuta come cittadina che non ci sia a oggi
ancora una mappa delle varie barriere architettoniche in Valle
d'Aosta.
Vorrei solo aggiungere una piccolissima osservazione. Abbattere
le barriere architettoniche, secondo me, non è solo abbattere una
limitazione fisica, ma è anche e soprattutto abbattere una barriera
culturale e sociale che comunque ancora è presente tra di noi,
perché la diversità è diversità e sulla diversità ancora molti di
noi hanno delle fatiche. Quindi abbattere le barriere
architettoniche significa promuovere una più ampia e approfondita
conoscenza dei temi della disabilità per sostenere la piena
inclusione delle persone con disabilità in ogni ambito della vita e
per allontanare ogni forma di discriminazione.
Quello che maggiormente influenza negativamente la vita dei
disabili motori - ma di tutti - è l'esclusione. Quindi ritengo che
costruire senza barriere e toglierle, quando queste ci sono ancora,
sia un atto di razionalità e di civiltà e, consapevoli di tutto
ciò, siamo convinti che l'eliminazione delle barriere debba essere
considerata una priorità pubblica.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK