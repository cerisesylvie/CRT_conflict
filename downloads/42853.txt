Consiglio Regionale della Valle d'Aosta - Oggetto del Consiglio n. 344 del 11 febbraio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 344 del 11 febbraio 2021 - Resoconto
OGGETTO N. 344/XVI - Reiezione di risoluzione: "Impegno a una
destinazione esclusiva del Palaindoor alle attività sportive
individuando una struttura alternativa come centro vaccinale Covid
e rivedendo l'accordo di programma relativo alla scuola polmone di
Tzamberlet".
Bertin (Presidente) -
Passiamo pertanto al punto
successivo: il n. 48.01. Il punto n. 48 è già stato affrontato
ieri. Per l'illustrazione, chiede la parola il consigliere Baccega,
ne ha facoltà.
Baccega (PA) -
Non è iniziato alla grande questo
pomeriggio, credo che prima di tutto vada sottolineato un percorso
che in qualche modo ci preoccupa, l'aver ritirato un provvedimento
che in Commissione era stato votato da tutti i componenti poco fa è
un altro segnale rispetto al fatto che il 28 del mese scorso
nell'ultimo Consiglio noi abbiamo approvato una risoluzione
all'unanimità all'interno di questo Consiglio, risoluzione che in
qualche modo è stata disattesa. È vero che nella
question
time
di ieri il Presidente ci ha detto che il tavolo di
concertazione con il Comune di Aosta è stato aperto ma non ci ha
detto che cosa ha sviluppato quel tavolo.
Intanto il mondo dello sport è fortemente sacrificato,
penalizzato, mortificato ma c'è un altro aspetto che mette in
discussione i rapporti tra la Giunta e questo Consiglio regionale:
mi riferisco a quanto capitato un mese e mezzo fa durante la V
Commissione, nella quale erano auditi i componenti... del nuovo
Ospedale e poi si era valutato quali audizioni fare all'interno
della Commissione rispetto a quell'argomento: nuovo Ospedale sì,
Ospedale no, ampliamento dell'Ospedale Parini, e nessuno sapeva che
nello stesso momento al piano terra c'era una riunione che andava
proprio nella direzione per audire i progettisti, l'USL, eccetera.
Sono comportamenti che francamente ritengo non corretti rispetto a
quanto finora anche l'opposizione ha dimostrato in questo primo
periodo di legislatura, ma ho anche capito che neanche i membri
della maggioranza sapevano di quella riunione e questo è
altrettanto preoccupante.
Ora, ritorniamo a parlare dell'argomento che ci occupa: il mondo
dello sport della Valle d'Aosta, che è messo in crisi, fortemente
in crisi da una scelta che è tutta vostra, una scelta che noi non
condividiamo, una scelta che non è stata valutata fino in fondo
rispetto a quelle che potevano essere le opportunità... e che
metteva così in difficoltà il mondo dello sport. Al Palaindoor, lo
abbiamo già detto, ci sono oltre 3.000 atleti che si muovono,
girano, le famiglie, ci sono tutte le attività sportive che hanno
bisogno di spazi e devo dire che è un punto di riferimento per
tutto il nord-ovest perché strutture di questo tipo non ce ne sono
molte.
Ora, il Comune di Aosta che ha ovviamente le sue responsabilità,
non tanto questo Sindaco ma probabilmente anche dettate da una
Dirigenza che non è stata così pronta a recepire le indicazioni,
però adesso la patata è bollente rispetto alla Giunta di Gianni
Nuti e quindi risolverla in modo così poco concordato con le
strutture sportive è veramente una questione che noi non
condividiamo.
Io credo che attivare il piano vaccinale al Palaindoor in questo
momento è per voi un'azione di forza nei confronti di tutto il
mondo dello sport. La risoluzione che vi abbiamo presentato
ripercorre ancora una volta tutto l'iter del Palaindoor che non sto
a evidenziare. Sappiamo molto bene che il Comune di Aosta aveva
affidato a un professionista nel 2017 l'incarico per la
progettazione definitiva ed esecutiva degli interventi per rendere
operativo e ottenere il CPI al Palaindoor, abbiamo anche
sottolineato quali sono state le deroghe prima della Giunta Centoz
fino al 30 dicembre, ma non era pensabile di arrivare al 31
dicembre, a metà stagione, a interrompere l'attività, tant'è che la
nuova Giunta aveva spostato al 31 marzo l'attività. Credo che sia
fortemente lesivo del ruolo del Consiglio regionale quello che è
avvenuto, ovvero che, mentre noi discutevamo una risoluzione, altri
avevano già effettuato dei sopralluoghi al Palaindoor per indicare
il Palaindoor come struttura che avrebbe ospitato le vaccinazioni
per la
plaine
: ecco perché nel piano vaccinale della
plaine
non c'è indicata nessuna struttura come struttura che
andava a ospitare per la
plaine
le vaccinazioni.
Sicuramente quindi una mancanza di programmazione, una mancanza
di pianificazione... sappiamo benissimo che ci sono delle oggettive
difficoltà anche nell'avere i vaccini e quindi quello che, secondo
le previsioni che avete indicato questa mattina ai giornalisti
sulla stampa dopo l'intervento di ieri, Presidente, di 4-6 mesi, ci
sembra impossibile da perseguire e questo lo dicono tutte le
Regioni, io credo che in tutte le Regioni si parli di fine anno.
Significa dover aspettare ancora un anno per iniziare i lavori, per
avere il CPI, perché noi sappiamo con certezza che il CPI ci deve
essere, abbiamo contezza che le vaccinazioni hanno la priorità, ma
riteniamo che ci possano essere altre opportunità per andare a
individuare una struttura che possa accogliere le vaccinazioni
nella plaine, qualcuna è stata citata: il Cinema Teatro Giacosa, il
Teatro della Ville, sappiamo che c'è una valutazione e un progetto
per l'
hangar
dell'autoporto, a Fiumicino hanno fatto 60
posti vaccinazione in due hangar a Fiumicino, poi indico ancora
come suggerimento la Grand Place di Pollein, due grandi sale con
possibilità di allestimento, con possibilità di parcheggio,
l'ospedale da campo che è già posizionato presso la
Pépinière
, sappiamo benissimo quanto è stato utilizzato
finora, l'ex scuola Maria Adelaide di via Torino,
nel settembre 2020 è stata utilizzata per girare parte delle
puntate della fiction "Il Commissario Schiavone", con allestimento
proprio ad ospedale con tanto di Pronto Soccorso e stanze per la
degenza. È stato utilizzato per tutto il periodo delle riprese in
Valle d'Aosta e per il personale, per la
troupe
, per gli
attori, insomma tutto il
casting
e proprio lì hanno fatto i
tamponi ogni sette giorni, ma un'altra soluzione poteva essere una
struttura esterna: per esempio, la struttura che la ditta Peraga
utilizza per Maison & Loisir nella fiera estiva che si è
sviluppata. Ci sono, guardando in Internet, centinaia di
possibilità di avere strutture che possano ospitare una palestra o
comunque possano ospitare un centro vaccini. Quello che noi
lamentiamo è che non è stata data voce, che non si è recepita la
voce dei cittadini nonostante l'appello di mamme, lettere ai
giornali, eccetera.
Concludo, Presidente, non pensavo di fare un intervento così
lungo, dicendo che noi chiediamo alla Giunta di sospendere
qualsivoglia destinazione, individuare una struttura alternativa al
Palaindoor in accordo con l'USL per attivare il centro vaccinale
anti-Covid, rivedere l'accordo di programma con il Comune di Aosta
riferito alla scuola polmone di Tzamberlet, ex area Sacco, e
finanziare con risorse regionali statali e comunitarie e realizzare
in tempi strettissimi, utilizzando gli strumenti e i poteri
previsti dall'articolo 122 del decreto-legge 17 marzo 2020, idonee
strutture per attività sportive essenziali per il mondo dello
sport. Laddove si doveva realizzare la scuola polmone non ci sono
più le risorse perché sono state spostate, si potrebbero realizzare
due-tre palestre; due palestre erano già previste con la scuola
polmone ma si potrebbe incrementare con un palazzetto
ad hoc
per il mondo dello sport.
Presidente -
Ricordo le modalità di discussione delle
risoluzioni: l'illustratore ha dieci minuti, dieci minuti per
gruppo e dieci minuti il Governo regionale. Vedo una doppia
richiesta da parte del gruppo della Lega, il Regolamento definisce
uno per gruppo. Se vogliamo derogare, bisogna che l'Aula sia
d'accordo. Pur nel rimanere nei dieci minuti, pertanto gli
interventi sono soltanto di uno, di chi vorrà intervenire. Ha
chiesto la parola il consigliere Manfrin.
Manfrin (LEGA VDA) -
Credo sia una questione sicuramente
che merita la nostra attenzione all'interno di quest'aula e, com'è
stato ricordato, soprattutto perché all'interno di quest'aula si
era discusso di questa questione e si era discusso sulla base di un
documento, di una decisione, cioè la decisione del Comune di Aosta
di chiudere la struttura il 31 di marzo. Abbiamo quindi preso come
riferimento la chiusura il 31 di marzo, poi, come un fulmine a ciel
sereno, veniamo a conoscenza del fatto che, in realtà, questa data
di cui abbiamo discusso diffusamente all'interno di questo
Consiglio non era quella ma che c'erano stati sopralluoghi
alternativi, come ci ha dichiarato anche lei, presidente Lavevaz,
con membri della Giunta, che hanno peraltro preso parte alla
discussione all'interno di quest'aula della questione Palaindoor
come l'assessore Marzi e che, in realtà, poi lei ha preso la parola
e, come ci ha detto il presidente Lavevaz l'8 febbraio lei ha
partecipato a un sopralluogo nella struttura. Questo l'ha detto lei
rispondendo a una sollecitazione dei colleghi di Pour
l'Autonomie.
A prescindere da questo, però, riteniamo molto grave una cosa...
e ringrazio ovviamente il collega Perron che ha approfondito molto
anche la questione, ho chiesto sulla base del fatto che non
capivamo qual era la decisione, sulla base di quale documentazione
si dovesse andare nella direzione di chiudere la struttura il 5 di
febbraio... siamo andati a fare una verifica sulle scelte, gli atti
che stanno alla base di questa chiusura e né per quanto riguarda il
Comune di Aosta, né per quanto riguarda la Regione autonoma della
Valle d'Aosta c'è nessun atto che dice che quella struttura è
chiusa. Ci siamo quindi domandati sulla base di che cosa quella
struttura sia stata chiusa, sulla base di un comunicato stampa?
Abbiamo i DPCM trasformati in comunicati stampa che acquisiscono
valore legale in automatico una volta emessi? Cioè sulla base di
quale documentazione si è deciso di requisire? Perché, vede, ho
provato a chiamare anche alla Protezione civile e, come la
Protezione civile ci ha chiesto, abbiamo trasmesso una
mail
di richiesta per avere l'atto con il quale si requisisce quella
struttura. Non c'è ancora arrivato al momento, quindi noi non
sappiamo sulla base di che cosa, ma soprattutto non sappiamo sulla
base di che cosa l'ente gestore, che è il Comune di Aosta, decide
di chiudere quella struttura! Allora mi sono chiesto se siamo in
uno stato di guerra nel quale le strutture vengono prese e
requisite militarmente, oppure se l'Amministrazione, come dicono
alcuni colleghi qui, parla per atti e quindi c'è un atto che
giustifica questa chiusura.
Così come - e chiudo, così do la possibilità anche ai colleghi
di intervenire - ho trovato assolutamente assurda una cosa, cioè il
fatto che alla manifestazione organizzata in piazza a supporto di
quelle attività che si svolgono al Palaindoor fossero presenti
proprio quelle forze politiche, ho visto l'assessore Guichardaz e
ho visto il gruppo di PCP comunale che hanno fortemente rivendicato
quella scelta, cioè proprio coloro che hanno fatto quella scelta e
l'hanno rivendicata sono venuti in piazza alla manifestazione. Mi
sarei aspettato a quel punto che perlomeno prendessero la parola
dicendo: "guardate, se voi tutti siete arrabbiati è colpa nostra
perché la scelta è nostra" invece no, c'è stata proprio una faccia
di tolla di dire: "vado in piazza a manifestare il sostegno ma sono
io che ho causato il problema". Sinceramente quindi mi sono
chiesto: ma con che faccia siete scesi in piazza e con che faccia
dite a queste persone: "ma sì, 5 o 6 mesi e è poi tutto a posto".
Sono state trovate delle alternative? Ad oggi no, c'erano delle
alternative per utilizzare le strutture per le vaccinazioni? Come
ha ricordato il collega Baccega, sì ma non sono state percorse.
Con questa risoluzione riteniamo di poter ovviare a quella
struttura e chiediamo a quest'Aula di poter approvare questa
risoluzione, che potrà porre una soluzione a un problema che non è
né garantito dalla documentazione, né garantito dal buon senso, ma
da un comunicato stampa, che ad oggi rimane l'unico atto
disponibile.
Presidente -
Segnalo che è pervenuta una risoluzione al
banco della Presidenza che vi è stata inviata tramite
e-mail
. La parola al consigliere Brunod per i restanti
minuti del suo gruppo.
Brunod (LEGA VDA) -
Sarò molto breve e farò solo un
passaggio tecnico-sportivo in merito a questa pagina molto triste
per lo sport valdostano.
C'è una legge, la legge del 1° aprile 2004 n. 3, che parla di
sponsorizzazioni nel settore sportivo dove vengono erogate le
sponsorizzazioni per degli atleti meritevoli che possiedono dei
requisiti tecnico-agonistici di elevato livello. Forse qualcuno qua
dentro quest'aula non ha ben presente che, per eccellere nello
sport, bisogna essere costanti, impegnarsi tutti i giorni.
Il fatto di aver appreso o sentito dire: "ma tanto il 31 marzo
era già previsto che chiuderà", siamo a metà febbraio e io credo
che, come nello sport, come nelle attività lavorative e
quant'altro, bastano 2 o 3 giorni di discontinuità per non più
ottenere dei grandi successi, quindi credo che ci vada molta
coerenza se da una parte giustamente condivido pienamente questa
legge che prevede queste sponsorizzazioni per gli atleti sportivi,
soprattutto nel 2019 è stata integrata con delle sponsorizzazioni
per i settori giovanili,
under
20, under 23, settore
juniores
... e soprattutto, leggendo le attività che sono
meritevoli per queste sponsorizzazioni, in cima a un elenco vedo
arrampicata sportiva, ma tanto per fare un esempio, una delle
attività che ha proprio sede nel Palaindoor, per poi arrivare
all'ultima pagina sempre che riguarda le sponsorizzazioni anche per
quanto concerne il settore disabili.
Io credo che se vogliamo veramente dare un'immagine di Valle
d'Aosta come regione dello sport, dobbiamo essere coerenti e
cercare di portare avanti quelle azioni che ci possono portare in
alto sotto tutti gli aspetti. Chiediamo quindi, come gruppo Lega,
veramente di ripensarci, di rivedere questa cosa e di dare un vero
segnale per lo sport.
Presidente -
Consigliera Foudraz, sono rimasti un po' più
di tre minuti.
Foudraz (LEGA VDA) -
Sarò rapidissima. Vorrei solo fare
presente che questa decisione di scegliere il Palaindoor come
centro vaccinale Covid de la
plaine
è una decisione grave,
una scelta calata dall'alto senza un minimo di preavviso e
soprattutto passando sopra tutti e sopra tutto.
Vorrei rimarcare che coloro che si allenano all'interno di
quella struttura sono in numero sempre più crescente e diversi
ragazzi e ragazze hanno ottenuto e ottengono tuttora ottimi
risultati sia a livello nazionale che a livello europeo, una
struttura definita dal Presidente del CONI come una tra le migliori
presenti nel nord Italia.
Spiace veramente quindi precludere la possibilità di lasciare
fare sport ai nostri ragazzi e soprattutto non permettere loro che
si realizzino i sogni e la loro carriera sportiva.
Presidente -
Ha chiesto la parola la consigliera
Spelgatti, ne ha facoltà.
Spelgatti (LEGA VDA) -
Solo una battuta: assessore Marzi,
ci ritroviamo qua, quando eravamo in Consiglio comunale eravamo in
opposizione e lei era Assessore competente appunto allo sport
quante volte glielo avevamo detto che saremmo arrivati a una
soluzione di questo tipo? Abbiamo iniziato a denunciare quelle
situazioni sul Palaindoor, sul Palaghiaccio, sul Tesolin, dal 2016,
non è stato fatto niente. Ci ritroviamo qua come Consiglieri
regionali che oggi il Palaindoor chiude. Complimenti.
Presidente -
Altri? Ha chiesto la parola il presidente
della Regione Lavevaz, ne ha facoltà.
Lavevaz (UV) -
Abbiamo avuto modo già di parlare di
questa tematica durante il
question time
all'inizio dei
lavori di ieri. Io credo che questa risoluzione sia quanto meno
strumentale, diciamo così, perché si vuole mettere in evidenza una
cosa che non esiste, cioè una distinzione tra chi è a favore dello
sport, chi è contro lo sport. Anche la manifestazione che c'è stata
in piazza ovviamente è stata in qualche modo strumentalizzata per
mettere in evidenza questo tipo di atteggiamento, che naturalmente
non corrisponde al vero.
Lei, collega Baccega, credo che conosca meglio di quasi chiunque
qua dentro le problematiche del Palaindoor visto che è stato
amministratore per vent'anni, prima come Assessore in Comune e poi
come Assessore in Regione, adesso come Consigliere, quindi credo
veramente che sia - spero almeno - strumentale questo tipo di
atteggiamento, perché altrimenti vorrebbe dire che ci sarebbe
qualcosa di cui preoccuparsi, perché se non sappiamo le
problematiche che ci sono dietro la mancanza di un CPI che lei ha
citato, quindi tutta la serie di problematiche strutturali che
esistono attualmente per quella struttura, ci sarebbe veramente di
cui preoccuparsi.
Come ho già detto ieri all'inizio della seduta, il Palaindoor è
stato richiamato anche oggi in diversi interventi, doveva essere
chiuso, sostanzialmente è già chiuso per la necessità di revisioni
strutturali legate ovviamente a queste mancanze di
certificazioni.
Il Comune di Aosta aveva già deciso una chiusura al 31 dicembre,
come ho avuto modo di dire ieri, è stata spostata a fine marzo
semplicemente per dare la possibilità ai fruitori, e peraltro i
fruitori in questo periodo sono, ahimè, già - e di questo ne siamo
tutti consapevoli - limitati per le limitazioni del Covid, non ci
sono tutti gli atleti amatoriali, rimangono gli atleti ovviamente
cosiddetti "di interesse nazionale"... però appunto questi tre mesi
servivano per trovare delle soluzioni alternative, che peraltro sia
il Comune che in ultimo adesso l'Assessorato si sono impegnati a
cercare di trovare.
Se quindi abbiamo anticipato di quattro settimane questa
necessità di trovare soluzioni alternative, ovviamente è stato
valutato e, come ho detto ieri, è stato valutato non a cuor
leggero, perché evidentemente conoscevamo le problematiche a cui
queste persone, questi atleti, queste società andavano incontro, ma
ovviamente si è dovuto, come sempre si deve fare quando si
amministra, mettere sul tavolo i benefici, i costi, i pro e i
contro di ogni scelta. Se la struttura è stata individuata come
struttura vaccinale per la
plaine
è perché, mettendo sul
piatto tutti questi aspetti, comunque quella è rimasta la soluzione
migliore, non certo perché la maggioranza è contro lo sport, ma per
la necessità di avere un luogo utile, funzionale e razionale per
portare avanti il nostro piano vaccini, che ovviamente speriamo
tutti di poter portare avanti al massimo delle sue potenzialità,
cioè facendo 1.000-1.200 vaccinazioni al giorno. Questo può essere
fatto in quella struttura.
Abbiamo fatto le valutazioni alternative, a parte il Teatro de
la Ville a cui non abbiamo francamente pensato, quelle citate dal
collega Baccega le abbiamo quasi vagliate tutte sostanzialmente,
però francamente ovviamente la soluzione dell'analisi è stata
quella a cui siamo addivenuti.
Come ho detto ieri, abbiamo parlato di 5-6 mesi perché crediamo
possa essere il tempo utile per fare la vaccinazione di massa, che
è un po' l'obiettivo che ci siamo posti sul piano vaccinale e che è
anche l'obiettivo che credo che, come Valdostani
in primis
,
cerchiamo di ottemperare, quindi arrivare a fine dell'estate con
una vaccinazione del 70 percento della popolazione valdostana. Se
dopo questi 6 mesi rimarranno della parti residuali, delle porzioni
residuali di popolazione da vaccinare, però avremo concluso la
vaccinazione di massa, quindi con quei 1.000-1.250 vaccini al
giorno, probabilmente si potrà comunque fare una valutazione,
questa è già stata anche messa sul tavolo delle diverse
valutazioni, di tornare all'interno dell'Ospedale come si fa
attualmente, ovviamente con numeri molto più piccoli, questo
ipotizzando, come dicevo, una vaccinazione residuale della
popolazione, quindi tornando sui 200-300 vaccini al giorno che si
fanno oggi. Questo quindi vuol dire che non andremo in nessun modo
- e questo vorrei che sia assolutamente chiaro - a spostare in
avanti la riapertura del Palaindoor, questo è evidente per il
semplice fatto che il Comune non ha un progetto finanziato e pronto
a essere appaltato domani, ma è il Comune stesso che ha detto che i
lavori potranno comunque iniziare a ottobre, quindi non è che si
chiude il 31 marzo perché il 1° aprile iniziano i lavori, si chiude
il 31 marzo perché non si è in regola con la struttura. Da marzo
all'autunno si predisporranno tutte le procedure e i progetti, in
autunno si spera, quando il piano vaccinale di massa sarà
oggettivamente terminato, si riaprirà, quindi di sicuro non andiamo
a spostare in avanti, al massimo potremmo fare guadagnare un po' di
tempo e questa non è una cosa che butto come battuta, è
effettivamente così perché è l'impegno che ci siamo presi anche
rispetto al Comune in collaborazione con la Protezione civile, una
parte di lavori minimali, in particolare per la parte che riguarda
i luoghi che verranno utilizzati per i vaccini, qualche lavoretto
sempre nella logica del CPI verrà già fatto. Al massimo quindi
portiamo avanti i lavori per il Comune, quindi ci sarà una sorta di
collaborazione in questo senso. Questa è la situazione.
Per questi motivi - e non voglio entrare nelle polemiche di
altro tipo sulla mancanza di pianificazione di cui ha parlato il
collega Baccega, perché non voglio proprio entrare in questo tipo
di polemica dato che avrei qualcosa da dire sulla pianificazione
che abbiamo trovato sulla gestione sanitaria della pandemia ma non
voglio entrarci - quindi semplicemente comunico che ci asterremo
come maggioranza su questa risoluzione.
Presidente -
Altri? Ha chiesto la parola il consigliere
Baccega come gruppo, ne ha facoltà.
Baccega (PA) -
Io sfioro con uno
slalom
le
provocazioni, caro Presidente, ed entro nel vivo: quello che ci
interessa a noi in questo momento è fare in modo che quelle
migliaia di persone che frequentavano il Palaindoor possano fare la
loro attività.
La mancanza di programmazione sta nel fatto che, quando si
chiude una struttura, bisogna pensare a dove collocare gli altri,
quelli che la frequentano, questa è la mancanza di programmazione,
allora ci sono strutture che si possono noleggiare, che si possono
affittare, che si possono posizionare nel campo da rugby che non è
utilizzato. Questa è la scelta politica che andava fatta perché noi
non diciamo nella nostra risoluzione che il CPI non si doveva fare,
si deve fare, certo, ma, quando noi abbiamo consegnato al Comune di
Aosta quella struttura, era a posto perché il CPI non serviva, lo
sa molto bene. Nel 2011 è sopravvenuta una norma che indicava che
si facesse il CPI.
Parla poi di strumentalizzazione... nessuna strumentalizzazione,
però abbiamo anche noi dei referenti a cui dobbiamo dire le cose
come stanno, ci dicono: "ma vi hanno presi in giro, hanno approvato
una risoluzione e poi avevano già tutto fatto?". Addirittura
qualcuno era presente ai sopralluoghi, quindi parlate di
strumentalizzazione e poi chi è che va a dire alle federazioni,
alle associazioni sportive, agli enti di promozione: "non fatevi
strumentalizzare politicamente". Nessuno ha strumentalizzato
politicamente, siamo stati al fianco di coloro che hanno chiesto
aiuto. Perché il tennis che è fuori deve chiudere, per esempio? Per
quale motivo? Non si può utilizzare il tennis gestendo la parte
esterna? Questo è entrare nel vivo. Lo sa che domenica era prevista
una gara di arrampicata per giovani, era una gara di arrampicata
interregionale e quindi hanno dovuto sospenderla e non si è fatta
la gara? Non abbiamo fatto una bella figura come Valle d'Aosta. Una
ragazzina che è andata ad allenarsi in un'altra palestra non
proprio performante si è fratturata il braccio, è una settimana
molto sfortunata da questo punto di vista.
Allora io non ho parlato di sanità perché non intendo parlarne e
continuerò a non parlarne per qualche tempo, però non mi provochi
perché non è una cosa carina quella che lei ha detto poco fa. Se
c'era interesse nel mondo dello sport, dovevate dimostrarlo, non lo
avete assolutamente dimostrato, avete agito in modo autoritario e
il risultato è che avete dato una pessima impressione al mondo
dello sport.
Presidente -
Altri? Non vedo altre richieste. Metto in
votazione la risoluzione. La votazione è aperta. La votazione è
chiusa.
Presenti: 34
Votanti: 14
Favorevoli: 14
Astenuti: 20 (Barmasse, Bertin, Bertschy, Caveri, Chatrian,
Cretier, Grosjacques, Erika Guichardaz, Jean-Pierre Guichardaz,
Jordan, Lavevaz, Malacrinò, Marguerettaz, Marquis, Marzi, Minelli,
Restano, Rosaire, Sapinet, Testolin)
La risoluzione non è approvata.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK