Consiglio Regionale della Valle d'Aosta - Oggetto del Consiglio n. 2391 del 10 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2391 del 10 gennaio 2007 - Resoconto
OGGETTO N. 2391/XII - Garanzia della presenza infermieristica
in tutti gli ambulatori specialistici del Poliambulatorio di Aosta.
(Interpellanza)
Interpellanza
Venuto a conoscenza che, in data 15 novembre u.s., il
responsabile del Distretto n. 2 dell'Azienda USL Valle d'Aosta ha
ribadito "l'impossibilità di garantire una presenza infermieristica
per tutti gli ambulatori specialistici attualmente presenti nel
Poliambulatorio" di Aosta, in Via Guido Rey, garantendo soltanto la
presenza infermieristica per le chirurgie generale, toracica,
vascolare, odontostomatologica, urologica;
Constatato che tale scelta è pesantemente lesiva degli altri
specialisti ambulatoriali quali i cardiologi, i ginecologi, gli
oculisti, ecc..., nonché del personale infermieristico cui viene
attribuita comunque la responsabilità di essere disponibili per
tutto il piano, senza alcuna altra indicazione;
Evidenziato lo scarso impegno dell'USL della Valle d'Aosta
nel garantire l'assistenza territoriale, anche nell'ottica di
ridurre i ben più costosi accessi alle strutture ospedaliere, in
quanto le scelte sopramenzionate inevitabilmente comporteranno una
riduzione del numero delle visite e un conseguente allungamento
delle liste di attesa, nonché il rischio di una significativa
riduzione della qualità degli atti sanitari stessi;
i sottoscritti Consiglieri regionali
Interpellano
l'Assessore competente per conoscere se intenda:
1) far rispettare dall'USL gli impegni previsti dal Piano
Socio Sanitario Regionale, coprendo con la presenza infermieristica
tutte le presenze ambulatoriali nel Poliambulatorio di
Aosta;
2) regolamentare i trasferimenti finanziari all'USL,
vincolandone una parte alle strutture territoriali, unico modo per
evitare che tali fondi, direttamente, o indirettamente attraverso
la presenza sul territorio di specialisti ospedalieri, ritornino a
coprire il pesante deficit degli ospedali valdostani.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- È nota l'attenzione del nostro
gruppo per quanto riguarda la sanità territoriale e questa
interpellanza va proprio nel senso di avere una grande attenzione
perché i servizi territoriali siano potenziati e non messi in
difficoltà.
Abbiamo preso atto, invece, con dispiacere che il 15 novembre
2006 il dr. Silvio Giono Calvetto, Direttore del Distretto n. 2, ha
interrotto una fondamentale attività che è la presenza
infermieristica negli ambulatori degli specialisti, garantendo a
causa di ovvie mancanze e conosciute difficoltà nel reperimento
degli infermieri professionali, soltanto alcune delle specialità
chirurgiche - Chirurgia generale, toracica, vascolare, Urologia,
Odontostomatologia - e non garantendo invece la presenza
infermieristica in altre branche chirurgiche tipo
l'Otorinolaringoiatria e l'Oculistica e anche mediche come la
Cardiologia. Questo comporta dei gravi disagi, perché sicuramente
non si possono mantenere i tempi e la qualità delle prestazioni che
si fanno in presenza delle infermiere e soprattutto il rischio che
si penalizzi oltre la qualità anche le aspettative, quindi i tempi
di attesa per la fornitura di queste prestazioni specialistiche.
Questo tipo di politica ci sembra che contrasti con il piano
sociosanitario regionale, in quanto era tutto puntato sul tema
della difesa del territorio, anzi il potenziamento, proprio perché
questo ricade in termini positivi con la riduzione dell'impatto
delle richieste sull'Ospedale.
La seconda questione è quella che si voleva capire, proprio
perché stranamente questi ambulatori che sarebbero garantiti,
quelli della Chirurgia generale, toracica e vascolare in
particolare, sono svolti da personale ospedaliero che, alla fin
fine, quando si deve decidere a chi fare i tagli, si taglia a chi è
sempre presente sul territorio e sul territorio si impegna e invece
si tutelano sempre e solo gli ospedalieri.
L'obiettivo nostro non è quello di mettere l'Ospedale contro il
territorio, ma fare in modo che il territorio sia difeso, perché
questo è anche il primo impatto che i cittadini si ritrovano ad
avere, e sarebbe opportuno che avessero un servizio di qualità e
quindi con la costante presenza infermieristica accanto al medico
specialista, come è anche stabilito dal contratto nazionale degli
specialisti ambulatoriali.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Rispondo prima a questo fatto contingente
che è successo, che non conoscevamo e che è già stato ampiamente
risolto, per fare poi dopo alcune considerazioni dal punto di vista
sanitario.
Il fatto contingente... è vero, 2 infermieri dello stesso
servizio, sono andati in pensione contemporaneamente e altri 2
convenzionati nel mese di novembre hanno terminato le loro ore di
convenzione. Come si sa, la finanziaria del 2006 prevedeva dei
blocchi alle assunzioni, prevedeva delle riduzioni delle ore in
convenzione, per cui si è creato un disagio, direi anche aumentato
da una direttiva poco chiara del responsabile del Distretto n. 2,
perché invece di parlare di "impossibilità di garantire" avrei
parlato di "necessità temporanea di riorganizzare un servizio
infermieristico". Questo fatto contingente è stato conosciuto da
noi dopo che si era verificato, non prima, e questo mi dispiace;
gli operatori, tutti, non solo alcuni, sono venuti a presentarmi il
problema, abbiamo derogato subito come Giunta nel senso che sono
state aumentate le ore in convenzione ai 2 convenzionati e nel mese
di dicembre sono stati assunti altri 2 infermieri professionali e
lì trasferiti, per cui al momento il servizio è di nuovo ripreso
con le unità precedenti, quindi il titolo dell'interpellanza,
"garanzia conservata"... direi di sì, perché al momento il numero
di infermieri presente è come quello precedente. Vincolare dei
fondi a una delle 4 aree può essere un'indicazione: in questo
momento non ci sembra la più corretta. Le 4 aree sono l'area
ospedaliera, l'area territoriale, l'area tecnico-amministrativa e
l'area della prevenzione, in quanto nel piano si dice che sia
opportuno vincolare e mettere in unione queste 4 aree perché
collaborino e non siano 4 feudi autonomi.
Sulla necessità di investire sul territorio: è una nostra
preoccupazione che risponde a degli impegni, ma che non può non
essere verificata come correttamente perseguita in questo periodo,
proprio come una nostra preoccupazione, anche se poi vi sono dei
fatti contingenti, ma i fatti contingenti sono legati a dei piccoli
settori e a dei piccoli momenti. Il territorio ha assorbito, nel
2006, rispetto alle 4 aree di cui parlavo prima, il 46% dei
finanziamenti trasferiti all'azienda in via indiretta, cioè il 46%
della spesa sanitaria della Regione viene spesa sul territorio. La
presenza medica specialistica è passata nel 2006 da 201 ore a 229
ore settimanali, con un aumento del 14%. Questa presenza ha
prodotto nei primi 9 mesi di quest'anno 26.888 prestazioni con un
aumento del 19% rispetto all'anno precedente, per un valore
economico di 470.367 euro. Oltre a una preoccupazione ad investire
sul territorio, mi sembra che questi dati poi, uniti anche alle
prestazioni radiologiche strumentali che ho fornito in una
precedente interpellanza, dimostrino come non solo a livello di
principi, ma anche a livello di dati ci sia un aumento delle
prestazioni, un aumento delle ore e della presenza degli
specialisti sul territorio.
Volevo fare alla fine una considerazione forse un po' più
medica: è sempre necessaria la presenza dell'infermiere, del
laureato in scienze infermieristiche, che qualche volta sta lì a
non fare nulla, a sentire quello che lo specialista dice e magari a
porre dei problemi al paziente? O può essere questo sostituito da
un "OSS"? Questo è un discorso che stiamo facendo, non solo sul
territorio, anzi, è un discorso che viene fatto ampiamente ormai in
Ospedale: di fronte a un problema di carenze di risorse e quindi ad
una necessità di riorganizzare queste risorse, penso che
soprattutto nell'attività ambulatoriale bisognerà rivedere le varie
tipologie di visita, non del singolo specialista, questo è vero, ma
soprattutto in un periodo in cui le prime visite sono conosciute e
vengono prenotate come prime visite, le medicazioni vengono
prenotate come medicazioni... non direi che è una questione di
specialista... a tale infermiera sì, a tale infermiera no..., ma
proprio di una regolarizzazione del personale infermieristico,
soprattutto dei laureati in scienze infermieristiche che hanno
delle specificità ben precise, in modo da permettere che
l'infermiere sia presente con una professionalità particolare là
dove serve e, là dove non serve, riservare l'attività solo al
medico o in alcuni casi, quando il paziente deve essere aiutato a
salire sul lettino, è sufficiente un "OSS". Questo perché molti
degli specialisti che qui si lamentano di non avere l'infermiere al
seguito quando fanno la visita... poi, quando fanno l'attività
privata o esami nei loro studi, non hanno neppure l'infermiera
professionale!
Territorio quindi sì, sempre da aumentare, razionalizzazione
delle risorse anche sul territorio, nell'ambito dell'attività
ambulatoriale a seconda del tipo di visita: prima visita,
medicazione... prevedere l'infermiera e con un tipo di
professionalità particolare, là dove questa serve.
Presidente
- La parola al Consigliere Sandri.
Sandri (GV-DS-PSE)
- Ringrazio l'Assessore che ci ha dato
delle risposte rassicuranti, questo è un fatto positivo. Penso che
la presa di posizione del Direttore - che mi sembra di constatare
non ha avuto neanche l'apprezzamento dell'Assessore - meriti
qualche riflessione sulla conduzione del Distretto n. 2, distretto
che ha visto la chiusura del Consultorio di Via Festaz, che ne ha
viste di vari colori, e ho l'impressione che lì dovremo fare una
valutazione diversa da quella che si può fare in questa sede.
Mi fa piacere che il problema sia stato risolto; la nostra
attenzione su questo punto si manterrà forte, soprattutto a partire
dalle grandi scelte politiche che stanno alla base di questi dati,
prima fra tutte le questione del vincolo dei fondi. Il vincolo dei
fondi è una necessità quando esiste qualcuno che è preponderante,
noi conosciamo che gli ospedalieri fanno il bello e il cattivo
tempo all'USL e il Collegio dei Primari, anche se è un organismo
non ufficiale, spadroneggia e si permette anche di criticare
l'Assessore e l'amministrazione dell'USL quando non seguono i loro
dettati... credo che tutelare il territorio e tutelare il più
debole e, tra esso, proprio il meccanismo del vincolo dei fondi, è
un primo passo per garantire che sul territorio ci sia tutta la
sanità di cui c'è bisogno.
Credo che sul resto della discussione sia importante certo
rivedere il mansionario e l'utilità, mi fa piacere che non ci siano
ancora delle posizioni predeterminate, ma faccio esemplificare dal
punto di vista tecnico che, anche là dove non ci sono i chirurghi,
tipo Cardiologia o altro, l'infermiere è fondamentale, non per far
salire o scendere il paziente, ma per fare l'"ECG" piuttosto che
altre prestazioni, in quanto se le deve fare il medico ci mette il
doppio del tempo e questo comporta che si fanno meno visite con un
allungamento dei tempi di attesa. Mi permetto di chiudere qui,
perché il caso è risolto; l'attenzione continuerà ad essere molto
forte, tengo a precisare che quando si devono fare i conti sulla
bontà o meno di un servizio, spero che non ci si limiti ai numeri e
soprattutto ai soldi, ma che alla fine si vada a vedere
l'epidemiologia e soprattutto la soddisfazione del cliente: da
questo punto di vista non sempre - visto quello che si legge sui
giornali - si è a un livello ottimale...
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK