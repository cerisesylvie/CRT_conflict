Consiglio Regionale della Valle d'Aosta - Oggetto del Consiglio n. 1444 del 13 luglio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula
Oggetto del Consiglio n. 1444 del 13 luglio 1995 - Resoconto
SEDUTA POMERIDIANA DEL 13 LUGLIO 1995
OGGETTO N. 1444/X Installazione di barriere antirumore lungo
l'autostrada della Valle d'Aosta. (Interpellanza)
Interpellanza Preso atto del grande traffico che interessa
l'autostrada della Valle d'Aosta traffico in continuo aumento con
un tasso di rumorosità sempre maggiore;
Visto che diversi Paesi europei ma anche in regioni italiane fra
l'altro anche il Piemonte si cerca di porre un argine a questi
rumori dannosi;
Constatato che anche nella stessa autostrada Torino/Quincinetto
sono già state installate barriere antirumore nei tratti attigui i
centri abitati,
il sottoscritto Consigliere regionale
Interpella
I'Assessore competente per sapere:
1) se è stato previsto anche nella nostra autostrada
l'installazione di barriere antirumore;
2) quali sono le zone interessate;
3) quali sono i tempi previsti alla messa in opera delle
barriere stesse.
F.to: Chiarello
Presidente Ha chiesto la parola il Consigliere Chiarello.
Chiarello (RC) Abitando vicino all'autostrada, avendo diversi
solleciti da parte della popolazione, mi è sembrato interessante
chiedere, anche avendo visto in altre autostrade d'Italia e
sentendo le varie soluzioni che ci sono, anche la stessa
autostrada, come ho scritto nella interpellanza, da Torino a
Quincinetto, dove sono già state poste delle barriere antirumore,
essendo abbastanza grave il problema specialmente nella nostra
regione, dove l'autostrada addirittura taglia a metà alcuni paesi
valdostani, vorrei sapere dall'Assessore se c'è un piano a questo
riguardo.
Ho seguito le elezioni comunali e nel programma di due comuni
sia da parte di una lista che dall'altra c'era l'impegno a far sì
che si mettessero le barriere antirumore sull'autostrada, quindi è
un problema abbastanza sentito.
Vorrei sapere se c'è un piano, quali sono i tempi per queste
installazioni e quali paesi riguardano.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Sul primo punto, se è stata prevista anche
nella nostra autostrada l'installazione di barriere antirumore, la
risposta è sì. Le zone interessate sono il comune di Hône, fra il
km. 62,150 e il km 62,600 dell'autostrada Quincinetto-Aosta. Per
quanto attiene la tangenziale, la zona vicina a via Voison, piscina
comunale di Aosta, e regione in località Tzamberlet.
Per quanto attiene la RAV, la zona interessata è Aymavilles e
Morgex.
Per quanto riguarda i tempi, le risposte le fornisco
differenziate in base alle informazioni che ho ricevuto dalle
singole amministrazione, per quanto attiene Hône è la SAV, per
quanto attiene Morgex e Aymavilles è la RAV, mentre la tangenziale
è regionale.
Per quanto attiene i lavori relativi a Hône, attualmente è in
corso di definizione l'installazione di pannelli fonoassorbenti in
corrispondenza di questo comune nel tratto di autostrada
Quincinetto-Aosta.
Nella stessa zona, in data 27 giugno 1995, si è intanto
completato il rifacimento del piano viabile con conglomerato
bituminoso fonoassorbente, nell'intendimento di ridurre i disagi
provocati dal traffico veicolare.
Circa l'adozione di altre zone nell'arteria concessa alla SAV, e
in particolare su nuovi tratti di recente aperti al traffico di
tali strutture, peraltro fortemente compromettenti le consolidate
tecnologie di esercizio connesse allo sgombero della neve, allo
sfalcio delle erbe sulle scarpate ed alle esigenze di controllo del
corpo autostradale, si è in attesa della definizione del quadro
normativo sull'inquinamento acustico, oggi peraltro assai
incerto.
Per quanto attiene la zona via Voison, piscina comunale, in
Aosta, località Tzamberlet, in tale tratto dovranno essere valutati
con attenzione gli interventi necessari, soprattutto in
corrispondenza di 3-4 nuclei di edilizia residenziale, tenendo
nella debita considerazione anche l'eventuale impatto di una
quinta, che sviluppandosi sulla direttrice est-ovest creerebbe,
oltre ad una barriera visiva, una ampia fascia di ombra e gelo
sulle diverse proprietà, in particolare nel periodo invernale.
Per quanto attiene invece la zona di Aymavilles e Morgex, per il
solo fatto della realizzazione dell'autostrada Aosta-Monte Bianco,
che ha portato tutto il traffico (in particolare pesante) lontano
dai centri urbani e per l'80 percento in sotterraneo, le condizioni
di vita dell'alta Valle dal punto di vista atmosferico ed acustico
sono drasticamente migliorate. Rilevazioni in corso, relative
all'inquinamento atmosferico strettamente collegate a quello
acustico, ad opera di specialisti svizzeri, confermano questa
affermazione. In ogni caso, là dove se n'è verificata la necessità,
la RAV ha già provveduto a minimizzare i rischi di inquinamento
acustico realizzando in comune di Villeneuve barriere antirumore a
protezione di edificio adibito a scuola media, previo accordo con
la comunità montana Grand Combin, proprietaria dell'immobile.
Un altro intervento di prossima realizzazione - i lavori sono
già stati appaltati - interessa la località Marré, in comune di
Morgex, in corrispondenza della rampa di accelerazione che immette
sul ramo di svincolo in direzione Aosta - Torino, dove saranno
costruite delle barriere insonorizzanti a protezione di attività
turistiche esistenti.
Presidente Ha chiesto la parola il Consigliere Chiarello.
Chiarello (RC) Mi avevano insegnato che è meglio fare
interrogazioni, così si prende sempre in castagna l'Assessore...
non è mio costume.
Avevo già fatto un intervento con il Presidente della Giunta per
il protrarsi dei lavori proprio nel tratto di Hône, ed ho fatto
questa interpellanza proprio per capire se era prevista questa
cosa, perché non si è utilizzato lo stesso tempo in cui si
ristrutturava quel tratto di autostrada per fare questo
intervento.
Ho detto che abito vicino all'autostrada, in una frazione che
forse all'autostrada è ancora più vicina di Hône. Vorrei capire che
criterio è stato usato, dato che per ristrutturare una casa a
trenta metri dell'autostrada si fanno fare tante pratiche, quando
invece c'è da proteggere queste abitazioni non si fa niente per
proteggerle dal rumore. Chiedo all'Assessore cosa devono fare i
comuni per far rispettare questo diritto. Se è stato scelto Hône,
come mai questa scelta? Cosa sarà dopo? Aspettiamo gli studi,
oppure, dato che queste barriere sono state installate in più posti
nel Piemonte, almeno nei comuni attigui all'autostrada verranno
prese queste decisioni e la Giunta si impegnerà in questo
senso?
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK