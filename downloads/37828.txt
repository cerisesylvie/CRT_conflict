Consiglio Regionale della Valle d'Aosta - Oggetto del Consiglio n. 1490 del 20 ottobre 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Personale docente e non docente
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1490 del 20 ottobre 2015 - Resoconto
OGGETTO N. 1490/XIV - Interrogazione: "Determinazioni
adottate per l'assunzione dei docenti precari iscritti alle
graduatorie ad esaurimento regionali".
Presidente
- La parola all'Assessore Rini.
Rini (UV)
- Grazie Presidente. Grazie, collega Viérin,
che ci permette di fare un po' di chiarezza su questo punto
importante e tema anche di dibattito di questi giorni.
In merito al primo punto, si premette che la legge n. 107 del
2015 di riforma del sistema nazionale di istruzione e formazione,
ormai la nota e cosiddetta "buona scuola", prevede che le
graduatorie ad esaurimento perdano efficacia ai fini delle
assunzioni dal 1° di settembre del 2015 solo se esaurite. La stessa
legge stabilisce che fino al totale scorrimento delle graduatorie
ad esaurimento per l'assunzione del personale docente ed educativo
continui ad applicarsi l'articolo 399, comma 1°, del decreto
legislativo del 1994 n. 297, secondo il quale i posti assegnabili
per l'accesso ai ruoli del suddetto personale sono così ripartiti:
50 percento per concorsi per esami e titoli, e 50 per le
graduatorie ad esaurimento. Per l'anno scolastico 2015 e 2016,
l'Amministrazione, al fine di destinare alle assunzioni a tempo
determinato il maggior numero dei posti possibili assegnabili, ha
deciso di assegnare a ruolo - diversamente quindi a quanto è
accaduto negli anni scolastici passati - oltre all'ordinario 50
percento dei posti vacanti anche quei posti vacanti residuati dopo
l'effettuazione della mobilità professionale e territoriale da
fuori Valle, e anche i posti dispari, laddove è stata accertata la
consolidata vacanza di quel determinato posto perpetuata nel tempo.
Le suddette assunzioni sono quindi state disposte a norma del
citato articolo 399 del decreto n. 297 del '94 attingendo in pari
misura, e cioè di nuovo per il 50 percento tra le graduatorie ad
esaurimento e dalle vigenti graduatorie dei concorsi per esami e
titoli, attribuendo alle graduatorie ad esaurimento i posti
destinati al concorso non coperti per insufficienza o per totale
mancanza di candidati collocati nelle graduatorie di merito
concorsuali. In presenza di candidati invece collocati nelle
graduatorie di concorso e nelle graduatorie ad esaurimento, i posti
vacanti sono stati quindi ricoperti con assunzioni a tempo
indeterminato, assunzioni che hanno determinato l'esaurimento delle
graduatorie del concorso bandito nel 2012 per la scuola primaria e
per la scuola secondaria, e per le graduatorie ad esaurimento di
ulteriori classi di concorso per quanto riguarda invece la scuola
secondaria.
Venendo poi al secondo punto, le future assunzioni in ruolo
dalle graduatorie ad esaurimento ancora vigenti saranno disposte
ovviamente in relazione alle esigenze effettive riferite agli
organici delle scuole regionali, correlate alla disponibilità di
posti che, di volta in volta, risulteranno vacanti. Grazie.
Presidente -
La parola al collega Laurent Viérin.
Viérin L. (UVP)
- Ci dispiace prendere atto - ma
l'avevamo già intuito - che la questione delle GAE non sarà
risolta. È chiaro che, per fare un po' di chiarezza, le persone che
sono inserite in queste graduatorie ad esaurimento sono persone che
hanno sostenuto un concorso, e quindi dal 2000 queste persone sono
in attesa fino ad esaurimento, perché da questi concorsi riservati
hanno visto inserita, all'interno di queste graduatorie che erano
appunto diventate poi ad esaurimento, una propria prospettiva di
assunzione fino all'esaurimento di queste graduatorie.
Il problema vero, inteso come evoluzione del caso, è che con
l'adozione della "buona scuola" è vero che le graduatorie non
esisteranno più, ma non ha citato, Assessore, la disposizione
all'interno della legge sulla buona scuola che dal 2016 faranno
sparire queste graduatorie. Quindi il problema in Valle d'Aosta non
sono tanto le assunzioni che si fanno ogni anno (quelle sono sempre
state fatte), ma sarà la situazione di queste persone quando le
graduatorie ad esaurimento potranno, anche a livello nazionale,
essere abolite, perché invece a livello nazionale, rispondendo
anche alle disposizioni europee, tutte le assunzioni saranno fatte
entro il 2016 per come sono state annunciate le cose, e questa
situazione ha creato molte aspettative anche in Valle d'Aosta. È di
questi giorni la presa di posizione della CGIL scuola, ma anche
altre Organizzazioni sindacali si stanno confrontando, chiedendo un
piano, chiedendo un tavolo di confronto tra le istituzioni,
l'Assessore e le Organizzazioni sindacali per andare a risolvere
questa questione di persone che da vent'anni sono all'interno di
queste graduatorie.
Assessore Rini, noi vorremmo magari affrontare tale questione in
V Commissione, come avevamo promesso anche alle persone e ai
docenti che erano venuti. Il problema è soprattutto sulla
secondaria. Ad oggi ci risultano una cinquantina di persone - poi i
numeri magari li rianalizzeremo bene in commissione - che oggi
temono per la loro prospettiva di lavoro, perché negli anni sono
stati superati da altre tipologie (per l'evoluzione normativa) di
concorsi, però sono una cinquantina. Assessore, lei dice che
succede, che il problema vero è che magari non abbiamo
disponibilità di posti per le persone in base al titolo, però ci
sono magari persone che nel mentre hanno ottenuto un'altra
abilitazione, e quindi magari hanno due abilitazioni e potrebbero
essere utilizzate all'interno dell'organico regionale stabilizzando
quella che è ormai diventata una situazione cronica, che poteva
essere risolta nel tempo andando ad esaurire le assunzioni a tempo
indeterminato.
Quello che noi temiamo, Assessore, è che la buona scuola risolva
in parte questa questione delle graduatorie, che in Valle d'Aosta
non si applica perché c'è la deroga, e che noi, avendo competenza
primaria, non assumiamo queste persone che da vent'anni aspettano
una risposta di certezza. Allora la certezza...se c'è una
prospettiva anche pluriennale, noi ipotizziamo e le chiediamo,
Assessore, un tavolo di confronto dove vogliamo essere presenti,
che codifichi nei prossimi anni quale prospettiva c'è per queste
persone che sono nelle GAE. Detto ciò, se l'anno prossimo, cioè nel
2016, il Governo decidesse...visto che se a livello nazionale
vengono assunti tutti quelli delle GAE...con un articolo si
aboliscono queste graduatorie, le persone che nel mentre, qui, in
Valle d'Aosta, non saranno state assunte pur avendo conseguito e
ottenuto un'abilitazione a un concorso e avendo fatto sacrifici,
non potranno vedere la propria prospettiva lavorativa all'interno
del mondo scolastico valdostano. Per quanto riguarda il resto,
Assessore, sono sempre state fatte le assunzioni. Sarebbe
interessante anche prendere un prospetto negli anni per vedere
numericamente quali sono state queste assunzioni, sono in
decrescita in questi ultimi anni, sono anche in decrescita i numeri
delle iscrizioni dei bimbi, quindi del mondo scolastico e della
popolazione scolastica qui. Però noi, come lei ben sa, abbiamo a
cuore tutto ciò che riguarda la cultura, i giovani e il futuro
della nostra comunità. Gli educatori, oggi più che mai, hanno un
ruolo delicatissimo, perché spesso si scaricano sulla scuola tutti
i problemi della società, oggi i problemi sono gli insegnanti che
non sanno risolvere questo o quello, mentre spesso è la società che
scarica sulla scuola e oggi il ruolo di educatore e di insegnante è
un ruolo molto delicato.
Nell'ottica di stabilizzazione, e rispondendo anche e
soprattutto alle disposizioni europee e a ciò che è l'evoluzione
normativa europea, noi chiediamo che non succeda il
paradosso...concludo Presidente...che veda gli unici docenti delle
GAE in Italia, quelli valdostani, non inseriti, mentre a livello
nazionale tutti saranno assunti e - paradosso dei paradossi! -
avendo competenza in materia. La Valle d'Aosta potrebbe assumere,
in questo momento in cui si parla di disponibilità di bilancio,
queste persone, cercando di utilizzare la doppia abilitazione,
cercando di utilizzare queste risorse anche sul sostegno; se c'è la
volontà, questa cinquantina di persone potrebbero essere inserite
in modo indeterminato all'interno del sistema scolastico
valdostano. Torneremo comunque sull'argomento. Grazie.
Presidente -
Grazie collega. Punto 7 all'ordine del
giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK