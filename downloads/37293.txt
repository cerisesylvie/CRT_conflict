Consiglio Regionale della Valle d'Aosta - Oggetto del Consiglio n. 1112 del 25 marzo 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
AMMINISTRAZIONE REGIONALE
FORESTE E TERRITORI MONTANI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1112 del 25 marzo 2015 - Resoconto
OGGETTO N. 1112/XIV - Discussione generale sul disegno di
legge: "Modificazioni alla legge regionale 20 dicembre 2010, n. 44
(Costituzione di una società per azioni per la gestione di servizi
alla pubblica amministrazione regionale)".
Presidente
- La parola al Consigliere relatore
Farcoz.
Farcoz (UV) -
Merci Président.
Il presente disegno di legge prevede una modificazione alla
legge regionale n. 44 del 2010: "Costituzione di una società per
azioni per la gestione dei servizi alla pubblica Amministrazione
regionale", al fine di ampliare l'oggetto sociale della società per
azioni a totale capitale pubblico, costituita dalla Regione per
l'erogazione di servizi strumentali all'esercizio dei compiti
istituzionali dell'Amministrazione regionale. In particolare
l'articolo 1 del presente disegno di legge prevede l'aggiunta della
lettera e) bis al comma 1 dell'articolo 3 della legge regionale n.
44/2010, relativo all'oggetto sociale della predetta società,
introducendo tra i servizi che possono essere svolti dalla medesima
il supporto nelle attività di progettazione e di direzione
tecnico-amministrativa relative ai lavori nei settori della
forestazione, della sentieristica e delle sistemazioni montane,
affidati a ditte esterne o eseguiti direttamente
dall'Amministrazione. La modificazione intende pertanto inserire
anche le predette attività nel modello organizzativo istituito
dalla Regione attraverso la costituzione della società per azioni a
totale capitale pubblico di cui alla legge regionale 44 del 2010.
Diversi sono stati gli incontri in commissione che hanno avuto come
oggetto l'approfondimento tecnico-giuridico della questione in
oggetto, sottolineando come la modifica della legge che stiamo
presentando fosse l'unica strada perseguibile per prospettare una
continuità lavorativa alle professionalità cresciute
nell'Amministrazione regionale nel corso di questi anni. Infatti,
l'Assessorato in tali sedi ha ben evidenziato la necessità di poter
continuare a contare sulla competenza acquisita da questi
lavoratori nel corso degli anni, i quali rappresentano un
fondamentale supporto nella fase di progettazione e di direzione
tecnico-amministrativa per quanto riguarda i lavori da eseguire in
esternalizzazione e tramite interventi diretti. Merci.
Presidente -
Grazie collega. In discussione generale la
parola al collega Laurent Viérin.
Viérin L. (UVP) -
Merci Monsieur le Président.
La storia dei lavori, dei piani idraulico-forestali nella nostra
regione ha un'origine lontana, è una filosofia che negli anni ha
dato la possibilità, dal punto di vista del mantenimento del
territorio, della tutela del paesaggio, di avere una logica; una
filosofia che l'Amministrazione regionale pianificava e che negli
anni ha visto non solo in termini amministrativi, ma anche in
termini di risorse umane una pianificazione che aveva una sua
logica, un suo perché, con due risvolti: l'utilità per la nostra
Regione intesa come Amministrazione, ma intesa anche come comunità
e quello anche di un raccordo con il mondo delle imprese, dove
certe professionalità...si parla degli operai dei cantieri
forestali, che negli anni, avendo maturato un'esperienza
all'interno di certe imprese, non avendo magari più la possibilità
di spendere le loro professionalità nel mercato privato, venivano
utilizzati dall'Amministrazione pubblica non disperdendo questa
professionalità e mettendola a disposizione della comunità. Questo
sistema è stato nel tempo smantellato, inutile qui o forse
superfluo ritornare sulla scelta che è stata fatta pochi anni fa di
rivedere quello che è stato per anni un sistema di mantenimento del
territorio, di tutela del paesaggio, ma anche, da un punto di vista
di risorse professionali, una prospettiva per tante famiglie, che
spesso conciliavano quella che era l'attività nei cantieri con
altre professionalità da spendere, magari in altri lavori
stagionali, dando la possibilità di maturare un reddito
annuale.
Le grosse polemiche che hanno seguito la scelta di rivedere
completamente e anche magari in modo poco approfondito questa dei
cantieri forestali...perché tanto si è discusso sul fatto che si
fosse obbligati...sulla scelta obbligata di smantellare questo
sistema perché non si poteva più fare, abbiamo discusso tante volte
qui in aula...durante due annualità e sessioni di bilancio
quest'argomento è tornato alla ribalta e l'Amministrazione
regionale, anche su sollecitazione dei gruppi di opposizione, ha
deciso di rivedere parzialmente sia per quanto riguarda la mole e
la tipologia di interventi, ma anche per la questione dell'età. Si
è quindi andati a recuperare una situazione, che, anche se
parziale, perché, da un punto di vista della copertura delle
giornate lavorative e anche della funzione che avevano queste
persone, non è il massimo, però, dal punto di vista del recuperare
qualcosa che era stata una scelta scellerata, si è leggermente
migliorato. Un grande dibattito quindi, che è stato anche, da un
punto di vista delle pensioni sociali, un dibattito difficile. Oggi
invece parliamo di un altro pezzo che però è altrettanto importante
e che è quello degli impiegati forestali tecnici che seguivano e
seguono...hanno seguito fino allo scorso anno tutta questa parte
importante di pianificazione, e non solo, che oggi con un articolo
di legge, con una modifica di legge si vedono di fatto licenziati,
perché di questo si parla, noi ne abbiamo discusso tanto in queste
settimane in commissione con un articolo di legge...
Collega Farcoz mi dispiace che la relazione da lei letta...che
le hanno preparato dicendo che...quattro parole per sostenere un
qualcosa di insostenibile, riuscendo anche qui in aula a venire a
dire che questa è una scelta che fa il bene dei lavoratori... Dopo
settimane che abbiamo discusso in Commissione di questa questione,
venite qui leggendo quattro righe, presentando una legge che
modifica il destino di 36 - per non dire di più - persone e
famiglie? Allora noi veniamo qui per dire che queste grosse
polemiche che hanno accompagnato certe scelte non sono servite a
niente. Oggi si ricade in una scelta che parte da una motivazione
tecnica, quale? Che queste persone (circa una quarantina, circa 36
impiegati) non possono più essere assunte a tempo determinato.
Abbiamo anche fatto degli approfondimenti dal punto di vista legale
con gli uffici competenti e ci è stato detto che questa scelta non
può più essere fatta. Si parte quindi da questa considerazione,
come si era partiti per la scelta della parte forestale, per dire:
"benissimo, non si può più operare per una scelta di rinnovo a
tempo determinato, quindi noi passiamo...cioè rinunciamo come
Amministrazione alle nostre competenze, che di fatto vengono
passate alla società "salva-precari", che si occuperà anche di
quest'oggetto, che non prevedeva questo...che viene modificato
oggi".
La vicenda è alquanto singolare per come si è sviluppata, perché
questa scelta non è stata fatta all'inizio in questo senso, si è
detto: "non si fa", quindi si interviene dopo e si modifica
l'oggetto. La funzione della "salva-precari" in origine quindi
molto probabilmente non era questa, altrimenti avremmo già previsto
nell'oggetto anche questo. Singolare, diciamo, perché con questa
norma che licenzia queste persone e comunque che fa rinunciare
l'Amministrazione a questa parte...e, Presidente, quando poi
toccherà a lei, potrà parlare anche lei...ecco, se ci lascia un
attimino...sì, lo sappiamo che suggerisce all'Assessore, ma non c'è
problema...allora, diciamo che è una vicenda alquanto singolare,
perché ci dite che non possono essere assunti. Allora noi siamo
arrivati anche in Commissione con delle proposte che non sono state
minimamente prese in considerazione dall'Assessore, sappiamo che
fino ad una certa data le assunzioni sono state fatte a tempo
indeterminato...non si può quindi assumere a tempo determinato
(così ci dite), la prima domanda che noi abbiamo formulato è: in
base alla loro professionalità maturata, alcune volte per più di 20
anni, queste persone possono essere assunte a tempo indeterminato?
Non si può. Noi avevamo proposto, sulla base della pianta organica
dell'Amministrazione regionale, di vedere i pensionamenti che ci
sono nell'intera Amministrazione regionale, magari studiare un
piano quinquennale inserendo ogni anno alcune di queste
professionalità, non assumendo più nuove persone e cercando di
stabilizzare, perché quella che è la funzione dell'Amministrazione
per chi ha maturato - e anche la giurisprudenza va in questa
direzione - per tanti anni delle professionalità è quella di
stabilizzare, evitando poi di fare nuove assunzioni. Anche
quest'ipotesi è stata scartata, non si possono o non si vogliono
quindi assumere queste professionalità, si delega alla società
"salva-precari" questa funzione sapendo però - e anche questa è
stata un po' originale come idea - che nessuno sapeva niente dei
contenuti, di come si sarebbe...e si svilupperà questa tipologia di
eventuale assunzione di persone. La prima modifica che è arrivata
in Commissione quindi era una modifica al buio, cioè c'era una
semplice modifica della società "salva-precari" modificando
l'oggetto sociale, l'oggetto della legge, senza sapere che cosa...e
quali erano i contenuti. Tutto quindi parte da questo: da una
scelta obbligata, secondo voi, che obbliga oggi l'Amministrazione a
rinunciare a certe funzioni e ad una certa sua funzione che negli
anni ha creato anche illusioni in queste persone, anche
probabilmente soprattutto in periodo pre-elettorale, perché, caso
strano, ci si accorge oggi che queste persone non possono più
essere rinnovate neanche a tempo determinato, quando invece in
periodo pre-elettorale grandi pacche sulle spalle:
"rista bièn
tranquilo
(traduzione letterale dal patois: "stai pure
tranquillo") che voi sarete non solo stabilizzati...", per anni si
è parlato dell'agenzia, si sono paventate tantissime ipotesi che
oggi svaniscono con una riunione.
Ecco che arriviamo al metodo, Assessore, glielo abbiamo detto in
Commissione, ma lo ribadiamo qui in Consiglio: è il metodo! Occorre
avere un approccio anche umano a volte di queste cose, viene
convocata una riunione, viene comunicato che l'Amministrazione
procederà in questo senso, in Commissione arrivava già la
discussione della legge, lei ci dice nell'audizione che tutti i
passaggi sono stati fatti, che in punta di piedi è stato
enunciato...addirittura è stato enunciato l'anno scorso, vengono
convocate le organizzazioni sindacali, che non sapevano nulla e che
hanno contestato anche loro il metodo. Qualcosa che non ha
funzionato nel metodo, al di là dei contenuti, quindi c'è, secondo
volet
delle nostre remore, quindi 20 giorni di riunioni in
Commissione...tutto l'inverno non si è fatto nulla, si arriva oggi
alla vigilia della partenza dei cantieri forestali mettendo la
gente davanti ad una scelta obbligata: o accettate che queste
funzioni siano delegate alla "salva-precari", o comunque non sarete
assunti, quindi non è che ci sono tante scelte! Le assunzioni a
tempo indeterminato nell'unico settore in cui non si possono
fare...sono il settore idraulico-forestale, agricolo, perché in
sanità si assume, eh, Assessore Fosson! E si assume anche a tempo
indeterminato, forse gli amici dei Cinque Stelle lo hanno anche
sollevato, sono anche stati...non so, leggermente minacciati per
certe dichiarazioni; oggi noi viviamo la vicenda del Ministro Lupi,
ce ne rammarichiamo, ma anche in Valle d'Aosta non si scherza!
Allora, nel settore sanitario noi non contestiamo che si possa
assumere, la stabilizzazione molto probabilmente, anzi sicuramente
è una prospettiva che va nella logica di dire: benissimo abbiamo
creato per certe persone, magari anche solo per qualche mese lì,
eh, delle illusioni: "poi ti stabilizziamo". Qui abbiamo persone
che da vent'anni prestano la propria professionalità all'interno di
un settore tecnico e però da un giorno all'altro: "eh, qui non si
può assumere né a tempo determinato, né a tempo indeterminato". Ne
abbiamo parlato ieri in Commissione, alla Comunità montana...in
certe Comunità montane in questi giorni si fanno assunzioni...ah,
si assume, lì le selezioni non si sa, adesso vedremo come va a
finire questa questione. Questo per dire che l'Amministrazione crea
illusioni per anni, crea disillusioni da un giorno all'altro,
chiaramente dopo aver fatto grandi promesse elettorali, dopodiché
due pesi e due misure nei vari settori. È chiaro che la gente poi
non le capisce le scelte: a) perché non vogliamo fargliele capire,
difficilmente si possono capire certe scelte con certi metodi e,
secondariamente, sicuramente, quando si creano false illusioni, si
allontana anche la gente sia dall'Amministrazione che dalla
politica, ma non per dire che bisogna promettere cose che non si
possono fare, ma che o si dice subito che queste cose non si
possono fare...non si creano false illusioni per poi trattare così
le persone!
Allora, la comunicazione è stata fatta con i crismi che abbiamo
visto e sui contenuti che cosa si dice? Dobbiamo dire che le
audizioni anche della società "salva-precari" sono state abbastanza
chiare, nel senso che il responsabile della società è stato molto
puntuale, dobbiamo dire più puntuale rispetto a voi sui contenuti.
I mesi si sono ridotti, perché subito si parlava di diversi mesi, è
chiaro che più il tempo passa e più i mesi si riducono. Le risorse
per quest'anno saranno queste, quindi quest'anno si parla di
sei-sette mesi in base ai soldi che ci sono, l'anno prossimo non si
sa. Le persone come saranno selezionate, si terrà conto della
professionalità maturata negli anni? I contenuti cioè sono stati
sviscerati dalla Commissione e certe parti sono state in termini di
intenti e di promesse anche, così, leggermente modificate grazie
soprattutto alle audizioni, ma che prospettiva c'è, qual è
l'indirizzo oggi dell'Amministrazione? È di delegare totalmente
alla società "salva-precari"? O in modo temporaneo di dire:
benissimo, queste persone o chi passerà queste selezioni...perché
di selezioni si parlerà, cercando, noi lo speriamo, di tutelare chi
ha maturato una certa professionalità, sono queste selezioni un
modo per temporaneamente vedere di risolvere l'altra questione,
cioè quella di dire: benissimo l'Amministrazione vuole ancora
investire in questo settore e cercherà una soluzione. Nessuna delle
risposte in questo senso è arrivata. La scelta è una scelta
obbligata, nel senso che il nostro voto anche in Commissione è
stato un voto non favorevole, ma sapendo che noi non possiamo
essere contrari a qualcosa che può dare una piccola speranza di
continuare a lavorare a certe persone, ma di certo non è la scelta
che al di là delle persone...ma che le professionalità maturate
negli anni...e dall'Amministrazione in termini di illusioni sono
state paventate...non è ciò che noi avremmo voluto. Noi su questa
cosa non ci siamo: non ci siamo nei contenuti, non ci siamo nei
metodi, crediamo che un approfondimento se i tempi ci fossero
stati...perché poi sappiamo che prima questa legge arriva, prima
queste eventuali professionalità possono iniziare a lavorare. Siamo
stati quindi anche costretti ad una certa fretta, ne abbiamo
discusso anche in Commissione, perché, ripeto, per tutto l'inverno
si è un po' temporeggiato, per non dire dormito, e ci risveglia in
primavera un po' come la natura e si dice: "benissimo, bisogna fare
così perché è l'unica soluzione" e davanti ad una scelta obbligata,
prese per fame, le persone che capacità di reazione hanno? Davanti
a quest'approccio, che è un approccio neanche tanto...non solo
contabile, ma è un approccio che non è consono a tutto ciò che è
stato detto negli anni. Noi abbiamo apprezzato l'intervento del
Coordinatore Cugnod, che, da un punto di vista professionale, umano
e personale, ha investito anni della sua carriera professionale su
questo settore, assieme a quelle persone che oggi noi scarichiamo.
Noi non contestiamo da un punto di vista tecnico chi procede agli
indirizzi politici, perché queste sono scelte politiche che spesso
però si mascherano dietro alibi tecnici. Oggi quindi bisogna
semplicemente avere il coraggio di assumersi le proprie
responsabilità e di dire: "noi abbiamo scelto di rinunciare come
Amministrazione esternalizzando di fatto questa parte e così
abbiamo deciso di procedere". Noi avremmo fatto in modo diverso,
abbiamo cercato di dirlo, noi non sappiamo se queste nostre
osservazioni sono state recepite, se esiste uno studio che
dica...non so..."nei prossimi cinque anni un
tot
di persone
andranno in pensione, si possono sostituire solo in una piccola
percentuale, ma anche solo quattro-cinque persone all'anno nel
quinquennio potranno andare a ricoprire...", soprattutto in un
momento dove, grazie alla spinta sia sociale che appunto politica
in Consiglio, si sta rivedendo quella scelta scellerata dei
cantieri forestali. Non sono totalmente legate, ma sono nettamente
legate le due cose: da un lato, cerchiamo di reinvestire sui
cantieri forestali, perché ci siamo accorti o, meglio, vi siete
accorti che era una scelta che non aveva neanche un senso logico e
parallelamente però queste persone noi le scarichiamo, come se
nulla fosse, tra l'altro.
Noi quindi denunciamo il metodo e l'assenza di idee e di
soluzioni e siamo sicuri e lo abbiamo ancora visto per l'ennesima
volta che si stia navigando a vista, per una politica che invece
dovrebbe cercare di pianificare il futuro di un settore. Questo
settore noi crediamo...poi chi ci ha lavorato interverrà anche per
conto nostro in modo più puntuale, ma è un settore che è
fondamentale, che è fondamentale e lo stiamo vivendo
quotidianamente nei temi che vengono sollevati: parliamo del
Tor
des Géants
, è una bellissima manifestazione, ma chi ha
mantenuto per anni i nostri sentieri? Chi? Siamo noi che siamo
andati a fare questi sentieri? Arrivare quindi per la premiazione è
interessante, ma non basta, ci sono dei contenuti e se per anni si
creano delle illusioni, da un giorno all'altro si dice: "ah, ci
siamo sbagliati", non è il ruolo dell'Amministrazione,
l'Amministrazione dovrebbe dire: "per i prossimi vent'anni il
futuro è questo e magari nei prossimi cinque no", allora uno si
attrezza anche, ma non in una riunione del venerdì dire: "ragazzi,
siete tutti a casa"! "E cosa faremo?", "Ah beh, adesso siete della
società "salva-precari", voi o chi per voi cercherete di fare le
selezioni". Poi sulle selezioni apriremo...perché anche in
Commissione l'abbiamo detto, sono sempre quelle selezioni che sono
à la
une
, sono state
à la une
per altre
professionalità, quelle da un minuto e mezzo l'uno, con ex politici
all'interno delle commissioni, con tutte le contestazioni che ci
sono state qui in aula, quindi queste persone hanno lavorato per
mesi...per anni all'interno dell'Amministrazione, hanno ancora una
possibilità di dire all'Amministrazione: "ma assumimi" in base
anche alle disposizioni di legge, o queste persone saranno in
contrasto e in lite pendente con l'Amministrazione, quindi non
potranno neanche partecipare a certe selezioni? Queste cioè sono
cose che le persone si pongono anche da un punto di vista umano al
di là...e professionale.
Oggi quindi un pezzo in più di politica si allontana dalla
gente, un pezzo in più di gente si allontana dalla politica, poi ci
lamentiamo pure che la gente ce l'ha con la politica...ma è più che
normale! Sono queste alcune delle cose che noi contestiamo al
sistema, non è che uno vuole vivere in un mondo parallelo, ma certe
cose, con il contributo di tutti, anche in commissione si possono e
si potrebbero modificare...non c'è stata una minima apertura. Nelle
le audizioni, al di là dei tecnici, da parte
dell'Assessore...Assessore, ma glielo diciamo in tutta
tranquillità, perché glielo abbiamo detto in Commissione, senza
polemica personale, ma da un punto di vista di dialettica politica,
che lei ha avuto veramente un approccio gelido su questa vicenda
che noi non ci saremmo aspettati, dicendo: "è così", e non è che si
è cercato di approfondire, anche con i tempi ristretti che c'erano,
la questione per vedere se esisteva una possibilità di fare
qualcosa di diverso.
Per quanto ci riguarda - e termino -, noi non condividiamo
questa cosa, poi voi siete al Governo e in maggioranza per quel che
è rimasto, e cercate di esercitare i vostri numeri nel modo
migliore, probabilmente, che riuscite a fare, questo poi la gente
lo giudicherà, in un periodo dove però il sistema, che è il pezzo
grosso che noi contestiamo, al di là di queste vicende
amministrative, continua. In un periodo di elezioni comunali
continuano le telefonate, le promesse di lavoro, promesse che poi
tante volte non possono poi neanche essere mantenute, minacce,
ricatti, i soliti sistemi di un sistema che noi veramente ci siamo
stufati di continuare a veder subire dalle persone. Vi diciamo
quindi senza veramente...non con rassegnazione, ma con un inizio
di...così, di sensazione strana nel vedere che continuate, malgrado
tutto, a seguire certi metodi, vedremo dove questi metodi vi
porteranno e soprattutto vedremo dove vi porteranno questi metodi
assieme a chi ha deciso di seguirli.
Presidente
- La parola al collega Roscio.
Roscio (ALPE)
- Grazie Presidente.
Bene ha già illustrato e inquadrato il problema il collega
Laurent Viérin e arriviamo oggi in Consiglio a prendere delle
decisioni che sono difficili, che noi, come minoranza, non avremmo
voluto prendere. Abbiamo fatto diverse commissioni che sono state
travagliate, abbiamo audito anche i sindacati, che hanno dichiarato
in Commissione di non essere stati minimamente interpellati. Non
capiamo ancora adesso l'urgenza di arrivare oggi...o, meglio,
capiamo che c'è l'urgenza, perché questi Signori, questi 36
impiegati sono a casa in attesa di avere delle risposte, ma non
capiamo come mai l'Amministrazione ha aspettato così tanto, perché
voglio ricordare che già nella finanziaria di dicembre si era
deciso che c'era un piano e mi sembra di ricordare che l'Assessore
proprio in Commissione abbia detto che proprio queste 36 persone
sono lavoratori che sanno lavorare e che soprattutto sono necessari
per mandare avanti quei lavori. Qui non stiamo parlando di persone
superflue: sono persone che, a sentire l'Assessore, sono
necessarie, quindi noi avevamo, noi...voi, come maggioranza, avete
avuto tre mesi di tempo per poter pensare ad un percorso e avete
voluto arrivare all'ultimo momento a ridosso...per cui noi, come ci
è stato detto dal collega Viérin, come possiamo come minoranza
votare contro ad un provvedimento che alla fine si tradurrebbe in
un ulteriore danno per i lavoratori che continuerebbero a stare a
casa? Anche se è vero che nel merito non possiamo essere d'accordo,
perché voi ci presentate qui una proposta di un disegno di legge
che fa solo dei danni a questi lavoratori, perché li fate
trasferire ad un'altra società di servizi senza avere nessuna
garanzia né dal punto di vista contrattuale, perché non ci è stato
chiarito minimamente in Commissione che tipo di contratto avranno,
né dal punto di vista della piena occupazione, perché non ci è
stato garantito che saranno veramente loro ad avere quei posti, né
dal punto di vista della continuità lavorativa, perché nessuno ci
ha detto che saranno stabilizzati né domani, né mai, con
prospettive di lavoro all'anno che... Per via del fatto che il
costo è maggiorato, questi Signori non lavoreranno più come erano
abituati prima 11 mesi all'anno, se va bene, lavoreranno 7 mesi
all'anno, quindi lavoreranno comunque con degli stipendi inferiori,
quindi una condizione peggiorata, sono tutti aspetti che, dal
nostro punto di vista, non vanno bene e l'abbiamo chiesto. Abbiamo
visto che c'erano delle questioni, per cui non si potevano
reiterare, come erano state fatte in passato, le assunzioni a tempo
determinato, ma il tempo per pensare ad altre strategie c'era! Noi
capiamo che, per stabilizzare qualcuno, serve un concorso pubblico,
ma il tempo per pensare a dei concorsi c'era! Anche perché non è da
ieri che va avanti questa vicenda: sono anni che il sistema
intrapreso è un sistema fatto in questo modo, per cui ogni tanto
qualcuno veniva assunto senza pensare ad un domani, cioè questa
cosa viene da lontano. Non c'era neanche lei, Assessore,
allora...però lei si eredita questa patata bollente e noi ci
aspettavamo delle altre risposte su questo tema, anche perché non
siamo minimamente convinti che questa fosse l'unica possibilità
perseguibile perché in Commissione, in una delle ultime
Commissioni, è emerso che forse uno spiraglio c'era per poter
prorogare ancora una volta un contratto a tempo determinato e
pensare a questi famosi concorsi per stabilizzare le persone, però
non mi risulta che sia stato fatto un approfondimento in tal senso.
Questo ci dispiace perché ci troviamo oggi a dover votare un
provvedimento che non ci convince né dal punto di vista del metodo,
né dal punto di vista del merito e che soprattutto va a danneggiare
questi 36 lavoratori con le loro famiglie. Mi è sembrato anche di
cogliere un dispiacere nel Coordinatore nel dover prendere delle
decisioni che andavano in tal senso. Purtroppo non comprendiamo
l'urgenza di voler andare avanti su quest'unica strada a tutti i
costi della maggioranza e, dal nostro punto di vista, si trattava
di chiudere un percorso che era iniziato anni fa, cioè per anni
sono state date delle prospettive - a questo punto direi delle
illusioni - a questi lavoratori.
Allora, noi, come gruppo ALPE, già a dicembre avevamo provato
con un emendamento a fare un tentativo per trovare una soluzione
alla stabilizzazione; non è andato a buon fine, ma poteva non
essere l'unico sistema se l'intento era quello di trovare una
stabilizzazione per questi lavoratori, forse altri percorsi
potevano essere intrapresi, ma semplicemente si è fatta un'altra
scelta. A nostro avviso, questa scelta è veramente sbagliata, c'era
prima di tutto un dovere morale nei confronti di questi lavoratori,
un dovere morale che diceva: "per anni il sistema è andato avanti
così, magari non correttamente, ma per anni è andato avanti così;
dobbiamo cercare di trovare un sistema per chiuderlo e per
stabilizzarlo", bisogna trovarlo, dal nostro punto di vista.
Capiamo che ad oggi queste persone sono a casa hanno necessità di
lavorare, quindi non possiamo metterci di traverso ed ostacolare
questa legge, per cui il nostro voto sarà di astensione, ma, dal
nostro punto di vista, sia sul metodo che è stato seguito, sui
tempi e sui contenuti non siamo per niente d'accordo. Grazie.
Presidente
- Grazie collega. La parola al collega
Borrello.
Borrello (SA)
- Grazie Presidente.
Il disegno di legge che affrontiamo oggi nell'articolato non è
molto sostanzioso, ma ha sicuramente delle ripercussioni politiche
e tecnico-amministrative ed è per questo che ritengo opportuno fare
un intervento, produrre un contributo, che cercherò di suddividere
in due parti: la prima è un'analisi in qualità da Presidente della
Commissione, che ha dovuto portare all'interno delle sedute delle
commissioni questo tema, in seduta congiunta con la II Commissione
consiliare, andando a ringraziare per la sensibilità e per il senso
di responsabilità tutti i colleghi della Commissione consiliare,
perché su un tema così delicato si sono dimostrati disponibili ad
affrontare in maniera così serrata e continuativa tutta una serie
di audizioni che erano propedeutiche a cercare di approfondire
quelle che erano le tematiche in oggetto, quindi un ringraziamento
ai membri della Commissione e a tutti i colleghi che hanno
partecipato. Questo è un segnale importante da parte di quest'aula,
soprattutto in virtù anche della disponibilità emersa all'interno
della Commissione stessa di poter iscrivere questo punto
nell'ordine del giorno della seduta odierna, proprio in virtù
dell'importanza che questo disegno di legge ha dal punto di vista
occupazionale per quanto riguarda il prosieguo del futuro
lavorativo di queste persone.
Nel merito un paio di considerazioni. La difficoltà nell'analisi
di questo disegno di legge, ma più che del testo è un'analisi
complessiva che va a ricadere su degli aspetti di carattere
politico, degli aspetti di carattere amministrativo-normativo,
degli aspetti di carattere tecnico e degli aspetti...l'ho messo per
ultimo, ma non in ordine di importanza, di carattere umano.
Per quanto riguarda l'aspetto politico, alla luce delle
conclamate difficoltà economiche, alla luce delle evoluzioni
rispetto alla gestione del sistema della forestazione in Valle
d'Aosta, dobbiamo anche capire qual è il futuro di questo sistema
tenendo conto delle grandi professionalità che ci sono all'interno
di questi lavoratori, che hanno contribuito in maniera attiva e
fattiva a quello che è il discorso della salvaguardia del
territorio valdostano. Dal punto di vista normativo, la grande
difficoltà nel dover affrontare continue modifiche a livello
nazionale rispetto a quelle che sono le tematiche del lavoro, non
ultima l'analisi legata al
Jobs Act
, che va ad impedire
tutta una serie di valutazioni rispetto al proseguimento degli
aspetti lavorativi, e da qui è emersa la valutazione anche dal
punto di vista dell'ufficio legale, legata all'impossibilità di
andare a derogare quello che è l'aspetto del contratto a tempo
determinato all'interno dell'Amministrazione regionale.
Parallelamente si è fatto un ragionamento legato alla possibilità
di andare ad assumere: possibilità che non è attuabile proprio in
virtù del fatto della necessità di dover produrre dei concorsi che
possano definire una graduatoria di idonei.
L'ultimo aspetto che voglio mettere all'attenzione di quest'aula
è l'aspetto più di carattere umano. La difficoltà che abbiamo avuto
nell'affrontare tutte le varie tematiche all'interno della
Commissione mette in evidenza quelle che sono le sensibilità, dal
punto di vista umano, di ogni singolo Consigliere. Noi riteniamo
che...con questo disegno di legge, nel rispetto della normativa
vigente, cerchiamo di dare ancora della prospettiva a questi
lavoratori, che ricordiamo sono un'eccellenza, perché sono stati
formati all'interno dell'Amministrazione regionale nel rispetto di
quello che è il sistema normativo vigente. Non sappiamo se è la
soluzione migliore, ma ad oggi, proprio in virtù delle audizioni
che sono emerse all'interno della Commissione consiliare, risulta
essere l'unica soluzione possibile per poter andare a cercare di
dare continuità lavorativa a questi lavoratori.
Presidente
- Grazie collega. La parola al collega
Nogara.
Nogara (UVP)
- Merci Président.
Io con un po' di rammarico, con un po' di rabbia devo anche
dire...mi sento in obbligo di intervenire anche se è già stato
detto tutto o quasi: mi sento in obbligo di intervenire anche
perché queste persone, questi 36 impiegati forestali li conosco
quasi tutti per i miei trascorsi lavorativi. Ci sono degli
impiegati forestali che sono 22 anni che lavorano in Assessorato,
ce n'è qualcuno che ha 16 anni, qualcuno 15, qualcuno 14, e andiamo
a scalare... Come vi ho detto prima, i miei colleghi sono già
intervenuti in modo preciso su quant'è successo in questo periodo,
in questi pochi giorni; perché, come tutti hanno fatto rilevare,
secondo me, la cosa anche forse più brutta di tutta questa vicenda
è che si è aspettato l'ultimo momento per poter portarci a dire
tutti che ormai si è obbligati a seguire questa strada. Come diceva
giustamente il collega Roscio, in sede di bilancio si era parlato
di questo problema, è da una vita che si parla di questo
problema...
(interruzione di alcuni Consiglieri, fuori microfono)
...di stabilizzare queste persone questi impiegati forestali.
Per esempio, noi siamo felici...penso tutti siamo felici che, per
esempio, nell'ambito sanitario si stabilizzino delle persone; si dà
il lavoro a delle persone che hanno lavorato, sì, ma con dei
concorsi ad hoc per poterli fare lavorare...
(nuova interruzione di alcuni Consiglieri, fuori
microfono)
...qui i concorsi non sono ad hoc, qui i concorsi, quelli che
entrano nella "salva-precari"...c'è un concorso, verrà fatto un
concorso! Come diceva giustamente il mio collega Laurent Viérin, è
stato preciso il Dottor Luboz, che ci ha spiegato tuto come
funzionerà la cosa. Ci ha detto
: "io mi aspetto che ci siano 600
domande...
(nuova interruzione di alcuni Consiglieri, fuori
microfono)
...
900 domande per questi posti!
Poi chi passerà il
concorso, sì...i titoli varranno, ma per chi passerà il concorso!
Allora io magari immagino delle persone che sono 16 anni, 15 anni
che lavorano in quel settore, magari probabilmente nei primi 36
vengono superati dai laureati in scienze forestali, in scienze
naturali, in biologia...in quello che volete, gente che ha dato la
loro vita professionale all'Amministrazione, si sono formati
all'interno dell'Assessorato. Poi qui si continua a parlare di
geometri che seguono i cantieri forestali, qui si è fatto proprio
tutto un mucchietto di tutti gli impiegati forestali, perché ci
sono degli impiegati forestali che lavorano negli uffici del Corpo
forestale che hanno una professionalità che vi assicuro che non so
dove si può trovare con un concorso fatto alla "salva-precari"! E
sono delle persone che mandano avanti da sole l'ufficio. Ecco, alla
luce di tutte queste cose, poi mi viene in mente...il Consigliere
Borrello ha detto che la Commissione ha lavorato alacremente...sì,
però io nella Commissione ho visto tutti con delle facce abbastanza
provate quando si parlava di queste cose, come vi vedo anche voi
tutti adesso, perché mi sembra logico che siate tutti titubanti su
una situazione del genere, però quando è stato il momento di
votare, si è votato a favore e avanti così come sempre! "Poi,
Assessore, probabilmente lei, per il lavoro che ha sempre svolto, è
abituato a lavorare con i numeri. Qui le dico...qua però per una
volta...le dico sinceramente: qua si lavora con le persone che
hanno una famiglia...
(interruzione di un Consigliere, fuori microfono)
...e con delle persone che sono state sempre illuse fino ad
oggi, perché lei ha detto in punta di piedi:
"l'anno scorso gli
abbiamo detto qualcosa"
...non gli avete detto proprio niente!
Anche perché poco prima della riunione che avete fatto gli era
stato detto che non c'erano problemi e si poteva andare avanti in
questo modo, cioè qui stiamo parlando non di cose o di pedine o di
numeri che si spostano: stiamo parlando di persone e di famiglie!
Poi non stiamo parlando di un periodo così florido, come tutti
sapete, ma di un periodo in cui c'è grande crisi. Queste sono le
annotazioni che mi ero fatto in Commissione...ecco, una cosa che ho
apprezzato è che nella relazione il Consigliere Farcoz non ha
citato quello che è stato citato nella relazione che comunque è
allegata alla legge. Nella relazione che è allegata alla legge si
dice testualmente:
"ai fini di razionalizzazione ed economicità
della gestione dei servizi inerenti alla lavorazione del settore
forestale"
, ecco, questa, perdonatemi, è la più grossa balla
che si poteva dire, perché sia il Dottor Luboz, sia tutti ci hanno
detto che i soldi che servivano per assumere questi 36 impiegati
forestali per 11 mesi all'anno forse serviranno per sei mesi,
neanche sette! Perché subito ci è stato venduto per sette...ma il
Dottor Luboz ci ha detto sei mesi, sei mesi se va bene... Come vi
dicevo, ci siamo trovati di fronte ad una scelta obbligata. Noi ci
siamo astenuti perché...cosa volete dire? Volete dire: "no, non li
mettiamo nella Società di Servizi"? È l'unica possibilità che hanno
di lavorare, l'unica...forse! Perché, ripeto, alla nausea il Dottor
Luboz ha detto: "
guardate, forse ci saranno 600
domande
...
(nuova interruzione di un Consigliere, fuori
microfono)
...
quando io aprirò il concorso per questi posti, poi dopo,
se passeranno, ci saranno i titoli"
. Vedremo...se sono
passati!
Io, dopo aver lavorato anche con queste persone, trovo che è
stata fatta e si sta facendo un'ingiustizia enorme: un'ingiustizia
enorme perché questa gente per svariati anni ha lavorato, ha
lavorato bene, è stato riconosciuto da tutti e alla fine anche
nella relazione si dice che dopo il buon lavoro che è stato
fatto..."
fondamentale supporto nella fase di
progettazione..."
,
questi qua che verranno poi presi con
la società qua...si dà già per certo che verranno già presi con la
Società di Servizi...perché loro rappresentavano:
"un
fondamentale supporto nella fase di progettazione e direzione
tecnico-amministrativa. Per quanto riguarda i lavori da eseguire,
l'esternalizzazione tramite interventi diretti..."
, ecco, non è
assolutamente detto che queste persone possano lavorare. Alla fine
di tutto la morale di tutto questo discorso è che comunque, ben che
vada - e io auguro a questi 36 di passare tutti e 36 il concorso e
arrivare i primi 36 loro -, cosa hanno davanti, qual è la loro
prospettiva? È che al massimo potranno comunque lavorare 36 mesi e
poi...
(interruzione di un Consigliere, fuori microfono)
...no, 36 mesi...perché con la Società dei Servizi potranno
lavorare ancora 36 mesi, poi lì hanno chiuso definitivamente la
loro carriera lavorativa. Grazie.
Presidente -
Grazie collega. La parola al collega
Donzel.
Donzel (PD-SIN.VDA) -
Grazie Presidente.
A distanza di cinque anni ci ritroviamo una coda di una vicenda
estremamente drammatica. Personalmente nel 2010 ho vissuto in beata
solitudine, in modo abbastanza drammatico in questo Consiglio
regionale una vicenda nella quale si decise di cambiare un sistema
che aveva portato fino all'assunzione di 810 lavoratori stagionali,
i forestali, a questi andavano aggiunti i cosiddetti "impiegati". È
chiaro che in questo sistema - che era un sistema che abbiamo
spesso definito clientelare - molte delle persone non facevano
assolutamente parte di nessuna clientela, alcuni nel mondo degli
impiegati o nel mondo dei lavoratori avevano delle competenze,
erano bravi a fare una cosa, dicevano: "posso entrare anch'io
qui?". C'era posto per tutti e si veniva in qualche modo assunti
con un titolo di studio, di una laurea e quant'altro. Terrei quindi
a precisare che una cosa è il sistema clientelare, non tutte le
persone hanno aderito a questo sistema clientelare, ma hanno usato
gli spazi che c'erano. Preciso che in questo contesto si leggono
oggi con tenore molto diverso le battaglie che in particolare da
CGIL Scuola e in parte la funzione pubblica nel settore sanità
hanno sempre fatto per dire: "nei nostri settori si applichino le
regole nazionali, i contratti nazionali, i concorsi per essere
assunti". Molti ci contestavano quest'atteggiamento: "ma qua
gestiamocela noi la scuola, no? È casa nostra, facciamo noi". Certo
che se si fa entrare Tizio e Caio come succede nelle scuole
paritarie...abbiamo avuto non pochi problemi, persone senza titolo
che insegnavano. Nella scuola pubblica questo non avviene e sono
state battaglie difficilissime, fatte in beata solitudine, per
evitare di arrivare a queste situazioni, perché chi non ha mai
fatto un concorso oggi si scopre che non può essere stabilizzato e,
laddove è stato stabilizzato, è stato fatto in base a delle
procedure
borderline
sulla base di interpretazioni di norme
che consentivano forme di stabilizzazione. Recentemente i
sindacati, auditi su una questione di tipo diverso, che riguarda i
segretari comunali e quant'altro, hanno ribadito che le
interpretazioni ormai vigenti ribadiscono la procedura concorsuale
come procedura per accedere al pubblico impiego. Abbiamo quindi
fatto un disastro e adesso ne paghiamo le drammatiche conseguenze.
Non è quindi più possibile entrare nell'Amministrazione pubblica,
noi questa battaglia forse l'abbiamo iniziata da soli ed eravamo
brutti e cattivi: "ma quello è di sinistra, che vogliono i
concorsi, ma che storia è? Ma perché li facciamo?". Certo poi
andiamo a vedere nella sanità si fanno dei percorsi di
stabilizzazione...sì, ma tramite concorso pubblico, non che ti
firmo una delibera e tu entri, è una procedura diversa. Magari poi
qualcuno dentro queste procedure vede parenti, amici, eccetera, ma
la procedura è la procedura standard, quella ufficiale che bisogna
seguire per stabilizzare il personale.
Rispetto a queste cose qui, quindi si sono create in passato
delle situazioni che sono state sottovalutate, molto sottovalutate
per le conseguenze che portano, perché le persone, dopo che hanno
svolto un'attività decennale in un lavoro, non possono essere
abbandonate, non devono essere abbandonate, ma non possiamo usare
procedure che non siano quelle legali. Allora, una procedura che il
mio collega Guichardaz si è battuto perché fosse esperita fino in
fondo era quella della proroga annuale, su cui devo dire gli uffici
regionali non hanno dato una risposta chiarissima, netta, sono
stati esitanti, perché una proroga annuale? Per andare a costruire
a seguito della proroga un percorso che fosse quello deciso
collegialmente, con la collaborazione di tutti, che fosse o la
procedura concorsuale pubblica, ma andando a spiegare bene che si
possono almeno riservare soltanto il 50 percento dei posti, e tutti
possono concorrere, o andare a vedere come costruire questo
percorso nella "salva-precari", che per noi presenta delle
criticità che non abbiamo nascosto in Commissione. La prima
criticità è che la società "salva-precari", sulla quale abbiamo già
espresso dubbi in passato, possa effettivamente adempiere a questo
ruolo di fornire del personale. Noi - lo dico perché rimanga agli
atti - qualche dubbio ce l'abbiamo, poi il conforto degli uffici
legali...dicono: "non abbiate dubbi", ma non vorremmo tra
tre-quattro anni trovarci di fronte al problema che non si poteva
seguire questa procedura, quindi nel tentativo disperato di salvare
delle persone, che andavano avviate a percorsi di tipo
completamente diverso per essere introdotte nell'Amministrazione
pubblica, rischiamo di creare delle procedure di nuovo
borderline
, cioè spostare in là il problema. Chiarito questo
dubbio, quindi andiamo a riflettere su che cosa significa entrare
in quel percorso. Laddove storicamente sono stati fatti i concorsi,
parlo per gli operatori di sostegno, cioè questi facevano ogni due
anni un concorso, figuratevi quando è stato di costruire la
graduatoria per la "salva-precari", è stato l'ennesimo...ci sono
delle persone che hanno fatto dieci concorsi, delle cose
inenarrabili! È chiaro che è una procedura molto delicata che va
concordata con le organizzazioni sindacali, cioè io quello di cui
sono preoccupato, come i colleghi hanno detto, è la tempistica. È
comunque una procedura concorsuale delicatissima, che non può
essere improvvisata e occorre una trattativa che valorizzi quello
che è il percorso professionale, i titoli e l'anzianità di
servizio, senza che questo distorca il fatto che chiunque può
partecipare ad un bando pubblico, perché, ripeto, l'era dei
percorsi riservati, clientelari, strani non dovrà più esistere, ma
non doveva esistere sin dall'inizio, non doveva partire, ci sono
delle responsabilità collettive in questi percorsi! Il ragionamento
poi che, di fronte al licenziamento, quello sì di massa, di oltre
400 operai forestali non succedesse niente nella Pubblica
Amministrazione è di nuovo quell'idea perversa...io a tanti
lavoratori, ma anche nelle fabbriche...ho visto i lavoratori della
Cogne sulla mia pelle, ho visto i lavoratori di altre fabbriche,
quando si licenziavano i lavoratori, gli impiegati non venivano mai
licenziati. Due anni dopo venivano licenziati gli impiegati e io
questo lo dissi nel 2010, era un'illusione quella di raccontare
alle persone che licenziavi gli operai e ti servivano gli
impiegati, prima o poi si va lì...e io queste cose le ho dette e ho
spiegato la drammaticità di quello che si stava vivendo. Si è fatto
finta di nulla, si è detto: "vota me che io sono più forte
dell'altro", noi non abbiamo mai detto: "vota me perché ti
stabilizzo", noi abbiamo detto: "vota noi perché facciamo i
concorsi", "vota noi perché vogliamo le regole uguali per tutti",
questo vogliamo. La grossa perplessità finale su questo percorso, a
cui l'Assessore non ha risposto - ed è il motivo per cui noi ci
asteniamo - è che questo percorso per noi è una lacuna
fondamentale, cioè si dice: "entra in questa società
"salva-precari", procedura concorsuale, graduatoria...", eccetera,
e poi non si dice se l'anno prossimo ci sarà un finanziamento per
questo tipo di attività: "per gli anni prossimi non sappiamo,
dipende da quello che c'è nel bilancio regionale". Francamente io
sono sconcertato...quant'è che serve l'anno prossimo per questa
procedura? Quanto costa? Visto che abbiamo sbagliato noi, adesso ci
sarà a breve la legge sui Consiglieri regionali, tagliamoci le
indennità e finanziamo per l'anno prossimo questa procedura, cioè
la soluzione si può trovare, non si può dire: "eh no, non do
garanzie per gli anni a venire", perché allora sì che è
davvero...come dire? rimuovo il problema da una parte, evitando una
miriade di ricorsi...miriade no perché ormai nel tempo i 100
dipendenti, i 100 impiegati sono diventati 37, quindi riduco il
numero dei ricorsi, ma non do la risposta. Questa è, dal mio punto
di vista, la grossa lacuna di un'operazione che...magari noi
avremmo preferito esperire il tentativo della proroga, andare a
verificare l'effettiva possibilità di trovare un percorso
concorsuale e nelle more usare eventualmente successivamente la
società "salva-precari", ma a fronte almeno di un'impostazione
triennale, un'impostazione pluritriennale, perché fare i 36 mesi
con il meccanismo che lavori solo 6-7 mesi all'anno, quanti anni ci
vogliono per arrivare ai 36 mesi? 4-5 anni, per avere finalmente il
diritto all'assunzione a tempo indeterminato. È una procedura che,
insomma, lascia esterrefatti, ma che dice anche che è un modo di
procedere raffazzonato, sistemiamo una persona per un periodo...non
è il modo di procedere corretto, bisogna dare regole uguali per
tutti e seguire dei percorsi che siano a norma di legge, perché
anche quando seguiamo dei percorsi a norma di legge, alle volte
comunque i problemi nel mondo del lavoro si creano e sono duri e
drammatici e in Valle d'Aosta in questi ultimi anni di persone che
hanno perso un posto di lavoro ne abbiamo viste troppe, per cui c'è
l'astensione e l'impegno a vigilare su come verrà attuata questa
norma che...come dire? presenta notevolissime criticità e un
impegno da parte nostra affinché negli anni a venire ci sia il
finanziamento adeguato per sostenere quest'attività.
Presidente -
Grazie collega. Sempre in discussione
generale, la parola al collega Guichardaz.
Guichardaz (PD-SIN.VDA) -
Io intervengo in integrazione e
mi piacerebbe aggiungere qualche elemento alla discussione. Noi
abbiamo audito in Commissione le organizzazioni sindacali, le quali
organizzazioni sindacali hanno lamentato un mancato coinvolgimento
in questa che dovrebbe essere la procedura per eccellenza, in cui
le organizzazioni sindacali devono essere coinvolte. Qualche
collega ha citato la sanità, beh, io mi ricordo, l'Assessore Fosson
si ricorderà sicuramente, io ero responsabile del settore sanità
per la funzione pubblica CGIL, facemmo una moltitudine di riunioni
finalizzate proprio a cercare delle soluzioni che aiutassero un
percorso di stabilizzazione del personale. Un percorso che è stato
formalizzato in accordi che abbiamo firmato insieme, accordi che
hanno trovato delle mediazioni, ma che poi hanno trovato un seguito
in tutta una serie di procedure concorsuali per infermiere, per
operatori socio-sanitari, l'ultima procedura per coadiutori
amministrativi esperti, questi BS di cui si è tanto parlato, anche
questa procedura concorsuale segue un ragionamento, è un accordo
scritto e formalizzato, lei, Assessore Fosson, se lo ricorderà, in
cui tutte le parti erano state coinvolte. Il fatto che qua si
arrivi in urgenza ad inserire una legge come questa, con delle
organizzazioni sindacali che solo qualche giorno fa sono venute in
Commissione a raccontarci di non essere state coinvolte e quindi di
non aver avuto il tempo materiale per studiare il caso, quindi per
porre diciamo sul tavolo delle soluzioni, dei suggerimenti, beh, io
credo che non siamo sulla buona strada. Dopodiché penso che il
problema qui sia un problema antico ed è un problema che io da
sindacalista della sanità mi sono sempre chiesto come mai non è
stato affrontato nelle dovute maniere nel comparto unico, ad
esempio. Come mai da anni, da decenni le piante organiche sono
bloccate? Per quale motivo in sanità noi abbiamo una dotazione
organica che ha, diciamo, un extra numero di, credo, 150-200
dipendenti, che negli anni sono state elaborate sulla base di
esigenze teoriche, dopodiché nessuno dice che quei extra numero o
che quei numeri debbano essere necessariamente riempiti con dei
concorsi. Ci sono una serie di manovre di contenimento, bisogna
tener conto di una legislazione che va sempre di più verso la
razionalizzazione, ma almeno in sanità fu fatto un discorso di
implementazione della dotazione organica tenendo in conto le
effettive esigenze. Allora, voi avete usato 36 persone per anni,
per decenni senza aver inserito, senza aver strutturato queste
persone dentro un discorso di pianta organica. Allora, io capisco
che ci possa essere stato, diciamo, un impedimento di carattere
tecnico, che peraltro, non conoscendo troppo bene il funzionamento
del comparto unico, mi sfugge. Oggi però arriviamo qua con
dotazioni organiche bloccate oramai da decenni, con un problema di
occupazione apparentemente irrisolvibile e con una legge depositata
in urgenza sulla quale noi ci dobbiamo esprimere, tra l'altro,
facendo leva anche su un discorso di coscienza, perché altrimenti,
come hanno detto i colleghi, cosa si fa? Si vota contro? E allora i
lavoratori magari non riescono, non hanno la possibilità di trovare
quest'
escamotage
, che oggi non dovrebbe essere un
escamotage
, oggi dovremmo essere qua a dire: una dotazione
organica in cui sono inserite queste persone, un percorso fatto con
le organizzazioni sindacali per tempo e si fa una stabilizzazione
con concorso, perché il collega Donzel ha detto bene: le
stabilizzazioni nel pubblico impiego...è stato ribadito
dall'Ufficio legislativo, dall'avvocato Jans, mi sembra, che le
stabilizzazioni nel pubblico impiego non possono essere fatte, ma
lo sanno anche i bambini, lo prevede la Costituzione che l'accesso
ai ruoli del pubblico impiego deve avvenire tramite concorso
pubblico! Bisognava pensarci per tempo!
In Commissione io mi sono permesso di dire: scusate, siccome la
materia è una materia in evoluzione, siccome abbiamo il 101 -
questo decreto che è stato poi convertito in legge, mi sembra col
125 del 2013, che parla di precariato, di stabilizzazione, di
percorsi di contenimento, anche diciamo dei contratti...di
trasformazione dei contratti a tempo determinato...ho detto:
vogliamo sederci un attimo, sentire le organizzazioni sindacali,
magari chiedere anche una consulenza ai dipartimenti delle
organizzazioni sindacali...non vogliamo spendere dei soldi, perché
abbiamo abusato di consulenti in tutti questi anni? Non è etico
spendere soldi per chiedere altre consulenze? Poi si passa da un
limite all'altro, fino ad ieri si chiedevano consulenze per
qualsiasi baggianata, oggi che bisognerebbe avere un parere magari
di esperti che si occupano da sempre di diritto sindacale o di
diritto del lavoro...siamo lì che ci poniamo il problema di capire
se è possibile o non è possibile. Allora spiegatemi, colleghi, per
quale motivo l'Università degli studi di Torino, il Comune di
Campagnano di Roma, l'Università degli studi di Udine, eccetera, in
questi giorni, in questo periodo tirano fuori contratti fatti in
contrattazione integrativa per la proroga di tre anni nelle more
della definizione delle piante organiche e delle procedure
concorsuali, per la stabilizzazione di persone che sono lì da
cinque, da sei, da otto, da dieci anni, cioè persone...i cosiddetti
"precari diciamo storici". Fanno dei contratti, si siedono intorno
ad un tavolo con le organizzazioni sindacali, la norma lo prevede,
la possibilità di fare delle proroghe di ulteriori 36 mesi, nel
frattempo aggiustiamo, cerchiamo di capire. È possibile farlo?
Siccome la norma fa riferimento al pubblico impiego, fa riferimento
alla 165 e fa rientrare dentro anche le Regioni e via dicendo,
quello che chiedevamo in Commissione, che ponevamo all'Ufficio
legislativo, che lì per lì ci sembrava anche...non è che possono
sapere proprio tutto, la dottoressa Fanizzi è molto brava, ma non è
che può conoscere lo scibile umano, diciamo, nella sua più ampia
complessità...allora, era possibile fare una procedura di quel
genere? Ci si poteva mettere intorno ad un tavolo con le
organizzazioni sindacali per capire se si poteva fare un accordo
collettivo o un accordo integrativo per la stabilizzazione o
comunque un accordo che prorogasse di ulteriori 36 mesi in attesa
di capire se è possibile definire se queste persone sono utili o se
queste persone improvvisamente scopriamo che magari non sono così
necessarie come pensiamo. Tra le altre cose - l'abbiamo detto in
Commissione - attenzione, perché la "salva-precari", di
fatto...diciamo, è un'emanazione dell'Amministrazione regionale e
la legge 101 prevede che valgano anche per le partecipate e anche
per queste emanazioni le regole del pubblico, come la mettiamo?
Valgono le regole del pubblico in materia di contenimento dei
bilanci, in materia di turnover, eccetera, noi oggi cosa facciamo?
Quest'azzardo di prevedere di spostare queste persone, questi
professionisti dentro un contenitore che non si sa se domani potrà
essere fruibile o se esploderà, magari con tutte le sue
contraddizioni, che noi...io me lo ricordo bene, perché all'epoca
ero sindacalista e ho partecipato ad un'audizione in cui io dissi:
attenzione, perché con la "salva-precari" rischiate di replicare
un'agenzia di intermediazione. In questo caso il rischio è di
utilizzare la "salva-precari" come agenzia di somministrazione e
non è possibile perché la regola nazionale, le leggi prevedono che
le agenzie di somministrazione possono essere solo ed
esclusivamente quelle iscritte nel registro delle agenzie di
somministrazione in almeno cinque Regioni. Esiste un albo, io non
lo so adesso come si chiama, un registro, in cui le agenzie di
somministrazione si devono iscrivere, Obiettivo Lavoro, Power Job,
tutte quelle hanno delle regole molto fisse. Oggi utilizziamo la
"salva-precari" come agenzia di somministrazione con tutte le
criticità annesse e connesse. Allora, non ci basta la Corte dei
conti che arriva lì, che contesta al dirigente tal dei tali 100
mila euro, 200 mila euro all'altro, 50 mila a questo, cioè qua
vogliamo creare una situazione per cui poi, come sempre, sono i
dirigenti, nel bene o nel male, perché parliamo dei dirigenti
sempre...abbiamo un po' anche questa visione biunivoca: quando
sbagliano, sono cattivi e, quando non sbagliano, invece sono
necessari e mettiamo i dirigenti magari nella difficoltà di fare
delle scelte, di firmare dei contratti o di firmare delle cose. Io
penso che questa legge abbia bisogno di un approfondimento
ulteriore, abbiamo rinviato delle leggi, una moltitudine di leggi
per sentire chiunque. Il collega Lanièce lo sa e...da quanti mesi
abbiamo quella famosa legge sul microcredito che è depositata lì,
bisogna cercare di perfezionarla, sentiamo tutti gli attori, tutte
le persone che ci possono dare dei suggerimenti, invece questa deve
correre, no? Senza aver pensato dall'altra parte, in parallelo,
alla possibilità di prendersi un po' di tempo, di vedere se è
possibile prorogare fino al 31 dicembre del 2015, si può usare
anche quell'ipotesi, non è che i dirigenti che abbiamo sentito ci
hanno detto di no, i sindacati...qualcuno ha pure detto che ci sono
gli strumenti per la stabilizzazione, "lasciateci un po' di tempo -
ci hanno detto - ci mettiamo lì, cerchiamo di consultare le nostre
strutture nazionali e cerchiamo di capire, magari facciamo un
contratto per la proroga dei contratti di lavoro subordinato a
tempo determinato, del personale tecnico-amministrativo a norma
dell'articolo 5, comma 4b, del decreto legislativo 368/2001, con
riferimento alle nuove normative". Non si può fare? Siete sicuri
che non si possa fare? Ci andiamo ad infilare dentro questa specie
di strumento di cui non sappiamo tanto bene neppure qual è la
capacità di utilizzo e la possibilità di utilizzo. Io continuo a
pensare che oggi faremo un grandissimo sbaglio ad approvare questa
norma, perché questa norma qua è prodromica, secondo me, a qualcosa
che potrebbe poi esploderci in mano. Cerchiamo di prenderci il
tempo e di capire se è possibile arrivare ad un approfondimento:
prenderci il tempo, colleghi, non vuol dire sei mesi, prenderci il
tempo vuol dire qualche giorno, perché le organizzazioni sindacali
cinque o sei giorni fa erano disponibili a tornare e a mobilitarsi
per quello. Avete chiesto loro se è possibile fare un accordo
collettivo? Se è possibile, se è necessario magari definire le
piante organiche, mettere in piedi magari delle dotazioni o un
ragionamento in ARSS, chiedete all'ARRS...non lo so io, però non
abbiamo, secondo me, esaurito tutte le possibilità che era
possibile utilizzare.
Presidente -
Grazie collega. La parola al collega
Ferrero.
Ferrero (M5S) -
Grazie Presidente.
È già stato ampiamente illustrato dai colleghi che la situazione
è...sinceramente, secondo noi, è una situazione gravissima. Non mi
dilungherò troppo, certo, alcune considerazioni devono essere fatte
e sono di ordine politico. Quello che sta succedendo adesso con
questo disegno di legge è semplicemente il risultato di decine, ma
direi di una ventina di anni in cui è stata instillata una specie
di mentalità mafiosa nei valdostani. Una mentalità nella quale il
modo di assumere, il modo di ottenere il lavoro, che era un modo
improprio, è stato piano piano fatto diventare un qualcosa di
normale, noi abbiamo trovato delle persone che si sono quasi
convinte che la normalità fosse questa precarietà: la normalità
fosse di andare a chiedere prima delle elezioni il rinnovo del
posto di lavoro e questa è una cosa gravissima, è una cosa di cui
ovviamente vi assumete la responsabilità, ma che adesso vi porterà
a pagare il prezzo di quello che avete messo su una specie di
roulette
all'epoca.
Io di certo non mi permetto di fare la morale ai lavoratori, ma
ho parlato anche con alcuni di questi lavoratori; ho parlato anche
con alcuni dei lavoratori - non di questi 36 - ma di quelli che,
idonei nelle graduatorie, hanno sostituito nel corso degli anni
altri lavoratori e che adesso si trovano completamente allo sbando.
C'è stato sicuramente anche da parte dei cittadini lavoratori un
momento di smarrimento in cui ci si è convinti che il metodo
sbagliato era il metodo giusto. Adesso questo disegno di legge,
come altri disegni che sono certo voi presenterete, non
rappresentano la soluzione, rappresentano delle brutte pezze, dei
tamponi che vengono messi per far finta di voler risolvere la
situazione, ma la situazione per i forestali, come per gli altri
settori, non si risolve con questi tamponi, con queste pezze: la si
risolve avendo degli obiettivi, la si risolve mettendo sul piatto
dei progetti sul piano forestale valdostano, come succede nell'Alto
Adige, come succede in altre realtà alpine, dove alla fine è la
risorsa che è rappresentata dalle foreste, dai nostri boschi, che
va ad alimentare gli stipendi delle persone che vengono assunte.
Finora si è messo semplicemente del denaro su progetti che alle
volte sono stati anche abbandonati, alcuni sono abbandonati,
possiamo vederne anche qui nei comuni della
plaine
, delle
cose fatte a metà, dei corsi d'acqua che sono stati parzialmente
risistemati e per il resto giace ancora il materiale
abbandonato...ecco, secondo noi, questa non è la via per risolvere
il problema. Sono state alimentate, ovviamente, le aspettative di
tante famiglie con questo sistema, ora che cosa dobbiamo fare?
Buttarli in mezzo alla strada? Li buttate voi in mezzo alla strada
con la vostra incapacità di trovare una soluzione, perché questa
non è la soluzione: questo è solamente un intervallo! In questo
momento le persone non hanno bisogno di intervalli, hanno bisogno
di avere delle certezze, certezze che l'attuale maggioranza non è
in grado di dare, ma fornisce semplicemente queste scappatoie
momentanee che porteranno sicuramente a dei problemi più gravi. Da
parte nostra quindi non ci sarà nessun avallo ad un provvedimento
del genere, c'è bisogno di ben altro per risolvere i problemi della
precarizzazione! Qui si va a portare semplicemente avanti di
qualche mese o di un anno una situazione che avrà uno sbocco unico:
lo sbocco sarà la fine delle prospettive di lavoro per questi
lavoratori e per gli altri lavoratori che sono idonei nelle
graduatorie. Ci vuole un momento di coraggio da parte della
maggioranza regionale, se non siete in grado di avere delle idee,
se i vostri dirigenti non sono in grado di avere delle idee,
prendete qualche consulente, prendete qualcuno che sia in grado di
progettare, di darvi un obiettivo, perché in questo momento regna
sui banchi della maggioranza un immobilismo che è un immobilismo
incredibile. Il nostro voto a questa specie di provvedimento
tampone malmesso quindi sarà un voto contrario.
Presidente
- Grazie collega. Credo che a questo punto,
come concordato - e non vedo altre richieste -, possiamo chiudere
la discussione generale, domani mattina si riprenderà con le
repliche e le dichiarazioni di voto, il voto dell'articolato e poi
della legge nel suo complesso. I lavori sono chiusi per questa
seduta del pomeriggio, riapriranno domani mattina alle ore 9.
---
La seduta termina alle ore 20,01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK