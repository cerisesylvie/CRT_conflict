Consiglio Regionale della Valle d'Aosta - Oggetto del Consiglio n. 258 del 27 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSETTO DEL TERRITORIO
Urbanistica e pianificazione territoriale
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 258 del 27 gennaio 2021 - Resoconto
OGGETTO N. 258/XVI - Interpellanza: "Intendimenti e obiettivi
regionali in merito agli indirizzi di pianificazione dell'area
"Porta Sud" del comune di Aosta".
Bertin (Presidente) -
In ragione dell'assenza
dell'Assessore e del Presidente, dobbiamo passare al punto n. 20
dell'ordine del giorno. Per l'illustrazione, ha chiesto la parola
il collega segretario Distort.
Distort (LEGA VDA) -
La presente interpellanza tratta,
come ha detto il collega Segretario, del tema della zona
urbanistica FA08, che, per capirci, è la zona ex area Cogne
attualmente occupata dal parcheggio della cabinovia e zone
limitrofe, un'interpellanza analoga era già stata presentata la
scorsa legislatura da vari interpellanti, una seconda interpellanza
era stata presentata da me personalmente. Non è nella linea
dell'essere ripetitivo, tuttalpiù del
repetita iuvant
... ma
soprattutto per il fatto che noi adesso ci troviamo tanto in
Regione quanto in Comune di Aosta con legislature a inizio della
propria attività, quindi, nuova legislatura in Regione, nuova
legislatura in Comune, si tratta di riprendere in mano i termini
dell'accordo stabilito tra Regione e Comune per le previsioni
relative a quest'area. Un'interpellanza analoga è stata presentata
in contemporaneità dal collega e consigliere comunale Sergio Togni
a nome del gruppo comunale Lega, portata all'attenzione del Comune
di Aosta. Oggi con la mia presentazione porto all'attenzione del
Consiglio regionale.
Ricordo, per inquadrare l'argomento, che l'ambito della zona
FA08 già dai recenti anni Ottanta è stato al centro di un
articolato dibattito di proposte di pianificazione, di idee
progettuali, di ipotesi di trasformazione finalizzate alla ricerca
di una complessa e definitiva sistemazione. Il dibattito sulle
vocazioni del sito ha impegnato l'Amministrazione comunale e la
Regione per oltre trenta anni.
In estrema sintesi ricordo che, a seguito della variante di
adeguamento al PTP del 2009 per il comune di Aosta, si sono
definiti i termini dell'accordo di programma tuttora in essere del
2011 tra la Regione e il Comune di Aosta, secondo il quale accordo,
reindividuando i confini delle aree precedentemente definite dalla
variante di PRG, si individuava un'ampia zona comprendente grosso
modo l'intera area dell'attuale parcheggio della cabinovia più
alcuni tratti su cui si è prevista la realizzazione del nuovo
Palazzo regionale, comprensiva di tutti gli spazi necessari al
funzionamento dell'intero apparato amministrativo regionale, con
superficie utile distribuita su sei piani di 50 mila metri quadri
complessivi e un'area posta a est di questa appena descritta sulla
quale si è realizzato un parcheggio. L'accordo prevedeva che si
riaggiornasse il piano regolatore, così è stato fatto con la
variante sostanziale del 2016 tuttora vigente.
Ora, questo è l'inquadramento storico, per quanto riguarda
alcune considerazioni strategiche che fanno capire l'importanza,
l'urgenza, la necessità di affrontare adeguatamente questo tema,
l'area, denominata Porta Sud per il suo ruolo fisiologico di
accesso sud alla città di Aosta, si colloca in un nodo
particolarmente strategico tra il centro cittadino, con quindi
problemi o comunque prospettive di rifunzionalizzazione del sistema
veicolare in collegamento di via Paravera con via Valli Valdostane
e accesso diretto verso Torre di Bramafam o in sottopasso, oppure
nella versione a raso. Di conseguenza, questo interferisce sia in
termini di problema da gestire, sia in termini di opportunità con
la stazione ferroviaria, la stazione dei pullman benché in
posizione un po' più distanziata, il parcheggio pubblico pluripiano
eseguito a est dell'area di parcheggio della cabinovia, la
viabilità regionale dell'
Envers
con innesto dal Pont Suaz,
la partenza della cabinovia per il comprensorio di Pila, l'area
commerciale vicina, il polo siderurgico anche in vista di una sua
eventuale futura evoluzione verso un'area di archeologia
industriale, la fruizione della sponda fluviale e il suo legame con
la città storica ed elementi di regia per altri interventi di riuso
delle ex aree Cogne. Tutta questa presenza di interferenze dimostra
l'indubbia importanza, l'indubbia dimensione strategica dell'area
FA08, senza contare anche il fatto di un disegno di percezione
visiva, estetica, oltre che funzionale e di fruizione della città,
di accesso... ribadisco la Porta Sud.
Tutto questo ha portato anche a vari progetti di
approfondimento, vari studi di progettazione urbana: ricordo il
progetto "Isola" del 1993, il progetto per sottopasso Binel del
2000, lo studio di comparto F8-Dart Alifredi Fubini del 2011, nel
2017 idee progettuali e studio GUALLA-Pila S.p.A., 2018: proposta
di Be4link per la giornata "Aosta Future Camp" e non ultima la pura
ipotesi che ha scatenato comprensibile preoccupazione da parte
delle associazioni alberghiere e commerciali di creare un polo
turistico ricettivo di attestamento per Pila. Infine si evidenzia
lo studio urbanistico relativo all'assetto della Porta Sud e zone
limitrofe affidato allo studio Mellano in fase di
approfondimento.
In sintesi: l'area riassume grandi aspetti, come detto, di
relazione e di interferenza che costituiscono tanto problemi,
criticità, ma soprattutto opportunità affermandosi così come
un'area a vocazione particolarmente strategica, la cui gestione si
impone come questione prioritaria, dal modo con cui si risolve una
progettazione, si pensa e si concepisce una progettazione di questa
parte del territorio si va a ridisegnare la funzionalità, l'aspetto
e l'assetto estetico e percettivo della città di Aosta.
Si riuniscono quindi non solo scelte di pianificazione
urbanistica ma fondamentalmente scelte politiche. Ricordo che oggi,
diversamente da com'è avvenuto sino a un passato relativamente
recente - e permettetemi una piccola divagazione accademica -,
l'urbanistica non deve configurarsi come una disciplina che
pianifica l'espansione e il consolidamento dello spazio costruito
nel territorio ma deve riscriversi come disciplina di rigenerazione
degli spazi urbani costruiti e liberi, come regia delle relazioni
tra il territorio e la persona in un meccanismo di vera economia
circolare.
Con quest'ultima premessa esplicito i quesiti
dell'interpellanza: chiedo al Governo regionale se esistono e in
caso quali siano i contenuti dei colloqui avviati tra l'attuale
Amministrazione regionale e l'attuale Amministrazione comunale.
Secondo quesito: "quali sono attualmente gli intendimenti e gli
obiettivi regionali relativi alle prospettive di trasformazione
urbanistica dell'area".
Terzo e ultimo quesito: "con quali tempi si intendono formulare
gli indirizzi di pianificazione dell'area stessa e con quali
modalità".
Presidente -
Per la risposta, ha chiesto la parola
l'assessore Marzi, ne ha facoltà.
Marzi (AV-SA) -
Prima di entrare nel merito dei quesiti
posti nell'interpellanza, è bene introdurre una breve premessa di
inquadramento come, tra l'altro, richiamato anche dal collega
Distort e di aggiornamento riguardo all'attuazione dell'accordo di
programma. Quello dell'area FA08 o Porta Sud è un tema di cui si
parla da oltre trenta anni a partire dalla famosa variante 10 al
PRG approvata nel 1984 interessando nel tempo diverse
Amministrazioni sia in ambito comunale che regionale. L'accordo di
programma, originariamente sottoscritto nel 1997 per la bonifica
delle aree ex industriali e la riqualificazione urbanistica, è
successivamente stato aggiornato con un nuovo accordo nel 2011 per
la riqualificazione delle aree Cogne Acciai Speciali e limitrofe,
che portò poi alla realizzazione del parcheggio de La Ville e
all'arteria di via Vittime Col du Mont. I compiti in capo
all'Amministrazione regionale consistevano sommariamente
nell'insediamento di attività artigiane e opere riguardanti la
viabilità e aree verdi alberate, mentre al Comune di Aosta spettava
la realizzazione del parcheggio pubblico pluripiano, di un maneggio
e di alcune opere riguardanti la viabilità e la manutenzione sulle
strade e le relative pertinenze.
Nel corso dell'ultima riunione del Comitato di vigilanza
sull'esecuzione dell'accordo di programma tenutasi il 30 ottobre
2019, la Regione manifestò l'orientamento di non ritenere più
attuale la scelta di realizzare il nuovo Palazzo regionale
concordando a margine della riunione sulla necessità di procedere
con una revisione complessiva dell'accordo da definire entro la
metà del mese di dicembre 2020. Nella medesima riunione si
evidenziava che la nuova destinazione ipotizzata con l'eliminazione
dell'ipotesi del Palazzo regionale e la riconsiderazione del
maneggio, a suo tempo delocalizzati in quell'area a causa della
realizzazione della scuola polmone in Regione Tzamberlet, a cui
oggi è più che mai necessario ridare assoluta preminenza sportiva,
rende necessaria da parte del Comune di Aosta l'adozione di una
variante al PRGC.
Rispondo in merito al primo quesito posto: le intervenute note
vicende politico-amministrative e la successiva insorgenza della
prima emergenza sanitaria e il rinnovo elettorale alla seconda
ondata emergenziale non permisero comprensibilmente di dare seguito
agli orientamenti decisi nell'ambito della predetta ultima riunione
del collegio di vigilanza, quindi quella dell'ottobre del 2019. Con
il Comune di Aosta, che rimane comunque parte attiva nell'accordo
in quanto soggetto con competenza primaria riguardo alla
programmazione urbanistica, non sono ancora state riavviate in via
ufficiale le interlocuzioni del caso; con il Comune capoluogo però
sono comunque in corso confronti su tutti i temi che
trasversalmente interessano le due Amministrazioni sia di ordine
specifico rispetto alla FA08 che a livello generale. È intenzione
esplicitare tali confronti anche in forma ufficiale attraverso la
convocazione di un nuovo incontro del collegio di vigilanza
dell'accordo di programma e ovviamente questo riguarda anche la
Presidenza, che è stata messa al corrente delle risposte che sto
dando.
Rispetto invece al secondo quesito, crediamo necessario chiudere
l'accordo di programma precedente per avviare una nuova fase di
riconsiderazione del piano regolatore generale e, di conseguenza,
una ripianificazione di dettaglio dell'area FA08 o F8, volgarmente
chiamata, nella consapevolezza che l'area rappresenta un asse e un
intervento strategico non solo per il futuro dell'assetto
urbanistico della città ma per l'intera regione. Il percorso dovrà
tener conto del disegno di sviluppo di destinazione dell'area
tenendo conto degli intendimenti del Comune capoluogo, la cui
esigenza primaria rimane quella di eliminare la cesura data dal
sedime ferroviario che storicamente divide l'area dal resto della
città, fondamentale per creare connettività e programmare uno
sviluppo organico attraverso il ripensamento dei collegamenti
pedonali, ciclabili e viari.
I temi che persistono e su cui è necessario decidere sono
diversi e riguardano principalmente: la destinazione dell'area e
sua eventuale penetrabilità rispetto ai flussi autostradali, i
contenuti del piano regionale dei trasporti rispetto al quale
l'area riveste particolare importanza quale nodo centrale per la
mobilità, tecnicamente definito appunto
hub,
il futuro della
ferrovia, la strategia di attrattività e valorizzazione turistica
grazie alla presenza della stazione della cabinovia Aosta/Pila con
eventuali sviluppi anche rispetto ai collegamenti con Cogne in una
logica di mobilità
green
e il miglioramento del nodo viario
del Pont Suaz. In tali ambiti le linee di indirizzo delle
Amministrazioni regionali e comunali dovranno essere confrontate
con le esigenze di tutti gli interlocutori pubblici e privati e i
portatori di interesse che a vario titolo operano nell'area in
un'ottica sinergica di sviluppo programmatico di ampio respiro.
Dalle ore 15:52 assume la Presidenza il vicepresidente
Marguerettaz.
Marguerettaz (Presidente) -
La parola al collega
consigliere segretario Distort.
Distort (LEGA VDA) -
Grazie Assessore per la risposta. Mi
compiaccio che nella risposta lei ripete esattamente i concetti che
ho esposto io, quindi su qualcosa ci capiamo: le premesse. Il
problema è che io ho ponevo dei quesiti e a questi quesiti
effettivamente non c'è risposta ma è una risposta anche questo, il
fatto che l'elemento più importante... lei dice che bisogna
rivedere tutto quanto il concepimento dell'area, tutta la
strategia, rivedere la visione. Mi conforta da un lato perché è una
situazione estremamente nevralgica, estremamente importante, e qui
o si ottiene un progetto pertinente, sostenibile, quindi riuscito
per la città, oppure si fallisce: si fallisce dal punto di vista
urbanistico, si fallisce dal punto di vista di gestione del
territorio, dal punto di vista del disegno di vita dei cittadini e
si fallisce a livello politico-amministrativo, quindi il tema è
sicuramente delicato ed è estremamente importante trattarlo con i
dovuti approfondimenti.
Questa potenzialità che ha in sé l'area, che permette
un'incisività sul tessuto urbano dal punto di vista organizzativo,
estetico paesaggistico, economico, turistico, di viabilità
sostenibile, di legame con il territorio circostante è indubbia,
l'avevo detto nelle premesse, l'ha ribadito lei, lo confermo e lo
ribadisco perché qua si gioca un'opportunità epocale per la città
di Aosta e per il territorio circostante, perché questo è un
intervento che si colloca esattamente nella linea e nella filosofia
della rigenerazione urbana, questo tema così attuale ma
estremamente fondamentale... o si rigenera o si deforma. Purtroppo
non ho avuto nessuna risposta sul come: sul come... io capisco che
non siano inquadrati i termini, la visione, gli obiettivi
progettuali su quest'area, però la modalità è importante che sia
chiara fin da adesso.
Mi permetto di suggerire una prima modalità, un modo di
attuazione... un accesso in III Commissione consiliare, che ha in
competenza i temi dell'urbanistica e dell'edilizia, guardo il
Presidente della Commissione e vedo già un accenno favorevole con
il capo e mi conforta, lo ufficializzo con questo mio intervento...
è estremamente importante perché bisogna inquadrare, bisogna
riprendere un colloquio con le varie parti portatrici di interesse,
riprendere il colloquio a questo punto con gli ordini
tecnico-professionali sicuramente ma con tutte le categorie
interessate. È estremamente necessario percorrere tutti i passi nel
più breve tempo possibile ma nella maniera più approfondita e ad
alto livello. Questo mi auspico a nome del gruppo Lega.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK