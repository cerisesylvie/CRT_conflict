Consiglio Regionale della Valle d'Aosta - Oggetto del Consiglio n. 3666 del 23 maggio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3666 del 23 maggio 2024 - Resoconto
OGGETTO N. 3666/XVI - Interpellanza: "Valutazioni circa la
realizzazione di una pista di skiroll nel territorio tra Aosta e
Courmayeur".
Bertin (Presidente) -
Riprendiamo con le interpellanze,
visto il ritorno dell'Assessore e del consigliere Restano.
Ritorniamo al punto n. 46 all'ordine del giorno. Per
l'illustrazione, il consigliere Restano ne ha facoltà.
Restano (GM) -
Parliamo di skiroll che è uno sport di
montagna, che nasce dallo sci da fondo, dal biathlon, e che viene
inizialmente praticato quale mezzo di allenamento per questi sport
per poi, nel tempo, diventare una disciplina a sé stante.
In Valle d'Aosta è praticato da parecchie persone,
prevalentemente in un centro Skiroll a Verrayes, che è anche il
luogo dove si organizzano parecchie competizioni in tal senso.
In Valle d'Aosta - l'Assessore è buon testimone - vi sono anche
altri centri: uno a Brusson dove ha sede anche un poligono di tiro,
uno a Bionaz, dove ha sede un altro poligono di tiro. Molti sono
gli Sci Club che utilizzano questi centri; è chiaro che, con il
passare del tempo, con l'aumento del traffico veicolare nelle
vallate, ci si è prevalentemente indirizzati a siti specifici che
devono però possedere determinati requisiti per rispondere alle
esigenze degli atleti, dei turisti, degli amatori che praticano
questo sport e alle richieste dei singoli regolamenti della
disciplina specifica.
Ovviamente, se si fanno quattro calcoli e se ci si confronta con
altre realtà che vanno per la maggiore - posso citare il passo
Lavazè, il Passo Rolle in Regioni come il Trentino, oppure
Isolaccia nella Valdidentro o Valdisotto in Lombardia, luoghi in
Piemonte - si riscontra che sono tutti al servizio di centri
sportivi e degli Sci Club.
Allora cosa accade in Valle d'Aosta? A fronte di parecchi
praticanti, se vogliamo possiamo ipotizzare un numero come 500
persone, vi è una zona che è completamente scoperta da questo
servizio che è l'Alta Valle. In Alta Valle insiste anche il Centro
Sportivo Esercito; se ci confrontiamo con altri Centri Sportivi
militari e di Polizia dove si svolgono gli sport invernali e si
pratica lo skiroll, questi nelle vicinanze del Centro Sportivo
hanno una pista di skiroll.
In Valle d'Aosta questa è una lacuna che potrebbe essere colmata
anche con una spesa non importantissima, ma la presenza di una
pista di skiroll nell'Alta Valle, a servizio del Centro Sportivo
Esercito, sarebbe anche al servizio della popolazione, dei nostri
giovani.
Contiamo da Aosta verso Courmayeur almeno sette Sci Club che
praticano lo sci da fondo che attualmente, se vogliono utilizzare
una pista di skiroll, devono recarsi a Bionaz, a Brusson o a
Verrayes.
Sarebbe opportuno valutare l'opportunità di creare una pista in
questa zona. Aggiungo un dato: se 20 anni fa un atleta svolgeva il
10% del proprio lavoro nel periodo di preparazione di base che va
da maggio a novembre con gli skiroll, oggi ne può svolgere il
50%.
Un ipotetico atleta che fa 500-600 ore di allenamento, facciamo
un po' il conto, con 500 utenti arriviamo anche a 100 mila ore
l'anno sulle strade a fare skiroll.
Oltre a una questione di preparazione tecnica, quindi sviluppo
della pratica tecnica dello sci, vi è una questione di sicurezza
degli atleti, dei giovani utenti e degli amatori, perché questa
pratica sta evolvendo e viene sempre più utilizzata.
Vi è anche una questione di promozione turistica del territorio.
Le regioni alpine che vanno per la maggiore sotto quest'aspetto si
sono dotate di piste di skiroll e di centri di fondo, basta andare
a vedere sui siti specifici delle varie località, dei vari centri
di fondo e di skiroll: sono tutti pubblicizzati; devo dire che sono
anche a pagamento, cosa che in Valle d'Aosta, a onor del vero, non
siamo ancora arrivati a fare, però, valutando le possibili
evoluzioni, si potrebbe anche pensare a questo aspetto.
Interpelliamo quindi l'Assessore competente per sapere se è a
conoscenza della situazione attuale e aggiungo, nella situazione
attuale, la necessità, Assessore, di dare uno sviluppo alla pista
di skiroll di Verrayes, vi è l'urgente necessità di adeguarsi alle
caratteristiche delle altre piste di skiroll presenti in Italia,
come pendenze e dislivelli e come offerta all'utenza, una pista
che, come ho detto prima, è al centro dell'attività agonistica
regionale, nazionale e non solo.
Per sapere, inoltre, se è intenzione del Governo quindi valutare
la realizzazione di una pista skiroll nell'area del territorio
compreso tra Aosta e Courmayeur e se è intenzione del Governo
regionale rendere di interesse regionale la pista per la pratica di
skiroll di Verrayes e completarla realizzando eventuali migliorie
che saranno indicate dai tecnici competenti.
Ringrazio l'assessore Grosjacques per la risposta e per essere
lui in prima persona a rispondermi, perché molte volte se ne occupa
l'assessore Sapinet che ha le competenze economiche e anche le
competenze tecniche, ma ritengo che questo sia un argomento che
riguardi il turismo e lo sport.
Presidente -
Risponde l'assessore Grosjacques.
Grosjacques (UV) -
Grazie al collega Restano, che mi dà
la possibilità di fare il punto sulle piste esistenti. Rispondo
volentieri anche perché da Sindaco, con la mia amministrazione,
avevo avviato lo studio di fattibilità per la realizzazione della
pista di skiroll di Brusson, quindi sono consapevole delle
necessità, anche legate alle difficoltà che gli atleti hanno per la
pratica di questo sport sulle strade regionali e comunali, per cui
spesso sono oggetto di sanzioni da parte della Polizia locale e
della Stazione dei Carabinieri.
Ovviamente non torno sull'importanza dello skiroll che lei ha
ben delineato, per quel che riguarda la situazione attuale, gli
atleti e le atlete valdostane utilizzano la pizza di Rapy in Comune
di Verrayes e la pista di Bionaz che è utilizzabile anche dai
biatleti quando sono previste le sessioni di skiroll abbinate al
tiro.
Come noto, esistono dei vincoli imposti dalla normativa di legge
attualmente in vigore - in particolare il codice della strada, come
le dicevo - che pongono in capo agli atleti alcune difficoltà di
allenamento sulle strade.
Per quel che riguarda lo stato dell'arte delle due piste,
Brusson e Bionaz, che lei ha citato, a Brusson è prevista la
realizzazione di una pista di skiroll attorno all'esistente
poligono di tiro - e a questo proposito la FISI ha partecipato,
nell'estate 2023, a una ricognizione sull'impianto, per la
definizione degli aspetti tecnici, indispensabile per ottenere le
omologazioni nazionali e internazionali, rendendo la nuova pista
aderente ai più moderni standard sportivi. L'impianto in questione
- riconosciuto realizzabile ai sensi della legge regionale 16/2007
e attualmente alle fasi finali di progettazione esecutiva - avrà
uno sviluppo complessivo di 2 km e 800 metri e sarà realizzato
direttamente dall'Amministrazione regionale.
Per quanto riguarda la pista di skiroll di Bionaz, che lei
sicuramente conosce bene, è stato ultimato il secondo lotto che ha
portato la lunghezza a 1 km e 900 metri, è stata consegnata la
progettazione del terzo lotto che l'Amministrazione comunale
ritiene di poter rendere cantierabile nell'autunno prossimo (e che
porterà ad uno sviluppo complessivo di 2 km e 700 metri) ed è in
previsione un quarto e ultimo lotto del quale non sono ancora state
avviate le fasi di progettazione, che dovrebbe consentire alla
pista di raggiungere 4 km.
Il completamento della pista di Bionaz, abbinata al poligono di
tiro, consentirebbe di disporre di una struttura idonea per gli
allenamenti specifici anche dei biatleti, offrendo maggiori
opportunità al territorio, riducendo gli spostamenti e migliorando
l'offerta sportiva nel suo complesso.
La stessa cosa potrà ripetersi a Brusson, non appena completata
l'esecuzione della pista.
Per quel che riguarda la seconda domanda, ovviamente la
disponibilità di una pista di skiroll nell'area del territorio
compresa tra Aosta e Courmayeur sarebbe un'ottima opportunità
sportiva per tutto il Comitato valdostano FISI ASIVA e, ovviamente,
per tutti gli Sci Club valdostani, compreso ovviamente il Centro
Sportivo Esercito, perché consentirebbe di disporre sul territorio
di più strutture, ottimizzando gli spostamenti degli atleti,
riducendo i tempi di trasferimento e, di conseguenza, aumentando la
qualità dell'allenamento.
Al momento è bene però precisare che nessuna istanza di
riconoscimento di interesse regionale per una pista di skiroll da
realizzare nell'area tra Aosta e Courmayeur è pervenuta
all'Amministrazione regionale e non risultano iniziative in tal
senso nemmeno a livello informale da parte di enti locali,
associazioni sportive o altri soggetti, ma, tenuto conto
dell'importanza dal punto di vista sportivo, mi attiverò per
verificare le reali esigenze attraverso il Centro Sportivo Esercito
e l'ASIVA, per valutare successivamente la possibilità di un
intervento in tal senso.
Per quel che riguarda la terza domanda, "Se è intenzione del
Governo regionale rendere di interesse regionale la pista per la
pratica di skiroll di Verrayes, e completarla realizzando eventuali
migliorie che saranno indicate dai tecnici competenti", devo dire
che la pista di skiroll di Rapy ha rappresentato in Italia il primo
caso di un anello interamente dedicato allo skiroll, ideale per
sviluppare programmi di allenamento di tutti i livelli e che, negli
anni, ha ospitato manifestazioni di grande importanza e
prestigio.
La pista necessita di lavori di miglioramento per renderla
adeguata a tutti gli standard nazionali e internazionali, seguendo
le indicazioni di carattere tecnico della FISI.
Le piste di skiroll, come tutti gli impianti sportivi, devono
prevedere negli anni programmi di manutenzione e miglioramento, per
garantire sempre le condizioni necessarie di sicurezza e di
mantenimento degli standard tecnici.
A questo proposito, preciso che l'istanza di riconoscimento
d'interesse regionale dell'area sportiva di Rapy, in Comune di
Verrayes, è stata presentata dal Comune in data 4 dicembre 2023 ed
è stata valutata in data 18 gennaio 2024 da parte della Commissione
regionale appositamente istituita; dall'attività istruttoria è
quindi emersa la necessità di ottenere dal Comune richiedente una
documentazione integrativa, richiesta in data 5 febbraio, che è
stata definitivamente prodotta in data 24 aprile e che deve quindi
essere oggetto di valutazione da parte della Commissione di
prossima convocazione.
Evidenzio però, per completezza d'informazione, che la richiesta
di riconoscimento riguarda un complesso polisportivo e che, nella
previsione di utilizzo del Comune, lo skiroll è solo una delle
attività che si potranno svolgere accanto agli sport tradizionali,
al ciclismo, alla mountain bike, all'arrampicata, al tennis e al
calcetto.
La valutazione del riconoscimento d'interesse regionale non
potrà che riguardare l'intero complesso con particolare attenzione
alla possibilità di omologazione dei singoli impianti con eventuali
specifiche richieste di adeguamento, laddove possibile, e alle
conseguenti interferenze tra le varie attività.
Presidente -
Per la replica, consigliere Restano ne ha
facoltà.
Restano (GM) -
Grazie per la risposta, Assessore,
risposta che apprezzo, dobbiamo però confrontarci sul ruolo della
politica regionale in questo caso, perché, a mio modo di vedere,
non possiamo andare sempre al traino.
Possiamo essere noi a decidere, perché la politica vede in
quest'attività un'opportunità di realizzare un centro sportivo
inerente alla pratica dello skiroll, perché ve ne è la necessità,
perché crediamo in questo sport, perché vogliamo farlo crescere, al
di là delle esigenze di un singolo Comune che dice "Voglio un
centro polifunzionale" o altro.
Nel caso in esame - e già Verrayes è di livello regionale
ancorché non riconosciuto formalmente - per tutto quello che lei
prima ci ha detto, sono state svolte manifestazioni di qualunque
tipo, è stato un esempio per tutta l'Italia e noi stiamo ancora
aspettando che una Commissione glielo riconosca.
Noi dobbiamo creare delle opportunità, non solo per il Comune di
Verrayes, che ha le sue legittime e doverose aspettative, ma per la
comunità valdostana, per lo sport in generale, e lo stesso discorso
lo possiamo fare per la pista di skiroll dell'Alta Valle.
Se l'Assessore competente, il Governo regionale, il Consiglio
tutto ritengono opportuno creare una pista di skiroll in Alta Valle
al servizio degli Sci Club, della popolazione, dei turisti e del
Centro Sportivo Esercito - come peraltro avviene a Dobbiaco,
Anterselva, a Passo Rolle, a Lavazè, al servizio dei vari centri
sportivi - si decide e si fa, senza aspettare troppo tempo, perché
quando decideranno di trasferire il Centro Sportivo Esercito a
Brunico, perché ci sono anche le piste di skiroll, perché già
devono andare lì ad allenarsi a fare skiroll, noi saremo lì a
piangere, ma dovremo fare
mea culpa
per non averci pensato
prima.
Apprezzo quindi moltissimo la sua risposta, apprezzo la volontà
d'interloquire con ASIVA ed Esercito Italiano, però direi che urge
assumere delle decisioni importanti in tal senso, per valorizzare
il nostro territorio, gli sport di montagna e i nostri campioni,
perché non dimentichiamoci che oggi abbiamo il fior fiore dello
sport invernale nel settore dello sci alpino e dello sci da fondo
ed è il momento per cavalcare quest'onda, che avrà dei suoi limiti
temporali, e far vedere che noi diamo seguito alle loro spinte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK