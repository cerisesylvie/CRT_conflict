Consiglio Regionale della Valle d'Aosta - Oggetto del Consiglio n. 2581 del 8 giugno 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2581 del 8 giugno 2023 - Resoconto
OGGETTO N. 2581/XVI - Interpellanza: "Confronto con il
Commissario straordinario nazionale o con la Cabina di regia per la
crisi idrica in merito al decreto-legge n. 39/2023".
Bertin (Presidente) -
Alla presenza di 30 Consiglieri
possiamo riprendere nell'analisi dell'ordine del giorno. Punto n.
51. Ha chiesto la parola il consigliere Lavy, ne ha facoltà.
Lavy (LEGA VDA) -
Meno male che è arrivata la pioggia,
per fortuna, rispetto all'anno scorso, ora sembra che, dal punto di
vista delle precipitazioni, ci siano state delle modifiche nel
tempo, anche se con il periodo dei fieni sarebbe meglio che per
qualche settimana facesse un po' caldo e basta. A livello regionale
è stato istituito questo Osservatorio, a livello nazionale con
questo decreto siccità c'è stata l'istituzione in questa Cabina di
regia presieduta dal presidente del Consiglio dei Ministri, Giorgia
Meloni, e poi anche è stato nominato un Commissario che appunto
dovrà occuparsi di attuare delle misure decise da questa Cabina di
regia, che ha una funzione un po' di coordinamento nella
realizzazione degli interventi necessari alla mitigazione dei danni
connessi al fenomeno della scarsità idrica. È una Cabina che era
assolutamente necessaria, perché, al di là dell'eccezionalità -
speriamo - del tempo climatico dell'anno scorso, da qui in poi
comunque la gestione della risorsa idrica è comunque fondamentale
per evitare o almeno mitigare alcuni anni, come, ripeto, quello
dell'anno scorso o, dall'altro lato, eventi catastrofici come sono
capitati quest'anno in Emilia Romagna e che, purtroppo,
probabilmente potrebbero capitare anche qui da noi, lo si è visto
già solamente gli anni scorsi con le frane a Gaby, a Oyace, a
Bionaz e a Courmayeur.
Il Commissario è un pochino il ruolo forse più delicato, perché
appunto è colui che in via d'urgenza si attiva per la realizzazione
degli interventi che la Cabina di regia gli affida e opera in
deroga, quindi potenzialmente potrebbe anche operare in Valle
d'Aosta, sulla base, per esempio, anche della regolazione dei
volumi delle portate degli invasi. Ovviamente però per chi proviene
da un certo tipo di territorio e con un certo tipo di mentalità è
una cosa proprio non simpatica che arrivi qualcuno da fuori e
agisca d'imperio, certo confrontandosi anche con vari enti
regionali, le varie istituzioni regionali, il fatto però che possa
avere l'ultima parola nel decidere di alcune questioni fondamentali
come la gestione dell'acqua, che, ripeto, per noi è competenza
primaria, non è di certo qualcosa di simpatico.
Già lo scorso Consiglio il presidente Testolin aveva annunciato
che nella seduta della Conferenza Stato-Regioni in cui si era
parlato di questo decreto siccità era stato deciso per le Regioni
montane di avere una sorta di principio d'intesa fra il Commissario
e le varie Regioni, e qui bisogna credo essenzialmente ringraziare
il presidente della Provincia autonoma di Bolzano, Kompatscher, che
si è impuntato e ha detto: "No, le acque le gestiamo noi", sempre
ovviamente puntando a un principio solidaristico, perché se il
Piemonte avesse bisogno dell'acqua e noi ce l'avessimo, non sarebbe
il caso di fare gli egoisti. Il principio solidaristico è alla
base, però il principio dell'intesa su una questione comunque così
delicata è anch'esso altrettanto importante.
Con quest'interpellanza quindi si vuole un pochino capire a che
punto si è anche nei rapporti di confronti che ci sono e che ci
saranno con questa Cabina di regia da un lato e il Commissario
dall'altro, proprio perché ci sono anche alcune questioni normate
da questo decreto siccità... ad esempio, l'articolo 1, comma 3,
prevede che, dopo trenta giorni dalla entrata in vigore del
decreto, la Cabina di regia effettui una ricognizione delle opere,
degli interventi di (incomprensibile) realizzazione, quindi sarebbe
interessante capire se la Valle d'Aosta ha alcune opere che sono
state oggetto di attenzione da parte della Cabina di regia e
inoltre anche il comma 6 prevede che c'è una sorta di ripartizione
delle risorse da destinare agli interventi urgenti per lo
sghiaiamento e lo sfangamento delle dighe. In Valle certi bacini ce
li abbiamo, quindi sarebbe interessante capire se ci sono già state
delle interlocuzioni con questa Cabina di regia e il Commissario e
se anche la Regione Autonoma Valle d'Aosta subirà degli effetti
sulle dighe, sugli alvei dei fiumi o qualsiasi altro tipo
d'intervento per mitigare la siccità che l'anno scorso c'era,
quest'anno, per fortuna, sembra esserci meno, però occorre avere
"orecchie attente".
Presidente -
Risponde l'assessore Sapinet.
Sapinet (UV) -
Grazie collega Lavy per l'iniziativa. Il
decreto-legge 39 è un provvedimento anche pubblicizzato
dall'attuale Governo, anche se in seguito un po' dai recenti eventi
alluvionali sembra passato in secondo piano, però è sicuramente
rilevante e uno strumento pratico di azione per contrastare quegli
effetti della carenza idrica che abbiamo avuto nel 2022 dove sono
stati manifestati tutti gli effetti in tutta Italia. Diverse
Regioni avevano chiesto e ottenuto una dichiarazione di stato di
emergenza e l'adozione di provvedimenti urgenti per farvi
fronte.
Il testo del decreto poi ricordo è stato recentemente oggetto di
un confronto tecnico politico, e lo ricordava lei stesso, in sede
di Conferenza Stato-Regioni dove abbiamo partecipato, unitamente ai
tecnici, per sostenere le ragioni della Valle d'Aosta: dico
"abbiamo" perché la seduta era anche quella del 24 maggio, data in
cui eravamo impegnati in Consiglio dove con il presidente Testolin
ci siamo alternati. Attualmente ora il decreto è in esame alle
Commissioni della Camera.
In riferimento al primo quesito: "qual è la posizione in merito
al decreto", il decreto individua diverse misure di intervento, sia
in fase formativa che strutturale, per far fronte a
quest'emergenza, recuperando molte delle iniziative contenute nelle
singole ordinanze di protezione civile che avevano interessato
alcune Regioni, in particolare si prevedono misure per la
semplificazione delle procedure per gli interventi sulla rete
idrica con l'istituzione di un fondo specifico il cui ammontare è
ancora da definire per la realizzazione degli impianti di
desalinizzazione e la possibilità di utilizzo delle acque depurate
in agricoltura. È prevista inoltre l'istituzione della Cabina di
regia interministeriale e del Commissario per la crisi idrica per
eliminare lungaggini e ostacoli burocratici. Le due strutture
avrebbero infatti il potere di sostituire gli Enti locali e i
concessionari inadempienti e su questo poi si è aperta, come lo
ricordava, anche la discussione.  La Cabina di regia è
incardinata alla Presidenza del Consiglio, presieduta dal
Premier
o, su sua delega, dal Ministro delle
infrastrutture.
Il Commissario straordinario, previsto nel decreto, avrà tra i
suoi compiti quello di determinare in caso di crisi le portate
delle reti e degli invasi e fissare termini per i gestori degli
acquedotti affinché riducano le perdite e migliorino la capacità
degli invasi, in caso di inadempienza può revocare le loro
concessioni. La nomina del Commissario è stata annunciata il 4
maggio scorso nella figura di
(omissis).
Una delle prime osservazioni avanzate da tutte le Regioni in
sede di Conferenza Stato-Regioni è stata quella di chiedere
l'integrazione della composizione della Cabina di regia con la
presenza, come componente di diritto, del Presidente della
Conferenza delle Regioni e Province autonome e dei Presidenti delle
Regioni. Nell'ultima bozza inviata per la discussione finale in
Conferenza Stato-Regioni la richiesta è stata accolta parzialmente
inserendo come rappresentante delle Regioni il solo Presidente
della Conferenza.
Un altro punto oggetto di discussione non ancora oggi risolto
riguarda il potere del Commissario di assumere decisioni senza che
vi sia la condivisione delle Regioni interessate, quello che
appunto citava anche lei.
Questo punto è fondamentale per i rapporti tra il Commissario e
alcune Regioni tra le quali la nostra e poche altre che sarebbero
in teoria quelle che dispongono di risorse idriche mentre le
Regioni che sono grandi consumatrici come il Veneto, sono
ovviamente le promotrici dei poteri forti del Commissario. Proprio
in questa direzione, questa è la nostra posizione significativa,
una presa di posizione forte che è stata condivisa con le Province
autonome di Trento e Bolzano, ma l'abbiamo portata avanti anche noi
proprio in occasione della Conferenza Stato-Regioni del 24 maggio
finalizzata al coinvolgimento delle Regioni interessate nella
ricerca delle intese, un passaggio assolutamente fondamentale e su
questo aspetto, che è un aspetto tecnico ma anche molto politico
l'attenzione è alta e il lavoro congiunto tra i nuovi membri del
Governo verrà portato avanti e sui tre tavoli: principalmente
ovviamente quello della Conferenza Stato-Regioni, ma anche per
quello che riguarderà la Commissione Ambiente, come è stato fatto,
e anche per il collega Carrel nell'ambito della Commissione delle
politiche agricole.
La recente deliberazione della Giunta regionale, la 515 del 15
maggio, ha definito chiaramente la posizione del Governo rispetto
al tema della crisi idrica, in particolare la situazione di
criticità idrica determinata dall'anomalo andamento delle stagioni
invernali passate e, come abbiamo detto, deve essere considerato un
fatto strutturale e non emergenziale. La stessa delibera ha
stabilito le linee guida e istituito l'Osservatorio, come già
abbiamo citato in altre occasioni.
Per quel che riguarda il secondo e il terzo quesito, in
riferimento a questi quesiti, allo stato attuale non ci sono ancora
stati confronti da parte della Cabina di regia con la Conferenza
Stato-Regioni ma questi potranno e saranno assolutamente
creati.
Con il Commissario bisognerà vedere, al momento della
conversione in legge del decreto, come saranno definiti alcuni
punti ancora da dibattere nelle sue competenze, come è stato detto.
In ogni caso esiste la massima disponibilità a trovare occasioni di
confronto con il Commissario per rappresentare come si sta
affrontando la crisi idrica e con quali provvedimenti. Il
provvedimento di nomina del Commissario - va detto - non risulta
ancora pubblicato, né il decreto è stato ancora convertito in
legge, stabilendo in modo inequivocabile poteri e funzioni,
soprattutto, come auspichiamo, si è chiarito nella conversione in
legge che il Commissario espliciterà le sue funzioni solamente in
caso di crisi idrica dichiarata dal Governo.
Vorrei anche, in riferimento alle analoghe iniziative,
rassicurare sull'attenzione che questo Governo sta ponendo e porrà
sul tema acqua, sugli aspetti legati alla scarsità idrica che
stiamo discutendo, tra i quali - abbiamo riunito martedì
l'Osservatorio - gli interventi sulle infrastrutture per i quali il
sostegno al BIM da parte della Regione è stato ed è importante, poi
gli aspetti legati alla gestione del servizio idrico, ivi compresa
la parte tariffaria, tema quest'ultimo sul quale stiamo lavorando
in diretta sinergia con il BIM.
Presidente -
Per la replica, la parola al consigliere
Lavy.
Lavy (LEGA VDA) -
Siamo una Regione montana però qui la
situazione è di nebbia in Valpadana, io le avevo chiesto alcune
cose, giustamente mi ha parlato del decreto, anche degli impianti
di desalinizzazione, però non mi sembra che a Donnas ci sia il
mare, però, al di là di questo,
tant pis
.
Ciò che un pochino forse mi convince meno è che ieri ci si è
lamentati per il fatto che io alcune domande non le pongo per
iscritto, questa volta le ho poste per iscritto... o non sono state
capite... perché lei ha detto che non ci sono ancora stati
confronti fra la Cabina di regia con il Commissario e con la
Conferenza Stato-Regioni, giusto? Sì. Io le ho chiesto del
confronto tra il Governo regionale e questi due enti, se ci sia
stato o meno, quindi io potrò avere tutti i miei difetti nel non
scrivere le cose puntualmente nelle mie iniziative, però, una volta
che sono scritte, chiedo di leggere bene per capire quello che c'è
scritto, perché, al di là di tutto, ora sicuramente non c'è
un'emergenza, perché, per fortuna, come ho detto prima, rispetto
all'anno scorso la situazione sembra essere addirittura cambiata
nel senso opposto, per cui le piogge sono addirittura troppo
abbondanti in alcuni casi e appunto nella stagione dei fieni è un
problema, però bisogna sempre tenere gli occhi aperti perché
giustamente in prospettiva questi eventi, sia da una parte a
livello di siccità, sia dall'altra, quindi bombe d'acqua, saranno
sempre più frequenti. È ovvio che se in qualche maniera non ci si
muove, è difficile anche raffrontarsi poi successivamente con gli
organi dello Stato, perché è giusto concepire quest'Osservatorio,
però se esso è solamente consultivo o per raccogliere informazioni
e non prende poi delle decisioni, è un po' inutile, cioè è un
ennesimo ente che si crea, che ha un certo tipo di attenzione verso
la problematica ma poi di concreto cosa fa? Se invece questo tipo
di Osservatorio è propositivo, allora sì che può essere un tramite
tra Governo regionale e questi due enti a livello nazionale, a
livello dello Stato. Io mi auguro che appunto si voglia in qualche
maniera anche affondare un pochino il piede sull'acceleratore,
perché sappiamo benissimo che le decisioni che vengono prese a Roma
poi spesso noi le subiamo, se in qualche modo invece si riesce ad
anticiparle, essendo sempre attenti osservatori di quello che
capita... e non aspettando neanche il parere della Conferenza
Stato-Regioni o comunque essere promotori noi delle posizioni delle
Regioni montane nella Conferenza Stato-Regioni credo sia la cosa
migliore in assoluto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK