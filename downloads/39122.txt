Consiglio Regionale della Valle d'Aosta - Oggetto del Consiglio n. 2446 del 8 novembre 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2446 del 8 novembre 2016 - Resoconto
OGGETTO N. 2446/XIV - Interpellanza: "Intendimenti in merito
alla riorganizzazione del settore turistico".
Rosset (Presidente) -
Punto n. 21 dell'ordine del giorno.
Per l'illustrazione, ha chiesto la parola la collega Morelli, ne ha
facoltà.
Morelli (ALPE) -
Questo è un argomento che abbiamo già
sollevato a più riprese durante questa legislatura e non riteniamo
però superfluo riprenderlo e ribadire che ancora una volta
consideriamo molto importante il settore turistico per la nostra
Regione e riteniamo importante che la nostra Regione si attrezzi
nel modo migliore per affrontare le sfide attuali. Vediamo fiorire
tutti i giorni delle nuove attività piccole, diffuse su tutto il
territorio e questo ci dà la misura di quanto il turismo possa
rappresentare in termini economici per la nostra Regione. Non basta
però essere detentori di un panorama di bellezze naturali
sicuramente uniche e inestimabili, di un patrimonio monumentale,
storico che va dalla preistoria fino ai giorni nostri, passando per
la romanità, per il Medioevo. Tutto questo non basta se non si
riesce a fare sistema, se non vi è una testa pensante in termini
amministrativi, in termini di promozione che riesca a veicolare
all'esterno della nostra Regione un'immagine univoca. La nostra
Regione ha acquisito sicuramente all'esterno una
renommé
che
nessuno nega, ma da qui a riuscire a creare le condizioni ottimali
perché la promozione diventi efficace ce ne passa.
Credo che su questo aspetto abbiamo concordato tutti tutte le
volte in cui se n'è discusso in Consiglio regionale, a cominciare
dall'inizio della legislatura quando abbiamo votato tutti assieme
una mozione, per proseguire poi con un lavoro di analisi, di
approfondimento di idee in commissione, per arrivare infine alla
mozione che il Consiglio ha votato all'unanimità nel dicembre
scorso, con cui si impegnava il Governo regionale: "ad avviare
nell'immediato un percorso che porti alla costituzione, entro il
primo semestre 2016, di un soggetto che si occupi della promozione
verso l'esterno dell'immagine coordinata e coerente della nostra
Regione, al fine di favorirne principalmente lo sviluppo
turistico". Ormai è quasi trascorso un anno e di questo impegno
nulla si sa. Tra l'altro, questo impegno era collegato anche alla
proroga delle direttive di programmazione dell'
Office régional
du tourisme
. Il 25 febbraio 2016 il Consiglio ha votato
un'ulteriore proroga che recita: "ulteriore proroga, sino
all'entrata in vigore del nuovo assetto organizzativo del settore
del turismo, che dovrà essere approvato non oltre il primo semestre
2016 (come indicato nell'ordine del giorno...)", eccetera, della
mozione che richiamavo precedentemente. C'è stato quindi un impegno
chiaro, un impegno preso da tutte le forze politiche, di cui io
immagino l'Assessore fosse consapevole, ma ad oggi ancora nessun
esito. Siamo quindi a chiedere che ci vengano spiegate le ragioni
del fatto che non si sia ancora dato corso ad un'iniziativa
condivisa unanimemente da tutti i gruppi politici. Ci viene il
dubbio che forse la volontà della maggioranza non sia più questa e
nel frattempo siano maturate nuove valutazioni tali da
compromettere quanto questo Consiglio aveva deciso. Vogliamo quindi
capire le ragioni e capire quali siano gli intendimenti.
Presidente -
Ha chiesto la parola l'Assessore
Marguerettaz, ne ha facoltà.
Marguerettaz (UV) -
Di questo argomento abbiamo avuto
modo di parlare anche in occasione del DEFR, la collega Morelli in
quell'occasione mi ha posto la domanda che oggi ripone, e devo dire
che ha perfettamente ragione, nel senso che l'impegno che era stato
preso aveva una profondità temporale di sei mesi. L'attività in
questione è tutt'altro che abbandonata, ma è sicuramente più
complessa e più difficile rispetto a quello che avremmo potuto
prevedere. La complessità di riorganizzare dal punto di vista
amministrativo, dal punto di vista gestionale, le attività che
vengono svolte, che hanno una finalità turistica credo sia sotto
gli occhi di tutti. Tuttavia, collega Morelli, se è vero che, da un
lato, i lavori si stanno protraendo più del previsto, avrà avuto
modo di apprezzare che la gran parte delle iniziative sono frutto
di una condivisione fra Assessorati; non sono casuali le
presentazioni in quell'ambito che investono più dipartimenti e più
Assessorati. Questo vuole sottolineare che quell'impegno è
assolutamente ancora attuale, che quell'impegno vogliamo portarlo a
termine. Mi verrebbe voglia di dire: cerchiamo di arrivare almeno
con una bozza prima della fine dell'anno, ma, collega Morelli, vede
che abbiamo un calendario un po' fitto da qui alla fine dell'anno,
quindi se non dovessimo riuscire per la fine dell'anno, sicuramente
per i primi mesi del 2017 noi vorremmo arrivare con un testo non
approvato ma, come era stato l'impegno, un testo da presentare in
commissione, in modo tale da condividerlo prima di procedere con
atti deliberativi. Non le sfuggirà che questo, al di là del
coinvolgimento politico, coinvolge le strutture, coinvolge i
dipendenti, coinvolge tutta una serie di processi che dovranno
essere, e sono, ben ponderati, perché sarà sicuramente un banco di
prova non banale. Torno a dire che se è vero questo, è vero
dall'altro che l'impegno nel coordinarci è assolutamente sotto gli
occhi di tutti. Guardi, per esempio, l'attività che stiamo
svolgendo, anche d'intesa con il Comune di Aosta, per i mercatini
di Natale, quindi un'attività che coinvolge sia l'Amministrazione
regionale con svariati Assessorati, sia delle amministrazioni
locali. La direzione quindi è sicuramente una direzione che viene
mantenuta rispetto a quella delibera.
Presidente -
Per la replica, ha chiesto la parola la
Consigliera Morelli, ne ha facoltà.
Morelli (ALPE) -
Assessore, io posso anche riconoscerle
l'onestà intellettuale quando lei ammette che siete clamorosamente
in ritardo, ma ciò non toglie che questo fatto sia grave, un'intera
legislatura per non arrivare nemmeno ad una bozza ancora mi sembra
francamente esagerato. Lei ci parla di coordinamento tra gli
Assessorati, ma questo mi sembra il minimo: è ben altro che serve a
noi per veicolare all'esterno un'immagine coordinata, un'immagine
efficace della Valle d'Aosta; deve andare ben al di là del
coordinamento e della collaborazione tra i singoli Assessorati.
Assessorati che poi, dal punto di vista operativo, va bene che
mantengano ognuno le proprie manifestazioni, i propri eventi, ma,
dal punto di vista della promozione e del coordinamento, è
necessario che ci sia un soggetto terzo, un soggetto che in qualche
modo abbia una visione più ampia. Mi sembra quasi che ci sia della
rassegnazione: "è una cosa complicata, bisogna mettere d'accordo
tanti soggetti", lo capiamo tutti questo, però se riteniamo che sia
necessario farlo, facciamolo,
on essaye vraiment de foncer
.
Sorge il sospetto che non ci sia in realtà la volontà, entro la
fine di questa legislatura, di andare a sottrarre in qualche modo
un po' di visibilità ai singoli Assessorati. L'ho già detto una
volta, e lo ribadisco, io questo sospetto ce l'ho sempre più forte:
che avvicinandoci alle elezioni, ognuno voglia in qualche modo
conservare un po' le sue prerogative, la sua visibilità e non si
voglia invece concorrere ad un progetto più ampio, ad un progetto
di cui la Valle d'Aosta ha veramente bisogno. Anche qui - lo diceva
prima il collega Bertin - arriviamo buoni ultimi. Tutti i nostri
competitor
, tutte le altre Regioni e Province che fanno del
turismo, come noi, un punto di forza hanno già sperimentato diverse
soluzioni, hanno già modificato e studiato, noi siamo ancora alla
prima, e non riusciamo nemmeno a concretizzare quella.
Francamente io sono molto delusa, sono amareggiata perché da
parte della IV Commissione, al di là degli schieramenti, minoranza
e maggioranza, c'era stata tutta la disponibilità, tutto
l'interesse, invece ad oggi siamo ancora a studiare una bozza e
forse a riuscire a presentare qualcosa per l'inizio dell'anno
prossimo. Francamente non mi sembra una risposta all'altezza della
situazione, noi avremmo bisogno, invece, di un soggetto in grado di
concepire un piano di comunicazione che vada a valorizzare tutte
quelle manifestazioni importanti che ogni Assessorato, ogni
soggetto singolo mette in atto, organizza da decenni, ma che hanno
bisogno di essere coordinate, di fare da volano una all'altra. La
Fiera di Sant'Orso può servire a lanciare la stagione estiva e via
di questo passo, cercando di mettere in atto un meccanismo virtuoso
per il quale ogni manifestazione fa da volano ad un'altra e tutti
assieme dovremmo riuscire a fare di meglio in questo settore, che
tutti consideriamo importante. La nostra disponibilità c'era tutta,
oggi francamente devo dire che non siamo soddisfatti di questa
risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK