Consiglio Regionale della Valle d'Aosta - Oggetto del Consiglio n. 2215 del 23 marzo 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2215 del 23 marzo 2023 - Resoconto
OGGETTO N. 2215/XVI - Interrogazioni: "Notizie in merito agli
esiti del sopralluogo presso la Caserma del Corpo Valdostano dei
Vigili del Fuoco" e "Notizie in ordine agli interventi di
manutenzione presso la Caserma Erik Mortara".
Marguerettaz (Presidente) -
Possiamo riprendere i lavori,
abbiamo il punto 16 che sarà trattato con il punto n. 39. Ha
chiesto la parola l'assessore Sapinet, ne ha facoltà.
Sapinet (UV) -
Inizierò con la parte relativa
all'Interrogazione n. 16 e relativamente al sopralluogo...
Presidente -
Assessore, è un Question Time, quindi c'è la
presentazione della collega Guichardaz. Collega Erika Guichardaz ne
ha facoltà.
Guichardaz E. (PCP) -
Era una domanda molto semplice,
essendo un Question Time; si era parlato dello stato dell'arte
della Caserma di Erik Mortara, quindi consideriamo che è una
richiesta di gennaio in cui chiedevo al presidente Lavevaz e in
quel caso all'assessore Marzi se uno dei due era andato a visitare
la caserma proprio per dirmi se era effettivamente in pessimo stato
o meno.
Presidente -
Per la risposta, la parola all'assessore
Sapinet.
Sapinet (UV) -
Ovviamente il Presidente e l'Assessore non
hanno partecipato, viste le note vicende politiche, ma il 24
gennaio 2023 il sopralluogo ha avuto luogo con la presenza del
coordinatore del Dipartimento Protezione Civile, del Comandante del
Corpo regionale dei Vigili del Fuoco, del dirigente della Struttura
edilizia, patrimonio immobiliare, infrastrutture sportive,
competente per le manutenzioni, del Segretario particolare
dell'Assessore finanze, innovazione, opere pubbliche e territorio e
di alcuni funzionari operanti in Caserma.
Nel corso della visita, sono state evidenziate tutte le
problematiche presenti sugli immobili e sono stati illustrati i
principali interventi di sistemazione effettuati in corso o da
effettuare che le elencherò dettagliati, sono principalmente
tre:
Punto 1: infiltrazione riscontrata all'interno della palazzina
nuova destinata a camerate, derivante dalla presenza di una
copertura piana e dal probabile danneggiamento della guaina
impermeabilizzante. Relativamente a quest'intervento, la
problematica è già stata affrontata a più riprese con interventi
puntuali di ripristino delle guaine, che però hanno avuto efficacia
limitata nel tempo. In data successiva al 24 gennaio, è stato
effettuato un sopralluogo con una ditta specializzata che ha
proposto un intervento, attualmente in corso di verifica, per la
posa in opera di una nuova tipologia di materiale
impermeabilizzante.
Punto 2: un mancato utilizzo di due bagni a livello della
palestra per la presenza d'infiltrazioni, probabilmente derivanti
dal mancato risvolto della guaina in corrispondenza delle uscite
per l'areazione dei bagni stessi. Su questo un intervento di
risoluzione della problematica dovrà essere realizzato insieme al
ripristino completo dei due bagni, che verrà programmato tenendo
conto delle varie priorità.
Punto 3: la sostituzione dei serramenti della palazzina vecchia.
Si tratta di un intervento che rientrerà a pieno titolo nel
progetto più ampio di efficientamento energetico della caserma per
il quale sono in corso le attività propedeutiche alla
realizzazione.
Passo poi all'interrogazione n. 39 dove ci sono due quesiti:
1) "Se corrisponde al vero l'affermazione fatta rispetto allo
stato della Caserma Erik Mortara: "Non si può considerare
complessivamente in pessimo stato"". Su questo, più che soffermarsi
su dichiarazioni varie, eviterei polemiche e direi che è importante
continuare il lavoro portato avanti, finalizzato a migliorare lo
stato dei vari immobili di proprietà della caserma, ma non solo,
pure interventi continui e programmati.
Relativamente alla caserma, sono stati regolarmente effettuati
una serie d'interventi; per lavori di manutenzione ordinaria e
straordinaria sono stati impegnati dalla Regione 6 milioni di euro
a partire dall'anno 2000, mentre si quantificano in circa 60 mila
euro annui gli attuali oneri a canone dei vari contratti di
manutenzione attiva. Questo per attenersi ai numeri attuali e
passati.
Nell'anno 2022 son stati effettuati, presso le caserme
regionali, 52 interventi manutentivi; nel corso del 2023, per la
sola caserma di Aosta, si sono registrati ad oggi otto interventi,
valore non distante dalla media generale fin qui riscontrata negli
anni precedenti.
Il dettaglio della documentazione, a giustificazione dei dati
citati, è stato tra l'altro oggetto anche di un'istanza ex articolo
116 e di una specifica trasmissione alla Consigliera che ha
predisposto l'interrogazione.
Il secondo quesito: "Quali sono, oltre all'imbiancatura dei
balconi, gli interventi effettuati dal 24 di gennaio ad oggi". Va
precisato che l'intervento effettuato sul balcone della palazzina
vecchia della caserma di Aosta che si affaccia su Corso Ivrea non
riguardava la semplice imbiancatura, ma un intervento di
consolidamento che ha consentito l'utilizzo del medesimo balcone
che fino ad allora era pregiudicato.
Non sono stati effettuati ulteriori interventi, a partire dal 24
gennaio, se non quelli di manutenzione ordinaria, che citavo
sopra.
Le criticità ancora da risolvere, oltre ad alcuni interventi
puntuali da svolgere nell'ambito dei contratti di manutenzione,
riguardano sempre la palazzina vecchia della Caserma, per la quale
si sta valutando un intervento di efficientamento energetico -
nello specifico, la realizzazione di un cappotto e la sostituzione
dei serramenti - e di un parallelo consolidamento strutturale
derivante dagli esiti delle verifiche di vulnerabilità sismica.
L'iniziativa è già stata inserita nell'ultimo Documento di
Economia e Finanza Regionale e sarà oggetto di una specifica
progettazione di fattibilità tecnico-economica finanziabile con
risorse provenienti dal prossimo assestamento di bilancio, che
consentirà di definire compiutamente l'importo complessivo delle
risorse necessarie allo scopo di procedere al conseguente
reperimento delle medesime.
Brevemente, questo era per rendicontare i dati e le attività di
cui ho preso visione in queste settimane. Ovviamente, come dicevamo
prima fuori microfono, conosco bene il sito - dove ho trascorso per
ora 20 anni e dove torno regolarmente in visita - e operatività
diverse, conosco bene quindi le criticità, ma anche la necessità,
in quel sito e in altri come già detto, di intervenire con
continuità e programmazione.
Proprio a questo proposito, nei prossimi giorni incontreremo
anche i vertici del Corpo e coloro che dall'interno seguono
interventi e manutenzioni. Un incontro in modo che io stesso possa
essere aggiornato in via ufficiale su tutti i procedimenti, i
provvedimenti e gli interventi in corso, ma anche sulle
programmazioni e sulle esigenze future.
Presidente -
Per la replica, la parola alla collega Erika
Guichardaz.
Guichardaz E. (PCP) -
Grazie della risposta. Evidenzio
quindi che sono stata utile, visto che il sopralluogo che lei ha
citato del 24 gennaio è stato richiesto dalla sottoscritta. Quando
sono arrivata sul luogo, sono stata accompagnata, come diceva lei,
da diverse strutture, quindi sono felice di aver attivato questo
sopralluogo che dopo molto tempo non era ancora stato avviato.
Come lei, non sto a sindacare su che cosa voglia dire "Pessime
condizioni o meno", ma posso dire che lo stato di tutte le
palazzine, sia quella vecchia che quella nuova, che gli scantinati
che le palestre, cioè ovunque... ho riscontrato uno stato di
degrado in moltissimi di quei luoghi e le infiltrazioni nelle
stanze di cui lei parlava sono infiltrazioni che, a seguito proprio
di quel 116, ho scoperto essere state segnalate nel lontano gennaio
del 2021 e i Vigili del Fuoco si stanno trovando in quella
situazione da oltre due anni. Ogni volta che piove - ma è lampante
a chiunque - praticamente ci sono colate infinite d'acqua.
Rispetto ai due bagni delle palestre, non parlerei solo
d'infiltrazioni, perché c'erano proprio dei pezzi di calcinaccio e
di soffitti completamente crollati e quindi che rendevano inagibili
quei bagni. Come ho trovato, e lei forse non lo ha rilevato nella
sua risposta, ma in uno degli spogliatoi c'è una
controsoffittatura, caduta anche quella da lungo tempo, e si vede
anche a occhio nudo, quindi che risale da molto tempo in quelle
palazzine di cui non si è fatto nulla.
Spero che queste iniziative, le tante iniziative che abbiamo
messo in campo, possano in qualche modo agevolare i lavori e
possano agevolare quei lavoratori che, come dicevo, meritano, anche
per il lavoro delicato che svolgono, di poterlo svolgere nelle
migliori condizioni.
Apprendo anche che l'assestamento di bilancio, oltre a
riguardare i costi maggiori, dell'ospedale oltre a riguardare i
bacini, adesso andrà anche a finanziare questa parte.
Auguro a tutti voi che sia molto cospicuo e che ci siano anche
dei soldi per le persone in difficoltà che ogni giorno bussano alle
porte, credo, di tutti noi.
Potrei però farvi un invito, perché quando ci sono molti soldi
li possiamo spendere per parcheggi per ristoranti fantascientifici
in cima alle montagne, molto probabilmente adesso potremmo evitare
quegli interventi per dedicarli forse a cose molto più utili.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK