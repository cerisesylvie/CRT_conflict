Consiglio Regionale della Valle d'Aosta - Oggetto del Consiglio n. 1064 del 6 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1064 del 6 novembre 2019 - Resoconto
OGGETTO N. 1064/XV - Interrogazione a risposta immediata:
"Predisposizione di un programma per l'emergenza freddo a favore di
persone senza fissa dimora".
Rini (Presidente) -
Punto 10.01 all'ordine del giorno. La
parola alla collega Pulz.
Pulz (ADU VDA)
- Devo ancora riprendermi un po' dalla
mozione, comunque farò il possibile. Ci è stato segnalato che 14
persone senza fissa dimora, perlopiù di nazionalità italiana - lo
sottolineo per i colleghi leghisti visto il loro slogan - e con
problemi di salute, dormono all'esterno in diverse zone della città
di Aosta e dintorni, nei pressi della Dora Baltea. Il fenomeno dei
clochard è infrequente e insolito per la nostra città e per la
regione Valle d'Aosta, anche a causa delle rigide temperature
notturne, in particolare durante la lunga stagione invernale che si
avvicina a grandi passi. Sappiano che quest'anno si sono attivati
in primis i volontari dell'associazione "Quartiere Cogne", che si
autotassano per offrire ad alcuni di loro coperte, vestiti e pasti
caldi serali a completamento dei pasti diurni della tavola amica
presso la Caritas. Della situazione sono stati ovviamente informati
gli assessori regionali e comunali alle politiche sociali, i quali
per incontrare queste persone e capirne le esigenze hanno
ovviamente coinvolto i servizi sociali e l'unità di strada insieme
alla polizia locale. Certamente tali situazioni non sono di facile
soluzione, sia perché le persone interessate per svariati motivi,
non sempre accettano e apprezzano l'intervento dei servizi sociali
e l'accesso al dormitorio, che comunque ad Aosta presenta posti
letto insufficienti - 12 per uomini e 2 per donne senza bambini - e
non accoglie i cani con cui spesso i cosiddetti clochard si
accompagnano, forse chissà, perché vi trovano più affetto che
presso gli esseri umani. L'assessore Baccega in un'intervista in
merito ha dichiarato che vi sono specifici fondi statali per i
senzatetto - concludo subito - fondi da impiegare nella ricerca di
possibili alloggi.
Allora ADU VDA interroga il Governo regionale al fine di sapere
se sia stato approntato un urgente programma per l'emergenza freddo
con l'impiego di questi fondi statali a favore delle persone che
non hanno fissa dimora in Valle d'Aosta.
Presidente -
Per la risposta, la parola all'assessore
Baccega.
Baccega (UV)
- Da molti anni c'è un gruppo chiamato
"Gruppo bisogni primari" che è costituito dall'Amministrazione
regionale nell'ambito del piano di zona e dal servizio di sportello
sociale, dal Comune di Aosta e da associazioni di volontariato che
fanno capo al Centro servizi per il volontariato; si occupano di
assicurare interventi di sostegno alle persone in difficoltà,
sociale ed economica, con particolare riferimento a coloro che
vivono in strada.
Il tempo è tiranno, dirò le cose che posso dire. La tematica
dell'emergenza freddo viene trattata ormai da tre anni all'interno
di questo gruppo e le attività concertate sono la mappatura delle
persone senza dimora presenti, l'ampliamento dei servizi a bassa
soglia, cioè quelli già esistenti attraverso l'apertura
straordinaria dei due dormitori pubblici, quello di Aosta e quello
di Saint-Vincent, il prolungamento dell'orario in cui si può
restare, l'attività dell'unità di strada e infine la distribuzione
di brandine, coperte, medicinali senza ricetta, generi di prima
necessità.
La collaborazione costruita nel corso di questi anni è stata
formalizzata - come avevo detto in quell'intervista - attraverso la
presentazione da parte dell'Amministrazione di una proposta
progettuale approvata e ammessa al finanziamento dal Ministero
delle Politiche del Lavoro. Il finanziamento complessivo assegnato
al progetto è stato di 400.000 euro per gli anni 2019/2020, a
valere sul fondo per la lotta alla povertà. A seguito di procedura
di co-progettazione, il progetto di dettaglio è stato predisposto e
valutato da parte di un'apposita commissione che lo ha approvato e
ne ha affidato la realizzazione alla partnership composta da "Trait
d'union", capofila del progetto, "La Sorgente" e la Fondazione
Opere Caritas, Croce Rossa Italiana e Comitato regionale Valle
d'Aosta della Croce Rossa Italiana. È in fase di approvazione da
parte dell'Amministrazione l'accordo di collaborazione che regola
la gestione dei soggetti coinvolti. Le azioni previste sono:
migliorare la fruibilità dei servizi a bassa soglia, mantenere e
consolidare l'attività dell'unità di strada, sperimentare progetti
strutturati e condivisi, il reinserimento di progetti di
housing
first
e la ricerca di alloggi per poter ospitare queste persone
che dormono al freddo. In relazione all'emergenza freddo, il
progetto può assicurare che per l'anno in corso la distribuzione di
generi alimentari di prima necessità alle persone che vivono in
strada o in situazioni di fortuna, facilitando la conoscenza dei
servizi e l'avvicinamento agli sportelli sociali e alla Caritas. Le
attività e le modalità di collaborazione restano quelle
collaudate.
Per quanto riguarda i due soggetti a cui lei faceva riferimento,
c'è stato grande interessamento da parte dei servizi sociali, sia
comunali che regionali, ma, come avrà avuto modo di leggere, le due
persone non hanno voluto accedere al dormitorio e si sono riservate
tuttavia di rimanere per strada. Sono comunque seguite dalle
strutture.
Presidente -
Per la replica, la parola alla collega
Pulz.
Pulz (ADU VDA)
- Grazie, Assessore, per la sua precisa
risposta. Noi capiamo bene come non sia semplice e nemmeno corretto
intervenire nelle scelte di vita delle persone, tuttavia non
riusciamo a credere che i senzatetto rifiuterebbero un posto dove
dormire al caldo in Valle d'Aosta e comunque le resistenze di
qualcuno di loro non giustificano interventi parziali da parte
delle istituzioni, perché se è lodevole e anche commovente che
un'associazione come l'associazione Quartiere Cogne, che non gode
di alcun tipo di finanziamento, si preoccupi di portare tutte le
sere un pasto caldo a queste persone o almeno a quelle più
facilmente raggiungibili con cui sono entrati in contatto, creando
anche un legame empatico e umano intenso, sappiamo bene - questo
vale in generale, non per questi casi soltanto - che dove deve
intervenire il volontariato è perché le istituzioni non riescono a
intervenire a sufficienza. Chiudo subito. Non possiamo poi
affermare che da noi il freddo sia un evento inaspettato. Sappiamo
anche che persino in Sicilia ogni anno muoiono assiderate certe
persone senza fissa dimora. Consideriamo, come ho già detto, che i
posti sono insufficienti nel dormitorio di via Stévenin, che la
parrocchia di Saint-Vincent ha appena riaperto tale servizio e che
si rischia all'ultimo di dover ricorrere alla tenda riscaldata
della Croce Rossa, che collabora con le assistenti sociali.
Presidente -
Concluda.
Pulz (ADU VDA)
- Per concludere, chiudo subito, tutti i
nostri sforzi devono essere volti a dare a tutti gli esseri umani
uguale dignità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK