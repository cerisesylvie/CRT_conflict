Consiglio Regionale della Valle d'Aosta - Oggetto del Consiglio n. 1891 del 6 ottobre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1891 del 6 ottobre 2022 - Resoconto
OGGETTO N. 1891/XVI - Interpellanza: "Azioni volte a
risolvere il problema della carenza di medici di medicina generale
e di medici di continuità assistenziale".
Bertin (Presidente) -
Punto n. 47. Per l'illustrazione,
la parola alla consigliera Erika Guichardaz.
Guichardaz E. (PCP) -
È un'interpellanza dei primi di
settembre che portiamo oggi all'attenzione ma che poco cambia
rispetto ad allora, anzi, credo che dalla sua risposta poi capiremo
se qualcosa è cambiato o meno. Durante l'estate avevamo già visto
che erano stati attivati i vari ambulatori per l'assistenza medico
generica ai turisti in varie località della Valle d'Aosta;
successivamente, il 15 luglio, vi sono stati degli accordi
collettivi all'interno dell'USL al fine di attivare nuovamente dei
rapporti con i medici di medicina generale e di ampliare altre sedi
ambulatoriali per quello che riguarda i medici di assistenza
primaria ad accesso diretto. Nel mese di giugno poi lei ci parlava
di 23 posti vacanti di medici di base su una settantina in attività
e circa 14 mila valdostani privi quindi di cure primarie adeguate
ai loro bisogni. Oggi i dati che ci ha fornito parlavano invece di
19 medici ma abbiamo già visto che altri 2 medici andranno in
pensione il 30 di ottobre e il 1° di novembre, quindi aumenterà
nuovamente il numero degli assenti. Nel mese di settembre sono poi
stati prorogati anche gli ambulatori di Donnas, Gressoney della Val
d'Ayas proprio per la grave carenza che vi è in quelle vallate a
causa un po' di trasferimenti, di alcune dimissioni e di una
sospensione. Dobbiamo poi tener conto che la Valle del Lys è anche
quella più distante dai vari servizi e che in questo momento la
popolazione più fragile, come gli anziani e i disabili, fanno
fatica a recarsi negli ambulatori di Donnas, cosa che è stata
rilevata anche dai Sindaci di quelle località. Successivamente poi
vi è stato anche il trasferimento di un medico della Gran Combin e
anche qui è stato attivato un ambulatorio a Variney con la
possibilità di avere in questo caso dei medici specialisti per
l'assistenza domiciliare ai pazienti non deambulanti e agli ospiti
delle varie strutture socio sanitarie. Queste notizie e la notizia
che altri 10 medici andranno in pensione presto naturalmente
preoccupano tutti noi. Evidenziamo poi inoltre che gli ambulatori
ad accesso diretto sono operativi nei giorni feriali e non è
prevista l'attività a domicilio, quindi questa situazione sta
perdurando e soprattutto sta preoccupando gran parte della
popolazione valdostana.
Quello che noi le chiediamo con quest'interpellanza è "conoscere
i dati delle attività ambulatoriali ad accesso diretto e
soprattutto capire se è stato un accesso maggiormente fruito da
turisti o da residenti, quanti sono attualmente i pazienti
valdostani senza medico di medicina generale, come sono state e
come verranno garantite le visite a domicilio non urgenti proprio
per questi pazienti privi di medici e quali sono gli intendimenti
per cercare di risolvere in qualche modo questa grave carenza".
Presidente -
Risponde l'assessore Barmasse.
Barmasse (UV) -
Le darò tutte le risposte, ma farei solo
una piccola premessa: tutto condivisibile, ci sono problemi di
servizio però, secondo me, se non partiamo dal presupposto che in
Valle d'Aosta, così come in Italia, così come in Svizzera, così
come in Francia i medici non ci sono più, diventa difficile. Non li
possiamo creare, ricordiamoci sempre che il problema fondamentale è
stata la programmazione errata a livello nazionale, per creare un
medico di base ci vanno nove anni, per creare uno specialista, ce
ne vanno undici o dodici, questi sono i tempi, quindi prima di
poter correre ai rimedi, sarà molto difficile. Tutte le azioni che
noi mettiamo in campo sono azioni in cui cerchiamo, come ho già
detto altre volte in Consiglio regionale, di rubarci, anche se il
termine non è corretto, i medici da una Regione all'altra perché la
problematica è importante e di difficile soluzione in tempi brevi.
Questo, secondo me, è un dato di fatto che noi non dobbiamo
dimenticare, anche per dare delle risposte alla popolazione che
giustamente dice: "ma io non ho il medico, non è giusto". Purtroppo
tante cose non sono giuste, ma quando proprio i medici non ci sono,
non li possiamo creare, non li produciamo noi e l'Università ci
mette un po' di tempo.
Quello che noi cerchiamo di fare è ovviamente di essere, per
quanto possibile, attrattivi, cercando di migliorare le condizioni
anche economiche e quindi di poter far sì che magari qualche medico
venga qui da noi ovviamente non dando un servizio nelle Regioni
limitrofe, tenendo sempre presente che la Valle d'Aosta non ha una
Facoltà di medicina, quindi siamo comunque dipendenti dalle altre
Regioni in cui questa situazione è diversa e le facoltà ci sono.
Quello che cerchiamo di fare è di essere attrattivi e di cercare di
organizzare al meglio il servizio territoriale parlando di servizio
medico, quindi di guardia medica di medicina generale, con le forze
che abbiamo.
"I dati sull'attività degli ambulatori ad accesso diretto
suddivisi per serie e tipo di accesso", questa era la prima domanda
che lei mi fa: l'Azienda, al fine di garantire un'adeguata
assistenza ai turisti presenti nella regione - questo era il
periodo 20 luglio-31 agosto - ha attivato nei comuni di Ayas,
Cogne, Courmayeur, Gressoney, La Thuile, Pila e Valtournenche degli
ambulatori di accesso diretto - le dico una cosa visto che parliamo
di accesso diretto: i medici che hanno fatto l'accesso diretto
hanno accettato di fare l'accesso diretto, ma assolutamente non di
andare a domicilio, quindi ovviamente noi dobbiamo fare i conti con
quello che abbiamo, non possiamo obbligare nessuno con il fucile,
possiamo fare delle proposte ma non possiamo andare oltre - che
sono stati gestiti prevalentemente da medici di medicina generale e
sono cessati il 31 agosto 2022. I dati che lei mi chiede sono
ancora in fase di elaborazione, appena ci saranno, perché si sta
aspettando appunto la consegna da parte dei medici coinvolti dei
registri, e non tutti li hanno consegnati, glieli metterò
sicuramente a disposizione.
"Quanti sono attualmente i pazienti senza medici di medicina
generale": le criticità più grandi le abbiamo nel distretto 4,
ambiti 1 e 4, dove alcuni medici di medicina generale hanno cessato
l'attività per trasferimento o per altre esigenze, nel distretto 2
ambito 1 dove un medico si è trasferito nella zona di Aosta, quindi
anche nel distretto 2, di cui faceva riferimento lei, è stata una
scelta del medico, visto che c'erano dei posti vacanti, di
trasferirsi e anche lì purtroppo non ci si può opporre, sono delle
scelte personali che hanno delle conseguenze su un servizio che è
sicuramente molto fragile. Quanto al distretto 4, nell'ambito
territoriale 1 dal 3 ottobre ha preso servizio un medico con
incarico provvisorio e pertanto oggi è garantita la scelta per gli
assistiti a favore di due medici di famiglia. Nell'ambito
territoriale 4, dal 12 settembre ha preso servizio un nuovo medico
con incarico provvisorio, ad oggi rimangono 3.200 assistiti in
attesa di poter scegliere il proprio medico. Questo non vuol dire
che questi pazienti non hanno assistenza medica, è ovvio che devono
richiedere l'assistenza presso gli altri medici di base a cui
abbiamo aumentato il massimale. Non è la soluzione ottimale, ma è
un tentativo di tamponare una situazione sperando di riuscire a
migliorare la presenza dei medici sul territorio. Quanto al
distretto 2, ambito 1, oggi gli assistiti, in attesa di poter
scegliere il proprio medico, sono 1.300. L'Azienda USL, per far
fronte alle descritte criticità, in attesa di individuare altri
professionisti, ha provveduto ad attivare un ambulatorio ad accesso
diretto presso il Poliambulatorio di Donnas, a prorogare l'attività
dell'ambulatorio ad accesso diretto nel comune di
Gressoney-Saint-Jean, adesso vediamo se con l'ambulatorio ad
accesso diretto nel comune di Gressoney-Saint-Jean il medico che lo
sta coprendo accetterà di fare magari qualche ora anche a La
Trinitè, questo per poter dare un servizio di prossimità. Siamo
abbastanza fiduciosi, ma non bisogna mai vendere la pelle dell'orso
prima di averla presa, di poter utilizzare alcuni medici del corso
triennale per poter andare a coprire questi servizi, quindi magari
non ci sarà bisogno. Ritornando a prima, quindi
Gressoney-Saint-Jean... attivare un ulteriore ambulatorio ad
accesso diretto presso il consultorio di Variney nel comune di
Gignod. Tale attività continuerà fino a quando saranno incaricati i
medici necessari a garantire a tutti gli assistiti le cure
primarie.
"Come sono state e verranno garantite le visite a domicilio non
urgenti per i pazienti privi di MMG": l'Azienda USL, con nota 73282
del 26 agosto 2022, ha incaricato due medici per l'assistenza agli
utenti non deambulanti in regime di ADI (Assistenza Domiciliare
Integrata), ADCP (Assistenza Domiciliare in Cure Palliative), ADR
(Assistenza Domiciliare Residenziale), oltre a garantire
l'assistenza infermieristica.
"Quali sono gli intendimenti per risolvere questo grave problema
considerato che il mese di settembre sta volgendo al termine",
questo era stato preparato l'altra volta e quindi abbiamo questo
riferimento. Dopo aver pubblicato in via ordinaria le carenze
laddove andate deserte, l'Azienda USL ha attivato tutte le
procedure alternative e previste, procedure che seguono i tempi
previsti dalla CN e non sono derogabili, quindi noi dobbiamo
seguire comunque le procedure previste dal contratto nazionale, che
vuol dire tutti i medici iscritti nella graduatoria aziendale per
incarichi provvisori sono stati, quindi, interpellati a
sostituzione di medici di assistenza primaria, quindi
obbligatoriamente siamo dovuti andare nella graduatoria aziendale,
hanno interpellato tutti i medici in possesso dell'attestato del
corso di formazione triennale, tutti i medici tirocinanti iscritti
al corso triennale di formazione MMG, in ultimo, ai sensi del DL
18/2020, i laureati abilitati. Ad oggi la prima procedura conclusa
ha permesso di inserire, come già premesso, un nuovo medico a
partire dal 12 settembre nell'ambito di scelta a Gaby, Gressoney,
Pont-Saint-Martin. In parallelo sono in corso contatti con alcuni
dei medici tirocinanti che hanno manifestato interesse ad accettare
incarichi provvisori ai sensi dell'articolo 9, decreto legislativo
n. 185/2018, anche sino a 2 mila assistiti. Abbiamo appena
approvato una delibera in cui riconosciamo i due terzi dei debiti
formativi ai medici che danno copertura, ovviamente è tutto
proporzionale, fino a un massimo di mille, due terzi dei debiti
formativi, e quindi in maniera proporzionale a scalare. Questo per
permettere ai medici di dedicarsi agli ambulatori e non dover
seguire alcuni corsi formativi che sono stati poi definiti dai
responsabili del corso. Prima era un grosso problema perché sennò
dovevano fare sia l'ambulatorio, sia i corsi formativi, adesso
perlomeno quello che fanno in ambulatorio viene riconosciuto loro
in maniera significativa. In riferimento alla delibera che dicevo
prima, in data 3 ottobre sono state definite specifiche
disposizioni volte al riconoscimento dell'attività lavorativa
prestata con l'attività di formazione nell'ambito del corso di
formazione specifica con le modalità che le ho detto.
In ultimo, informo che l'Assessorato sta lavorando alla
predisposizione di un accordo integrativo regionale volto a
definire gli specifici riconoscimenti economici per i medici sia in
relazione agli ambiti disagiati per carenza cronica di medici,
abbiamo già fatto due incontri, entro la fine di ottobre non
solamente quest'aspetto verrà definito ma anche altri, come
l'assistente di studio e l'infermiera, sono tutte delle situazioni
e condizioni che possono migliorare e rendere un po' più appetibile
l'attività di medico di medicina generale. Stiamo facendo questi
accordi integrativi in relazione alle zone disagiate e
disagiatissime per condizione geografica e popolazione assistita,
siamo più consapevoli che l'aspetto remunerativo non è la sola
componente, sicuramente per fronteggiare la grave carenza di medici
che oggi investe non solo il contesto regionale, ma tutto il
territorio italiano, e non solo, confido che l'azione in fase di
implementazione, accompagnata dalla riorganizzazione
dell'assistenza territoriale ai sensi del DM 77, sempre che non
venga modificato, possano produrre presto i primi effetti benefici
nella nostra Regione. Saranno, quindi, degli incentivi economici,
siamo in fase di valutazione e contrattazione con le organizzazioni
sindacali di medici di medicina generale per un'implementazione
della rimunerazione significativa sia per chi accetta di andare a
lavorare nelle zone disagiate che potrebbe anche essere
Pont-Saint-Martin, non vuol dire per forza Ayas, basta che in
quest'ambito vadano deserte le chiamate e un'incentivazione a chi
già lavora in quell'ambito, ma è disponibile ad arrivare anche a
1.800 pazienti facendosi carico delle persone che in questo momento
sono prive di assistenza.
Presidente -
La parola alla consigliera Erika Guichardaz
per la replica.
Guichardaz E. (PCP) -
Naturalmente non è molto
confortante il quadro che ha delineato e che è sotto gli occhi di
tutti noi, ben sapendo, come dice lei, che è una questione sì
generale ma credo che alcuni passi avanti possano essere fatti,
soprattutto perché aspettiamo con attenzione i dati rispetto agli
ambulatori ad accesso diretto ma, rispetto a questi ambulatori,
crediamo che non possa essere una soluzione visto che non c'è
questo rapporto di fiducia che caratterizza il medico con il
paziente, non c'è una sorta di continuità di cure e poi, come lei
sottolineava, mancano le visite domiciliari che certo nessuno può
essere obbligato a fare, però sicuramente sono un grosso problema
proprio per quelle persone più fragili di cui abbiamo anche
ampiamente parlato prima. Nel tempo noi abbiamo avanzato diverse
proposte rispetto alla questione della sanità territoriale, alla
continuità assistenziale che anche dai dati fornitici oggi è in
forte carenza, alla questione delle UCA, al 116, 117 e poi alla
questione Ospedale, che naturalmente non ci rassicura per nulla.
Dai dati che ha fornito, mi sembra di capire che i pazienti senza
medico più o meno sono 4.500 in questo momento, numero che molto
probabilmente con quei pensionamenti che conosciamo in qualche modo
aumenterà.
Va bene togliere un tetto di indennità rispetto al collaboratore
di studio, questo potrebbe essere sicuramente un passo importante,
concedendo contributi anche per i primi anni di attività o per le
zone disagiate come state prevedendo.
Eviterei, se è possibile, di inviare lettere ai pazienti, com'è
stato fatto nella Valle del Lys, per invitarli a scegliere il
sostituto perché c'è stata una corsa alla ricerca del medico, che
poi naturalmente non c'era, quindi molto probabilmente anche questa
cosa dell'invio di lettere ai pazienti può creare una sorta di
confusione.
Le chiederò poi anche come invece gli specialisti di cui ha
parlato che vanno nelle visite a domicilio vengono retribuiti e
rispetto a quale tipologie di pazienti, perché purtroppo, forse
sono arrivate anche a lei diverse segnalazioni anche sotto questo
punto di vista... le famiglie si stanno attivando in qualche modo e
spesso ricorrono alla sanità privata o comunque a medici che vanno
a pagamento, che credo sia una cosa che non dovrebbe accadere nella
nostra regione dove immagino che nessuno di noi voglia andare verso
una privatizzazione della sanità e quindi credo che, sotto questo
punto di vista, forse una maggiore informazione rispetto a una
possibilità di avere anche delle visite a domicilio potrebbe essere
d'aiuto per questi utenti.
Potremmo aspettare le AFT ma, sotto questo punto di vista, le
mie perplessità sono ancora maggiori, come per l'approvazione del
nostro Piano della salute, che continua ormai da mesi a sedimentare
in quella Commissione.
Terremo sotto osservazione i dati che ci ha fornito oggi e
crediamo che, purtroppo, quanto anche c'è stato manifestato dai
rappresentanti dei medici di famiglia durante le audizioni...
questa mancanza di medici di famiglia non sta facendo altro che
aumentare gli accessi in Pronto Soccorso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK