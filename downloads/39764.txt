Consiglio Regionale della Valle d'Aosta - Oggetto del Consiglio n. 2842 del 13 luglio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2842 del 13 luglio 2017 - Resoconto
OGGETTO N. 2842/XIV - Interrogazione a risposta immediata:
"Nomina di una nuova Commissione giudicatrice per l'affidamento
della progettazione esecutiva e dei lavori di costruzione della
scuola polmone di Tzamberlet".
Rosset (Presidente) -
Punto n. 3.01 all'ordine del
giorno. Ha chiesto la parola il consigliere Baccega, ne ha
facoltà.
Baccega (EPAV) -
Torniamo a parlare in quest'aula della
scuola polmone di Tzamberlet. Com'è noto, rispetto a questa
importante opera, era stata predisposta l'aggiudicazione da parte
della commissione giudicatrice per un importo totale di 21 milioni
512 mila euro, di cui 6 milioni 651 mila con finanziamento statale
interamente gratuito. A seguito del ricorso al Tribunale
amministrativo della Valle d'Aosta da parte di alcuni soggetti
giuridici che avevano partecipato alla gara, la sentenza del Tar ha
determinato la necessità di nominare una nuova e diversa
commissione giudicatrice, che dovrà analizzare e valutare le
proposte tecniche, progettuali e realizzative presentate dai
soggetti concorrenti: tredici imprese o raggruppamenti che hanno
partecipato alla gara. Tutto questo in quanto la valutazione già
fatta dalla prima commissione che si era costituita è stata
giudicata illegittima. Il Tar ha ritenuto che sia venuta meno, in
quel contesto, l'integrità del collegio giudicante, in quanto non
sempre era stata accertata la presenza di tutti e tre i componenti
della commissione durante le analisi dei progetti.
Dopo avere anche preso atto che il referendum intentato da
alcune forze politiche, che si sono poi riunite in un comitato
promotore, è risultato inammissibile; ritenendo che rispetto a
quanto è stato messo in gara, ovvero una scuola polmone in regione
Tzamberlet, ci sia la coerenza urbanistica, anche sancita da ben
due accordi di programma tra Comune e Regione; tenuto conto anche
dell'importanza che riveste la scuola polmone nel percorso che si
era individuato, chiediamo all'Assessore se ha già dato mandato al
coordinatore e al dirigente di nominare una nuova commissione.
Presidente -
Per la risposta, chiede la parola
l'assessore Borrello, ne ha facoltà.
Borrello (SA) -
In seguito alla pubblicazione della
sentenza del Tar n. 39 del 27 giugno 2017, con nota del 5 luglio
2017, il responsabile unico del procedimento, il Coordinatore del
Dipartimento infrastrutture, viabilità ed edilizia residenziale
pubblica, ha inoltrato al Coordinatore del Dipartimento legislativo
e legale una richiesta di indicazioni operative sulla prosecuzione
dell'iter per addivenire all'affidamento dei lavori. Con nota del 7
luglio, il Coordinatore del suddetto Dipartimento e l'avvocato
dirigente della struttura Avvocatura regionale, hanno comunicato
che, essendo la pronuncia del Tar a oggi esecutiva, la stazione
appaltante è tenuta ad adottare gli atti necessari al rinnovo della
procedura di valutazione delle offerte tecniche, previa nomina di
una commissione giudicatrice in diversa composizione. Con nota del
12 luglio, il responsabile unico del procedimento e il dirigente
della struttura opere edili, hanno inoltrato richiesta alla
stazione unica appaltante, affinché procedesse all'individuazione
dei membri di una nuova commissione.
Presidente -
Per la replica, chiede la parola il
consigliere Baccega, ne ha facoltà.
Baccega (EPAV) -
Grazie Assessore. Noi quindi prendiamo
atto che il percorso a suo tempo individuato, che va nella logica
di costruire la nuova scuola polmone in regione Tzamberlet,
prosegue il suo percorso rispetto alle cose che ci ha affermato
adesso. Quindi l'indirizzo politico rimane quello di proseguire in
quell'iter che avevamo a suo tempo portato avanti, fin dagli atti
che dal 2015 e 2016 erano stati predisposti. Grazie molte.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK