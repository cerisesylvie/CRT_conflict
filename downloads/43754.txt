Consiglio Regionale della Valle d'Aosta - Oggetto del Consiglio n. 932 del 7 ottobre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
ENTI LOCALI
Comuni
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 932 del 7 ottobre 2021 - Resoconto
OGGETTO N. 932/XVI - Interpellanza: "Finanziamento di
interventi per lo sviluppo di 'Aosta capitale dell'autonomia' nel
prossimo bilancio regionale".
Bertin (Presidente) -
Possiamo riprendere con
l'interpellanza al punto n. 37 dell'ordine del giorno. Per
l'illustrazione il consigliere Aggravi, ne ha facoltà.
Aggravi (LEGA VDA) -
Questa interpellanza vuole cercare
di fare chiarezza e fare il punto su quello che è il rapporto tra
la Regione autonoma e il Comune di Aosta. In particolare, riprende
i contenuti della legge 27 del 2011 denominati "Interventi per lo
sviluppo di Aosta capitale dell'autonomia". A fronte di questo,
spesso è capitato e capiterà ancora di parlare in questo Consiglio
di tutta una serie di opere, di investimenti, di scelte che
direttamente o indirettamente incombono sulla città di Aosta. Ci
sono dei cantieri che ormai fanno parte, purtroppo in questo stato,
dell'arredo urbano: penso a quello della nuova università, quello
dell'ospedale, si è parlato tempo fa anche della struttura di Via
Brocherel. Poi è capitato e capita anche di veder spuntare palestre
un po' dappertutto, per quello che riguarda anche le notizie e le
valutazioni. E poi ci sono anche delle realtà, lo voglio citare,
non l'ho scritta nelle premesse dell'interpellanza, ma anche lo
stabile del Maria Adelaide che rimane lì, possiamo dire, a futura
memoria. A fronte di questo ci sono poi ulteriori evoluzioni e
notizie, e sono contento che la risposta arrivi da un gran
conoscitore della città e del bilancio della città di Aosta,
l'assessore Marzi: la notizia è del 17 settembre scorso, riguardo
alla quale ci siamo trovati una nuova idea di edificio scolastico
del Manzetti. Abbiamo tutta una serie di più o meno grossi tasselli
che vengono costruiti, ma nell'insieme si vede un disegno che non è
definito. E poi in ultimo ho voluto anche citare il progetto
dell'elettrificazione della tratta Aosta-Ivrea, non tanto perché è
diventato un po' un feticcio di questo Consiglio, ma perché anche
lì ci saranno degli interventi - collega Guichardaz poi la vedremo
quando arriverà il progetto, se arriverà il progetto - per il
rifacimento della stazione, che anche questa incombe sulla città di
Aosta. E sicuramente mi sono perso ulteriori cantieri o
cantierizzazioni che incombono sulla città e io direi su tutta la
cittadinanza di quella che è la nostra capitale.
A fronte di questo si chiede per l'appunto al Governo regionale
di conoscere se a oggi sia in corso un dialogo continuativo con
l'amministrazione comunale della Città di Aosta, in merito alle
cantierizzazioni in essere e a quelle future. Su questo sicuramente
l'assessore mi ricorderà che in più di un'occasione si è già dato
in parte contezza di interlocuzioni con la Città di Aosta;
benissimo, ma volevo capire se c'era effettivamente un dialogo, un
tavolo definito. Tra l'altro, ricordo che in parte a parti avverse
con l'assessore Marzi, l'assessore all'epoca comunale, ci si era
anche incontrati per definire a suo tempo una proposta di questo
tipo e quindi volevo capire quale fosse lo stato delle
interlocuzioni in senso appunto di formalizzazione. Se le modalità
di ristrutturazione dell'edificio scolastico Manzetti, così come
riportato dai giornali, sia stata condivisa con l'amministrazione
comunale, perché la condivisione con l'amministrazione, o meglio,
con il Consiglio regionale, avviene grazie a questa interpellanza,
perché io penso e sfido i colleghi, che magari non sono di
maggioranza o non sanno se sono ancora in maggioranza magari,
perché abbiamo anche questa terza categoria, se sapevano di questo
progetto. E poi, va benissimo che ci sia una spinta di novità nella
progettazione della politica valdostana, però sapere le cose è
comunque utile e oggi penso che possiamo anche fare il punto su
questo aspetto. E se sia intenzione, nell'ambito del prossimo
provvedimento di bilancio di previsione, procedere al finanziamento
o rifinanziamento delle opere strategiche della Città di Aosta,
anche nell'ambito dei principi definiti dalla legge Aosta capitale
dell'autonomia.
In particolare, su questo aspetto sono andato a vedermi quelli
che sono oggi gli stanziamenti, nel senso che noi abbiamo due
partite: una di spese correnti e una di conto capitale; nel
bilancio di previsione si prevedeva uno stanziamento
flat
di
un milione e mezzo per le spese correnti e di un milione per quelle
di investimento, tranne sul 2023 pe cui si ipotizzavano 2 milioni
di euro.
Vi è poi un aggiornamento che ho trovato al primo ottobre,
quindi fresco fresco, laddove appunto si rimodulano un po' le cifre
per quello che riguarda le previsioni del 2021, dove la cifra
sostanzialmente si aggira sui 3 milioni di euro. Per poi anche
vedere, perché sappiamo e dobbiamo ricordarcelo che non esiste solo
il bilancio di previsione ma anche i consuntivi, le consuntivazioni
che sono un po' meno, diciamo, ottimiste rispetto agli stanziamenti
e quindi ci troviamo degli impegni che sono leggermente sotto la
soglia di previsione.
Al di là di questo, il problema è che, per semplificare il
quadro, se lo sviluppo di determinate iniziative passa anche da
stanziamenti specifici, e lo abbiamo visto e tra l'altro su più
iniziative, penso alla nuova università, sia mia sia del collega
Distort ad esempio a cui lei ha risposto "ci sono degli
stanziamenti specifici", io mi chiedo se la nostra capitale
dell'autonomia possiamo svilupparla e finanziarla con 2 milioni e
mezzo all'anno non spesso totalmente utilizzati.
Presidente -
Per la risposta l'assessore Marzi.
Marzi (AV-SA) -
Davvero grazie, collega Aggravi, per la
possibilità di confrontarci su questo tema. Lei ha posto tre
domande, io partirò dalla seconda, in parte dalla terza, per poi
tornare alla prima rispetto ad alcuni temi più specifici e più di
connotazione politica.
Con riferimento al secondo punto, evidenzio che le citate
notizie di stampa hanno riportato le modalità di ristrutturazione
dell'edificio scolastico Manzetti, dedotte dalla relazione
metodologica presentata in sede di gara dai professionisti
risultati aggiudicatari del servizio di redazione del progetto di
fattibilità tecnica ed economica.
Tra le ipotesi di intervento di ristrutturazione o di
demolizione e nuova costruzione i professionisti hanno optato per
quest'ultima soluzione che consente un'ampia flessibilità sia dal
punto di vista architettonico che funzionale. Inoltre, la
ricostruzione distaccata del nuovo edificio dallo storico Saint
Bénin permetterà di valorizzare il medesimo, in quanto attualmente
i due edifici risultano costruiti in aderenza, oltre a consentire
di realizzare nuovi fruibili spazi pubblici. Infine, l'ipotesi di
una nuova costruzione permette un ottenimento di elevati standard
in termini prestazionali sotto il profilo strutturale, sismico,
impiantistico, energetico e acustico non comparabili con quelli
ottenibili con un mero intervento di ristrutturazione, garantendo
così, tra l'altro, anche una maggiore qualità finale dell'opera. La
struttura edilizia strutture scolastiche ha avviato una serie di
confronti con le strutture preposte al rilascio dei necessari
pareri e autorizzazioni, tra cui naturalmente il Comune di Aosta,
nell'incontro avvenuto lo scorso 16 settembre per approfondire lo
sviluppo del progetto secondo i presupposti ipotizzati dai
progettisti. Al momento le verifiche preliminari non si sono ancora
concluse.
Veniamo al quesito 3. La legge regionale 27 del 14 novembre
2011, concernente "Interventi per lo sviluppo di Aosta capitale
dell'autonomia", stabiliva la disciplina da parte della Regione
della realizzazione del finanziamento di opere pubbliche per lo
sviluppo della città di Aosta, autorizzando un finanziamento
complessivo nel decennio 2012-2021 di 15 milioni di euro;
naturalmente questi 15 milioni di euro sono in titolo 2 della
spesa, perché in parallelo, come da lei citato, c'erano altrettanti
15 milioni di euro in titolo 1. Con deliberazione 1332 del 22
giugno 2012 la Giunta regionale approvava, tra l'altro, il piano di
interventi, rinviando a successivi atti l'approvazione delle
modalità dei trasferimenti finanziari a favore del Comune di
Aosta.
In seguito il Comune di Aosta, negli anni 2013, 2018, 2019 e 20
rappresentava all'Amministrazione regionale specifiche richieste di
modifica e di aggiornamenti del piano, sia in ordine a stralci di
integrazione degli interventi che dei tempi di realizzazione,
determinando una riduzione dei costi complessivi dagli originali 15
milioni a 12 milioni di euro. Pertanto, con legge regionale 1
dell'11 febbraio del 2020, legge di stabilità - anche questo lei si
ricorderà che ci ha visto viverla assieme, ahimè (non per
l'"assieme", ma per i giorni che stavamo vivendo) - per il triennio
2020-2022, l'Amministrazione ha rimodulato la spesa complessiva e
il periodo di riferimento, passando dal finanziamento complessivo
originario di 15 milioni di euro nel decennio 2012-2021 al
finanziamento attuale pari a 12 milioni di euro con riferimento al
periodo 2012-2024.
In conseguenza di quanto sopra esposto, con deliberazione 843
del 28 agosto 2020, veniva rimodulato il piano delle opere
strategiche per la città di Aosta nell'ambito dei principi definiti
dalla legge Aosta capitale dell'autonomia, come richiesto e
trasmesso in ultimo dal Comune di Aosta con nota in data 27 agosto
2021. Tale attuale rimodulazione prevede quattro assi di interventi
che concernono: la riqualificazione delle piazze Roncas e Giovanni
XXIII, la costruzione del parcheggio pluripiano nella zona F8, la
realizzazione della rotonda su Via delle Betulle, la sistemazione
della piazza dell'Arco d'Augusto e gli interventi di
pedonalizzazione dell'area circostante. Gli originali interventi
relativi al Montfleury e al Palaghiaccio sono stati stralciati, in
quanto dirottati all'accesso al finanziamento ministeriale del
bando periferie, mentre l'intervento sullo stadio Puchoz è stato
stralciato direttamente dall'Amministrazione comunale.
Sono ad oggi già stati trasferiti al Comune di Aosta 5.019.332
euro e le risorse per il completamento delle opere sono disponibili
secondo la previsione di spesa per il triennio 2021-2023, che
prevede i seguenti importi: 2.980.667 euro per il 2021, 1 milione
di euro per l'anno 2022, 2 milioni di euro per l'anno 2023. Un
ulteriore stanziamento di un milione di euro è previsto per l'anno
2024, a chiusura del totale del finanziamento dei complessivi 12
milioni di euro. Al momento gli stanziamenti previsti soddisfano le
attuali esigenze del piano di intervento presentato dal Comune di
Aosta e dallo stesso rimodulato nel corso degli anni secondo le
esigenze della città, ai conseguenti indirizzi dell'amministrazione
e alle intervenute nuove opportunità di finanziamento.
Ho voluto risponderle in maniera puntuale rispetto al tema da
lei posto dalla domanda n. 2 e n. 3 perché, secondo me, questo può
essere spunto concreto, perché sennò si rischiava di perdere in un
quadro invece più politico legato a una legge che, come da lei
citato, e tra l'altro qui ci sono persone che l'hanno vissuto
davvero, è partita nel 2012 in un momento molto delicato, a seguito
di tutta una serie di interventi previsti che avevano visto nascere
Aosta capoluogo negli anni novanta. C'erano stati poi una serie di
interventi dedicati, interventi puntuali, opere pubbliche
specifiche all'inizio del XXI secolo, ma con la giunta Giordano di
allora - tra l'altro qui ci sono sia l'allora assessore alle
finanze della giunta Giordano e l'allora Presidente della Giunta -
che concordò con l'amministratore comunale il piano di Aosta
capitale. Lei giustamente diceva: si può concretizzare l'autonomia
del capoluogo regionale in uno stanziamento da un milione e mezzo
di euro in parte corrente e da un milione e mezzo di euro in conto
capitale per dieci anni per un totale di 30 milioni di euro? La mia
risposta è no. Tra l'altro, ho citato tutta una serie di lettere
che sono partite, sono quasi tutte a mia firma nei confronti
dell'Amministrazione regionale, a mia firma dopo dibattiti in
Consiglio comunale accesi e forti rispetto a una serie di
tematiche.
Quello che posso dirle per esperienza diretta è che sicuramente
il trasferimento in parte corrente di Aosta capitale risulta essere
vitale per il capoluogo regionale. Ricordiamoci che nell'arco
temporale che va dal 2012 al 2015 Aosta si è trovata nella
condizione di dover subire quello che ai tempi era il patto di
stabilità. Il patto di stabilità, con un ragionamento che allora
funzionava per cassa sugli investimenti, per una città che
nell'arco temporale del lustro 2005-2009 esplicitava una media di
22 milioni di euro all'anno in conto capitale, risultava essere uno
sfacelo. La media poi, dal periodo 2010-2014, scese a 8 milioni di
euro e nel periodo successivo, quello che mi ha visto avere la
solita fortuna di godere delle vacche sempre magre e mai grasse,
passò praticamente a una media di un paio di milioni di euro. Sto
parlando tecnicamente con una persona che ha questa passione della
sintesi tecnica: capisce bene che, se ragioniamo per cassa su quel
tipo di volumi, quelli del 2005-2009, il patto di stabilità
praticamente per un intero lustro, quello della consiliatura
Giordano, non permise mai di spendere in conto capitale e quindi un
enorme problema!
Quando successivamente si arrivò e si passò al saldo finanziario
eravamo già nella fase del predissesto, cioè la prima azione che
venne posta in essere dalla giunta Centoz appena praticamente
arrivò fu quella di dover dichiarare il predissesto a fine dicembre
2015 e inizio gennaio del 2016. Per cui quindi il lustro successivo
fu tutta una serie di azioni fuori dall'ordinario. La sintesi è
straordinaria, però siccome spesso quando parliamo di cose
straordinarie sembrano belle, non le posso citare in quel termine.
Furono delle azioni fuori dall'ordinario, perché ovviamente il
fatto che il capoluogo regionale di una Regione, che passava per
ricca nel 2016, dovette dichiarare il predissesto per poter fare
tutta una serie di azioni di contenimento della spesa corrente,
passò un po' in sordina, ma ha avuto delle conseguenze rilevanti
poi nel lustro successivo e anche nella capacità di spesa che gli
uffici tecnici comunali - con questo non voglio dare delle
giustificazioni, ma sto facendo una fotografia - dovettero poi
fare. Queste spese si evidenziano - sto cercando di essere
sintetico, ma di dare dei dati pregnanti - anche nella capacità di
spesa. Qualcuno disse che sarebbe stato difficile spendere i soldi
in conto capitale di Aosta capitale e di fatto effettivamente è
stato difficile farlo. È stato complesso farlo sia per le
difficoltà che ho citato di ordine tecnico, sia per le difficoltà
che si hanno in materia di opere pubbliche anche a livello comunale
nel dar corso a tutta una serie di interventi.
C'è un dato di fatto, però. Quando il sottoscritto e il sindaco
Centoz, nell'autunno del 2019, si resero conto che ci si stava
avvicinando a preparare l'ultimo bilancio di previsione del Comune
di Aosta e l'ultimo bilancio di previsione del Comune di Aosta
avrebbe comunque fatto cadere l'annualità nel 2022, quando Aosta
capitale non ci sarebbe più stata, fecero una istanza alla Regione
nella quale chiesero di rimodulare Aosta capitale fondamentalmente
rimodulando gli interventi di spesa e, oltre a questo, anche a
tagliarli. Per cui l'asse quinto, quello che ho citato, venne
rimodulato e a margine di una rimodulazione degli interventi e
degli interventi finanziari in conto capitale su Aosta capitale si
decise anche di sintetizzare quelle che dovevano essere le opere
che dovevano essere fatte, arrivando nel contempo a chiudere Aosta
capoluogo.
Per cui una legge partita dagli anni novanta fu chiusa nella
contrattazione complessiva che previde anche la ridefinizione di
Aosta capitale.
Chiudo dicendo che al momento le interlocuzioni con il Comune di
Aosta sono continuative. Naturalmente ci sono una serie di problemi
da portare avanti, non abbiamo ancora avuto delle indicazioni
rispetto al futuro di Aosta capitale, ma sicuramente la Regione
deve farsi parte attiva per cogliere determinate istanze, ma anche
per contestualizzarle rispetto all'esperimento che questi dieci
anni hanno visto applicare nei confronti di una legge così
importante che forse però andrebbe adeguata da tanti punti di
vista. Siamo naturalmente a disposizione qualora ci dovessero
essere questo tipo di proposte.
Presidente -
Per la replica il consigliere Aggravi.
Aggravi (LEGA VDA) -
Assessore la ringrazio, ma io non
volevo assolutamente - però capisco che il tema e la passione,
anche perché l'ha riguardata direttamente - io non volevo fare una
cronistoria delle precedenti amministrazioni o dare dei giudizi su
un'amministrazione di cui, pur non essendo cittadino di Aosta, ho
qualche dubbio, questo me lo consenta, ma lo esprimerò su
Twitter
come fa l'ex sindaco. Per quanto riguarda il resto,
se ho capito bene, al di là del futuro di Aosta capitale, di Aosta
capoluogo, di Aosta boh, c'è il fatto che comunque il dialogo
continuativo sia un dialogo
à la carte
, non vedo e mi sembra
che non ci sia un progetto completo.
Sicuramente le varie rimodulazioni e gli aggiornamenti che lei
ci ha dato sono utili a capire il quadro complessivo. Le chiederò
la possibilità di avere la risposta scritta per la parte
soprattutto sulle direttrici, perché almeno lì si capisce dove si
va a finire. Sulla parte della spendibilità sappiamo che ovunque si
vada c'è quel problema. Un giudizio complessivo è che non c'è un
piano coeso e definito di quello che è il futuro di questa città,
ma non soltanto dal punto di vista della Regione, io non lo vedo
proprio neanche dal punto di vista dell'amministrazione comunale,
ma è da osservatore esterno.
Forse è bene chiarirsi le idee e prima di pensare a ulteriori
interventi, forse è bene definire un piano coeso e organizzato di
quello che è lo sviluppo della città, perché altrimenti il dialogo
continuativo
à la carte
diventa un dialogo che nel suo
complesso non ha una visione complessiva: domani ragioniamo sul
futuro del Puchoz, domani ragioniamo su Via Brocherel, domani
ragioniamo sull'università, però ci siamo persi dei pezzi e, ad
esempio, ci sono delle situazioni che non vengono governate.
Forse bisogna anche rivedere l'impianto di Aosta capitale,
perché tra le righe ovviamente lei ha citato e ha parlato appunto
di un trasferimento vitale che è quello del trasferimento corrente.
Penso che qualsiasi Comune avesse una legge
ad hoc
riterrebbe che quel trasferimento è vitale, perché sappiamo che le
spese correnti sono molto più gestibili delle spese di
investimento. Bisogna però cambiare, perché altrimenti, al di là
delle vicende terze, di contenzioso, di questioni più di natura
giudiziaria che economica, rischiamo di avere dei cantieri che
rimangono parte dell'arredo, e questo non va bene.
Io penso che per forza di cose un rapporto più forte tra la
Città di Aosta e la Regione sia necessario, perché come scriveva un
giornalista locale Aosta è una città necessaria per la Valle
d'Aosta, che lo si voglia o no, anche perché è il suo centro ed è
la città di servizio di tutti i valdostani, quindi per forza di
cose dobbiamo pensare a quale futuro dare a questa città anche per
quello che riguarda le strutture e le infrastrutture di competenza
regionale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK