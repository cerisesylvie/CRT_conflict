Consiglio Regionale della Valle d'Aosta - Oggetto del Consiglio n. 3188 del 11 novembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3188 del 11 novembre 1987 - Resoconto
OGGETTO N. 3188/VIII - REGIMAZIONE IDRAULICA DELLA DORA IN
COMUNE DI SAINT-MARCEL. - (Interrogazione)
PRESIDENTE
: Do lettura dell'interrogazione in oggetto,
presentata dai Consiglieri Mafrica e Millet:
INTERROGAZIONE
VISTA
la deliberazione 106/87 del Comune di
Saint-Marcel, con la quale si ribadisce la richiesta di demolizione
del l'ex-diga Montecatini e dei suoi piloni, al fine di riportare
l'alveo della Dora Baltea nella sua sede naturale, onde evitare il
ripetersi di fenomeni di esondazione che impediscono lo scorrimento
del traffico di accesso al Comune;
i sottoscritti Consiglieri regionali del gruppo
comunista
INTERROGANO
la Giunta regionale per sapere:
1)
perchè non sono state finora soddisfatte le
richieste di intervento avanzate dal Comune di Saint-Marcel con
deliberazione 125/86;
2)
in che modo la Giunta regionale pensa di risolvere
il problema della regimazione idraulica in prossimità dell'area
ex-Monteatini e della strada di accesso al Comune.
PRESIDENTE
: Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Il problema della traversa ex-MONTECATINI,
situata sulla Dora a monte del ponte di Saint-Marcel, è
particolarmente delicato.
Il Consiglio comunale di Saint-Marcel ha assunto due
deliberazioni: una nel 1986 e l'altra nel 1987.
Rispetto alla deliberazione del 1986, l'Assessorato ai Lavori
Pubblici, attraverso il Servizio opere idrauliche, ha inviato una
lettera al Comune già citato, nella quale si precisava che
l'eventuale rimozione della traversa e dei suoi piloni poteva
comportare, nel corso d'acqua, delle modificazioni delle quali non
si sarebbe potuto prevedere l'effetto. In quella lettera i tecnici
precisavano: "La traversa svolge un'importante funzione di
stabilizzazione e consolidamento dell'alveo della Dora Baltea,
risultando, pertanto, uno di quei punti fissi, indispensabili e
caratteristici del profilo di fondo della stessa Dora, con
conseguenti positivi effetti sul buon regime idraulico del
fiume.
La rimozione di tale manufatto comporterebbe imprevedibili
variazioni sul profilo del corso d'acqua, generando, altresì,
possibili fenomeni erosivi, risalenti a monte, non facilmente
controllabili e risolvibili solamente con opere di non indifferente
onere".
Ad ogni buon conto, l'Assessorato ai Lavori Pubblici e il
Servizio opere idrauliche, hanno provveduto a rilevare con
attenzione tutta la zona e ad ipotizzare alcune soluzioni di
progetto, per poter risolvere il problema.
È vero, in effetti, quanto il Comune afferma nella sua
deliberazione del 1986 e riafferma in quella del 1987, le quali,
tra l'altro, erano state assunte dopo particolari eventi piovosi,
che avevano determinato delle condizioni di particolare disagio,
sia per gli abitanti delle zone attigue alla Dora Baltea, e quindi
esondabili, sia per le vie di comunicazione presenti in
corrispondenza della stessa Dora.
Il problema esiste ed è grave per chi abita nelle vicinanze,
però non è di facile ed immediata soluzione, proprio perché tutti
possono convenire sul fatto che l'eliminazione della traversa
potrebbe comportare, come conseguenza, la scomparsa della zona
umida a monte della traversa e dalla stessa generata.
Per la verità siamo a conoscenza, e stiamo effettuando delle
ricerche in proposito, che, già al momento della costruzione della
traversa, alcune decine di anni fa, c'era stata una controversia
tra il Comune di Saint-Marcel e la MONTECATINI. Vogliamo prendere
visione di questi documenti, per conoscere i trascorsi, e posso
assicurare che, in ogni caso, intendiamo incaricare un
professionista di particolare competenza per la predisposizione,
sulla base dei rilievi eseguiti dall'Assessorato ai Lavori
Pubblici, di un progetto particolarmente meticoloso, utilizzando,
se sarà il caso, anche un modello idraulico, proprio perché se, da
una parte, è importante salvaguardare le esigenze di chi vive o ha
un'attività agricola nella zona, dall'altra, però, non si può
modificare o "violentare" un tratto di fiume così delicato, per
tutte le conseguenze, anche di carattere ambientale, che gli
interroganti conosceranno ampiamente.
In definitiva, daremo incarico ad un professionista,
particolarmente esperto in materia, di utilizzare i rilievi
eseguiti dall'Assessorato ai Lavori Pubblici per la predisposizione
di un progetto che possa soddisfare le esigenze degli abitanti e
del Comune di Saint-Marcel, nonché le ragioni degli
ambientalisti.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Nel ringraziare l'Assessore per le
spiegazioni fornite, ricordo che l'interrogazione aveva lo scopo di
sollevare la questione, perché noi siamo interessati ad una
positiva soluzione delle richieste avanzate dal Comune di
Saint-Marcel e alla conservazione della zona umida lungo il corso
della Dora.
Poiché in Valle d'Aosta si sono fatte opere molto costose per la
viabilità, non vorremmo che fossero dimenticate le esigenze di
alcuni abitanti di Saint-Marcel, pur nel rispetto della
conservazione di questa zona particolare. La mancata soluzione di
questo problema, infatti, darebbe adito ad una contrapposizione tra
gli abitanti interessati e la zona umida, così come è accaduto
nella questione del Parco Nazionale del Gran Paradiso.
Incarichiamo pure un valido professionista di esaminare
tecnicamente il problema, la cui soluzione richiederà sicuramente
tempi d'attuazione piuttosto lunghi; cerchiamo, però, di
intervenire con sollecitudine, magari con una soluzione tampone, in
attesa di quella definitiva: nella zona, infatti, non c'è bisogno
che accadano eventi piovosi di un certo rilievo perché i residenti
siano costretti ad affrontare notevoli difficoltà. Dovranno, forse,
per un certo numero di giorni all'anno, servirsi di una barca come
di un traghetto?
Sollecitiamo, quindi, la Giunta e l'Assessore ad intervenire con
tempestività, per evitare che si diffondano dei malumori contro la
zona umida. Crediamo, infatti, che sia possibile, anche perché la
Regione ha mezzi sufficienti, risolvere le esigenze degli abitanti
e quelle connesse alla tutela della zona umida di Saint-Marcel.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK