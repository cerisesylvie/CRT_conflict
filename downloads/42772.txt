Consiglio Regionale della Valle d'Aosta - Oggetto del Consiglio n. 267 del 27 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 267 del 27 gennaio 2021 - Resoconto
OGGETTO N. 267/XVI - Interpellanza: "Intendimenti per la
fruizione al pubblico del Castello di Aymavilles".
Marguerettaz (Presidente) -
Punto n. 27 all'ordine
del giorno. La parola alla collega Foudraz.
Foudraz (LEGA VDA) -
Con la presente interpellanza si
vuole portare l'attenzione dell'Amministrazione regionale sulla
fruizione al pubblico per visite del Castello di Aymavilles. Anche
se allo stato attuale, a causa dell'emergenza sanitaria che incombe
su tutta la popolazione mondiale, potrebbe sembrare magari fuori
luogo un'iniziativa di questo genere, credo che fare comunque della
programmazione sia doveroso e sinonimo di voglia di cercare di
tornare il più possibile a una normalità compatibilmente con le
eventuali future restrizioni che potrebbero continuare a
persistere.
La Valle d'Aosta, come sapete tutti, è una regione ricca di
castelli, se ne contano ben 72 lungo la vallata principale
suddivisi tra castelli, caseforti e dongioni, senza poi contare le
vallate minori. Tra questi vi è appunto il Castello di Aymavilles,
che è una magnifica opera risalente al XII secolo situata
all'imbocco della Valle di Cogne. Da diversi anni ormai questo
Castello è chiuso al pubblico, anche in conseguenza dei lunghi
lavori di restauro conservativo che sono iniziati parecchi anni
addietro e il cui termine previsto per la fine lavori era l'anno
2020. Durante una delle ultime aperture del sopramenzionato
castello e in occasione di una manifestazione che si è svolta nel
2018 ed era denominata "Cantiere evento al Castello" numerosissimi
erano stati gli accessi allo stabile da parte dei visitatori e
numerosissimi sono o forse è meglio dire erano prima del marzo 2020
i turisti che, attirati dall'imponenza dell'immobile, arrivavano
alle porte del suo cancello con la voglia di poter visitare la
struttura.
Considerato che numerose sono le richieste in merito alla
conoscenza sulla data di apertura al pubblico dell'immobile per
visite culturali, anche perché, come citava un famoso scrittore
francese del Novecento: Antoine de Saint-Exupéry, "fare dono della
cultura è fare dono della sete, il resto sarà una conseguenza", si
interpella quindi l'Assessore competente per conoscere in prima
istanza se sia intenzione dell'Amministrazione regionale di rendere
fruibile al pubblico il Castello di Aymavilles, ovviamente nel
rispetto delle norme e misure di sicurezza prescritte per
fronteggiare l'emergenza epidemiologica da Covid-19 e in seconda
istanza la tempistica con la quale tale fruizione al pubblico
sarebbe attuabile.
Presidente -
Per la risposta, la parola all'assessore
Jean-Pierre Guichardaz.
Guichardaz J. (PCP) -
Grazie collega Foudraz.
L'Amministrazione regionale, attraverso la Soprintendenza per i
beni e le attività culturali, è impegnata da diversi anni nel
progetto di restauro e rifunzionalizzazione del Castello di
Aymavilles, che è finalizzato a rendere questo importante sito
storico fruibile dal pubblico, attraverso un percorso museale che
consente la visita della struttura architettonica in tutte le sue
parti, quindi dal piano terra al sottotetto, con la possibilità di
godere del vasto parco del Castello. L'aspettativa per
quest'apertura, come lei ha ribadito nella presentazione
dell'interpellanza, è notevole, anche alla luce appunto dei
successi raggiunti con le anteprime che hanno visto il sito
protagonista, quindi le Giornate FAI di Primavera del marzo 2018 e
la successiva apertura nell'ambito della rassegna culturale
"Châteaux Ouverts" in occasione del "Cantiere evento" organizzato
appunto dal 4 al 26 agosto 2018, che sono due iniziative, che, come
lei ha ben spiegato, hanno sensibilizzato il pubblico sui lavori
fatti e su quelli allora in corso ai fini della futura apertura del
sito.
Approfitto dell'occasione per dare qualche informazione sul
castello e sul sito: il complesso monumentale, il Castello con le
sue pertinenze, il parco e gli edifici annessi appartiene alla
Regione Autonoma Valle d'Aosta dal 1970. L'aspetto attuale risale
all'imponente intervento settecentesco, che ha trasformato
completamente l'edificio medievale. I successivi interventi
ottocenteschi sono legati soprattutto all'utilizzo della dimora
come residenza da parte degli ultimi eredi della famiglia di
Challant. Tra fine Ottocento e prima metà del Novecento il castello
è stato utilizzato come dimora di villeggiatura ed è questo aspetto
che l'edificio presentava al momento dell'acquisto da parte della
Regione.
Per anni l'immagine del Castello è stata quella di un
work in
progress
, a partire dalla fine degli anni Novanta del Novecento
la dimora è stata oggetto di studi, rilievi, analisi, indagini e
interventi propedeutici finalizzati alla sua valorizzazione. Il
progetto definitivo di restauro dell'edificio e di allestimento
museale del Castello, affidato nel 2007, ha preso forma nel
2008-2010. L'approvazione del progetto esecutivo risale al 2011, i
restauri della struttura architettonica sono partiti nel maggio
2013 e si sono conclusi definitivamente l'anno scorso, quindi nel
2020. Gli uffici, quindi, sono in attesa del collaudo
amministrativo e dei collaudi tecnici delle strutture degli
impianti che dovrebbero essere consegnati entro breve e
successivamente essere approvati. Nei prossimi mesi quindi dovranno
essere completate anche le pratiche dei vigili del fuoco e del
Comune proprio per l'agibilità. I lavori hanno riguardato
l'esecuzione di un complesso e organico insieme di operazioni
edili, strutturali, impiantistiche e di restauro finalizzate alla
conservazione e alla messa a norma impiantistica e strutturale del
castello, ai fini di una fruizione in totale sicurezza del
monumento, comprese le lavorazioni necessarie alla lavorazione
dell'allestimento museale nel suo interno. I lavori di allestimento
sono iniziati nella primavera 2020 in concomitanza con il primo
lockdown
e da contratto termineranno nella tarda primavera
2021, anche in questo caso dovranno poi seguire i necessari
collaudi. Il progetto museale prevede che all'interno dell'edificio
sia collocata ed esposta la collezione dell'
Académie de
Saint-Anselme
formatasi a partire dal 1855 coerentemente con la
presenza nel Castello in anni simili di una ricca e significativa
raccolta d'arte e di archeologia riferibile ai membri della
famiglia Cacherano-Challant, che avevano fatto della dimora
valdostana un museo privato.
L'obiettivo fondamentale del progetto museale, da un lato, è
raccontare la storia del Castello attraverso il recupero filologico
dell'edificio e delle fasi salienti della sua trasformazione;
dall'altro, dare adeguato rilievo all'importante collezione
dell'
Académie
che vi sarà poi ospitata.
Per quanto attiene l'offerta turistica e culturale, il Castello
fa parte di un gruppo di emergenze archeologiche architettoniche
gravitanti in un settore strategico del territorio valdostano. A
pochi chilometri di distanza si trovano infatti il Castello di
Sarre, il Castello alto di Saint-Pierre, che sarà la futura sede
del Museo di scienze naturali, il castello Sarriod de La Tour e
nello stesso territorio del comune di Aymavilles la Chiesa di
Saint-Léger e il sito romano di Pont d'Aël. Tale ricchezza
monumentale contribuisce, come lei ha ben evidenziato, a creare una
rete turistica di notevole valore e importanza, che si integra
perfettamente anche con quella enogastronomica. L'obiettivo
economico turistico complessivo vede quindi il complesso di
Aymavilles al centro di un nuovo piano di sviluppo del territorio
attraverso un aumento di flussi turistici e una conseguente
ricaduta in termini di indotto economico.
A causa dell'emergenza epidemiologica ancora in corso, la
modalità di fruizione del sito si adeguerà ai protocolli sanitari e
di sicurezza aggiornati. Le faccio presente che il Castello
presenta ampi spazi che permetteranno proprio il distanziamento
richiesto dalla normativa vigente, è proprio adatto anche in una
fase come questa a essere visitato. Il progetto di fruizione del
sito prevede, infatti, che all'interno dell'edificio la visita sia
libera e non a gruppi come per altri castelli valdostani, ma
contingentata nel numero di presenze contemporanee all'interno
della struttura e credo quindi che sia ancora un po' prematuro
ragionare strettamente però in questi termini, anche perché siamo
animati dalla speranza di poter tornare presto a una fruizione
proprio del sito del Castello nel segno della normalità e non
diciamo dell'emergenza.
Mi chiede poi la tempistica con la quale tale fruizione al
pubblico sarebbe attuabile, rispetto alle tempistiche, dobbiamo
ovviamente fare i conti con gli sviluppi dell'emergenza sanitaria,
ma soprattutto con i lavori di allestimento in corso, cui
seguiranno gli ultimi collaudi e gli interventi necessari a
garantire l'apertura al sito al pubblico in sicurezza. In
particolare, nei prossimi mesi proseguiranno gli interventi di
predisposizione e installazione degli apparati multimediali, che
sono ormai imprescindibili per rendere la visita interattiva e
stimolante e di realizzazione degli apparati didattici, quindi
pannelli, didascalie, cartellonistica lungo il percorso espositivo,
secondo un'immagine grafica coerente con la rete dei castelli
valdostani. Si stanno inoltre progettando le pubblicazioni, quindi
guida breve,
focus
e studi e le
brochure
da
distribuire ai visitatori. Nel corso della stagione estiva si
prevede il trasporto di arredi e opere d'arte, il loro inserimento
all'interno delle teche espositive, contestualmente
all'appendimento dei quadri alle pareti. Per la parte di
comunicazione si prevede di elaborare un piano di azioni dedicate,
distribuite su diversi mesi precedenti l'apertura comprendenti
attività pubblicitaria sugli organi di informazione regionali e
nazionali. Le attività di comunicazione saranno favorite anche sui
social
e sui canali digitali, strumenti di promozione, come
ormai sappiamo, indispensabili e imprescindibili per catturare
larghe fasce di pubblico. Si sta, inoltre, predisponendo un piano
di gestione necessario a consentire l'inserimento del sito nel
sistema dei castelli valdostani gestiti in forma diretta dalla
Regione.
Secondo questo stretto cronoprogramma, quindi tenuto conto dei
lavori in corso e degli ultimi collaudi ancora da effettuare, si
stima di poter aprire questo complesso museale nel prossimo
autunno. Si ricorda, tuttavia, che l'attuale bilancio tecnico, come
approvato allo stesso modo dalla precedente Amministrazione, non
consente la copertura delle necessità finanziarie per la gestione
del Castello. Sarà pertanto necessario, in sede di assestamento di
bilancio, dare priorità al recupero di fondi da destinare ai
servizi di custodia, biglietteria, nonché a quelli di lancio e di
organizzazione dell'evento inaugurale.
Preso atto di questa necessità, evidenzio alla collega Foudraz
che tale esigenza è stata inserita dal sottoscritto nel DEFR come
priorità.
Dalle ore 18:22 riassume la Presidenza il presidente
Bertin.
Bertin (Presidente) -
Per la replica, ha chiesto la
parola la consigliera Foudraz, ne ha facoltà.
Foudraz (LEGA VDA) -
Grazie Assessore. Bene, sono
contenta di sentirle dire che finalmente vediamo la fine di questi
lavori perché veramente sono moltissime le persone non solo
valdostane ma anche tanti turisti che arrivano ogni anno con la
speranza di poter visitare il Castello e vengono ripetutamente
anche negli anni poi successivi e si stupiscono del fatto che
questo Castello sia sempre un cantiere. Sono contenta quindi del
fatto che la probabile apertura sarà l'autunno prossimo, anche se
avrei sperato in estate visto che l'estate porta più turisti.
La ringrazio anche di aver fatto presente comunque che le somme
per il funzionamento del Castello verranno poi approvate in fase di
assestamento di bilancio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK