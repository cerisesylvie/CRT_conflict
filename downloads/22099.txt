Consiglio Regionale della Valle d'Aosta - Oggetto del Consiglio n. 1780 del 8 febbraio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1780 del 8 febbraio 2006 - Resoconto
OGGETTO N. 1780/XII - Individuazione di un'area nel Comune di
Perloz per l'allenamento con moto da trial. (Interpellanza)
Interpellanza
Vista la D.G. n. 18 del 11/01/06, con cui, su richiesta del
Presidente del Moto Club Vallée d'Aoste, con sede in
Pont-Saint-Martin, si individua e si approva una zona nel comune di
Perloz per l'allenamento con moto da trial;
Considerato che nell'area individuata non è possibile, stante
gli attuali strumenti urbanistici comunali, consentire la pratica
del trial, come ha evidenziato il parere espresso dalla Stazione
forestale di Pont-Saint-Martin, né è possibile in base al PTP
autorizzare la pratica di sport motociclisti al di fuori di
apposite piste;
Preso atto che nella Commissione consiliare competente non è
stato esibito il parere negativo della Stazione forestale;
Ricordato che su richiesta dello stesso Moto Club sono state
autorizzate, sempre nella zona della Bassa Valle, altre zone per le
gare e l'allenamento con moto da trial;
i sottoscritti Consiglieri regionali
Interpellano
l'Assessore competente per sapere:
1) per quali motivi non è stato portato a conoscenza della
Commissione consiliare il parere negativo della Stazione
forestale;
2) se non ritiene la delibera autorizzativa illegittima, in
quanto in contrasto con la normativa vigente;
3) se si intendono moltiplicare nella nostra valle piste,
percorsi, zone dedicate all'attività della moto con trial, e come
si pensa di conciliare il proliferare di tali attività con le
immagini della montagna che si vogliono propagandare.
F.to: Squarzino Secondina - Riccarand
Président - La parole à l'Assesseur à l'agriculture et aux
ressources naturelles, Isabellon.
Isabellon (UV) - Alcune premesse. Deliberazione n. 18/2006: la
Giunta ha autorizzato un percorso per allenamento con moto da
"trial" nell'ambito di una zona delimitata in località Canale Breda
del Comune di Perloz. Le aree per l'allenamento del "trial"
consistono in semplici zone confinate che non hanno mai richiesto
la realizzazione di opere stabili o la realizzazione di volumetrie,
pertanto la procedura seguita è quella delineata dalla legge
regionale n. 17/1985, che recita:
"per disporre le gite in moto,
la Giunta regionale potrà, su proposta dell'Assessore per
l'agricoltura, foreste e ambiente naturale, sentito il parere della
competente Commissione consiliare, creare zone ben delimitate e
disciplinate a tale scopo"
. In sostanza si tratta di
un'attività soggetta a controllo da parte della pubblica
amministrazione, nel senso di valutare l'idoneità delle zone
proposte e dettarne le prescrizioni di utilizzo. In bassa Valle vi
era solo un'altra area autorizzata in Comune di Champorcher, creata
a seguito di una gara europea del 1995 di ridotte dimensioni, che
probabilmente a motivo della sua scomoda ubicazione non è più
utilizzata, quindi è stata utilizzata solo in occasione di questa
manifestazione.
Entrando nel merito,
"per quali motivi non è stato portato a
conoscenza della Commissione consiliare il parere negativo della
stazione forestale"
, la titolarità del procedimento sopra
delineato fa capo attualmente al Corpo forestale della Valle
d'Aosta, nello specifico all'Ufficio affari generali della sede
centrale del Corpo, che si avvale del supporto tecnico-operativo
fornito dalle locali stazioni forestali. Le stazioni forestali
vengono, per corretta prassi, chiamate a partecipare
all'istruttoria dei procedimenti amministrativi, soprattutto per
beneficiare della loro presenza in loco, nonché indubbia conoscenza
del territorio. Nel caso in questione non sono state fatte proprie
dalla Direzione del Corpo le considerazioni del parere che facevano
riferimento ad impianti motoristici veri e propri, mentre si è
tenuto conto delle più pertinenti perplessità in esso manifestate
circa il disturbo alla fauna selvatica, provvedendo ad integrare
l'istruttoria con un nulla osta della competente Direzione flora,
fauna, caccia e pesca e provvedendo a ridurre l'area inizialmente
richiesta. Con successive note, inviate rispettivamente al
Comandante della stazione e al Presidente del Consiglio, quindi
alla Commissione consiliare competente, la Direzione confermava il
fascicolo istruttorio in linea con l'interpretazione finora
adottata. In ogni caso il parere è stato trasmesso al Comune di
Perloz, autorità competente in materia urbanistico-edilizia, che si
è espressa con un nulla osta per il periodo di un anno
prorogabile.
In merito al punto n. 2,
"se non ritiene la delibera
autorizzativa illegittima, in quanto in contrasto con la normativa
vigente"
, si riferisce quanto segue: la normativa citata nelle
premesse di questa interpellanza, strumenti urbanistici comunali,
PRGC di Perloz e PTP per la parte riguardante le norme di
attuazione, non è stata applicata alla pratica in questione perché
o non fa diretto riferimento alla peculiare situazione di un'area
di allenamento per il "trial", il PTP, o hanno come presupposto la
modificazione stabile del territorio. Le norme tecniche di
attuazione del piano regolatore di Perloz per le zone agricole in
cui è ricompresa l'area fanno riferimento ad attività edilizie.
L'articolo 29, "Attrezzature e servizi per il turismo" delle norme
di attuazione del PTP, al comma 13, lettera c), recita:
"la
pratica del "motocross" e l'impiego della motoslitta sono vietati,
eccezioni a tale regola potranno essere contemplate dal piano
regolatore generale comunale solo in apposite piste
permanenti"
, ma appunto si tratta di sport motoristici
completamente diversi dal "trial" per pratica, per mezzi utilizzati
e per terreno richiesto. In ogni caso ci sembra che la pubblica
amministrazione, soprattutto in materia di divieti, debba attenersi
ad una lettura assolutamente letterale delle norme. La normativa
sulla valutazione del VIA, la legge regionale n. 14/1999, sottopone
a valutazione i progetti di piste permanenti per corse
automobilistiche e motociclistiche; anche qui la fattispecie è
diversa, non si tratta di un'infrastruttura. Si ritiene pertanto
che attualmente il semplice allenamento al "trial", che non
necessita della posa di opere permanenti, l'eventuale posa dei
cartelli provvisori comunque è soggetta ad autorizzazione comunale,
sia una pratica soggetta ai dettami del comma 7 dell'articolo 2
della legge regionale n. 17/1985, ossia pratica soggetta ad
autorizzazione preventiva confinata in aree individuate e soggette
ad ulteriori prescrizioni contenute nella deliberazione
autorizzativa. L'Amministrazione, riconoscendo che questa procedura
in particolare, ma tutte le disposizioni della legge regionale n.
17/1985 necessiterebbero di un aggiornamento e integrazione, si
impegna a costruire un gruppo di lavoro ufficiale esteso agli enti
locali e agli altri enti coinvolti per la revisione della legge
regionale n. 17/1985 se necessario.
Punto n. 3:
"se si intendono moltiplicare nella nostra valle
piste, percorsi, zone dedicate all'attività della moto con "trial",
e come si pensa di conciliare il proliferare di tali attività con
le immagini della montagna che si vogliono propagandare"
, il
punto sollevato ha una "vena" un po' polemica, nel senso che,
stando ai fatti, la nostra Regione, grazie alle sue normative, in
particolare la nota e citata legge regionale n. 17/1985 è una delle
più restrittive in materia di accesso con mezzi a motore sul
territorio regionale, infatti abbiamo già avuto modo di dibatterlo
per altri argomenti, come è testimoniato dalla costante azione di
vigilanza esercitata in materia dagli agenti del Corpo forestale
della Valle d'Aosta. Infatti attualmente sono autorizzate ed
utilizzate 3 aree per l'allenamento del "trial", fruibili dagli
iscritti ai "motoclub" richiedenti. Per quanto riguarda l'alta
Valle nella zona di Morgex, nella località Villair, nella media
Valle a Sarre in un'area lungo il torrente Clusella, in bassa Valle
l'area in questione di Perloz, tralasciando appunto l'area che a
suo tempo era stata individuata in una situazione di utilizzo
occasionale: quella di Champorcher. Diciamo poi che vengono
organizzate sporadicamente, oggi dietro prevalente autorizzazione
comunale, singole gare che richiamano un notevole numero di
spettatori per evento. In questo caso, nel momento in cui c'è una
richiesta puntuale di svolgere una manifestazione a livello
comunale, naturalmente vengono richiesti anche i dovuti pareri alla
stazione forestale competente e viene valutata l'occasionalità
dell'evento, comunque non per attività continuativa. Diciamo infine
che il "trial" in Valle rappresenta un movimento sportivo che ha
prodotto una serie di campioni a livello nazionale. La Valle ha
inoltre ospitato 3 gare a livello mondiale: nel 1984 a Courmayeur,
nel 1991 a Breuil Cervinia e nel 2000 a Pila, oltre ad una
manifestazione europea a Champorcher nel 1994. Questo è il quadro
della situazione.
Président - La parole à la Conseillère Squarzino Secondina.
Squarzino (Arc-VA) - Devo dare atto all'Assessore dello sforzo
che ha fatto nel dare una serie di informazioni, di notizie, nel
senso che non si è sottratto alle domande, ma ha cercato di dare
tutte le informazioni in suo possesso. Cosa emerge dalle sue
risposte, Assessore? Mi sembra che possa emergere un dato di fatto:
che tenendo conto della normativa, di tutti i vari articoli,
formalmente tutto appare corretto. Sottolineo le due espressioni:
"formalmente" e "appare". Perché dico "formalmente"? Perché, a mio
avviso, non è stata rispettata sostanzialmente la norma in
questione dal punto di vista sostanziale e mi spiego. Stupisce il
fatto che vi sia un parere contrario della stazione forestale di
Pont-Saint-Martin, c'è un parere contrario e lei mi dice: "il Corpo
forestale, che si serve delle stazioni, non ha fatto proprio questo
parere se non solo in alcune parti". Allora a cosa servono le
indagini, le osservazioni, la conoscenza del territorio in tutti i
suoi vari aspetti che hanno i forestali in loco quando queste
conoscenze non vengono fatte proprie? Non solo, lei credo abbia
avuto modo di leggere il parere della stazione forestale di
Pont-Saint-Martin e, se lei lo ha visto, come credo, vi sono delle
osservazioni molto forti, molto gravi, nel senso che si dice
chiaramente che questa è una zona agricola; allora ci si chiede
come in una zona agricola sia possibile fare il "trial". Ancora:
c'è tutta un'area boscata molto interessante. È vero allora che
nell'area boscata si dice che non possono essere fatte costruzioni
ed è vero che qui non si fanno costruzioni, ma lei pensa veramente
che faccia bene al bosco avere questi percorsi di "trial" di
allenamento? Lei è convinto che in un'ottica di salvaguardia della
natura, in un'ottica di turismo sostenibile, di turismo che vuole
rispondere alle esigenze di quiete, di tranquillità, questo sia
utile? Non lo so. Credo sia difficile poter sostenere tali
argomentazioni. Ancora: questa è un'area vincolata ai sensi
dell'articolo 142 (lo dice la stazione forestale di
Pont-Saint-Martin) comma 1, lettera g) del decreto legislativo n.
42/2004, pertanto ogni eventuale opera deve essere autorizzata
dalla Sovrintendenza. Ancora: dicono loro esplicitamente che, per
quanto riguarda le piste permanenti di motociclismo a cui è
assimilabile il "trial", queste cose non vanno bene, non possono
essere attivate tali piste a meno che non vi sia un parere preciso
da parte del VIA. Vi è allora un parere decisamente contrario da
parte della stazione forestale e mi stupisce che lo stesso
Coordinatore del Corpo forestale venga in Commissione e dica che
tutto va bene; formalmente, ma sostanzialmente non va bene e fra
l'altro ritengo non corretto non aver portato in Commissione questo
parere in modo eventualmente da valutarlo insieme.
Ancora: quest'area lei sa benissimo che ci sono altre proprietà,
non c'è solo quella comunale, c'è anche quella del consorzio
fondiario. Il consorzio fondiario ha dato la sua autorizzazione a
percorrere quell'area e a utilizzare le strade poderali esistenti?
Almeno formalmente c'è questo nulla osta? È sicuro che questo è
possibile? Ora la legge è chiara e non è chiara; la legge dice che,
a fronte di richieste di piste di "trial", la Giunta regionale
potrà, su proposta dell'Assessorato dell'agricoltura, sentito il
parere, creare zone ben delimitate. Qui è una possibilità che va
valutata non solo formalmente, ma anche sostanzialmente, perché
dico "sostanzialmente"? Perché insisto sul fatto che bisogna avere
una visione di insieme dei problemi? Non si può contemporaneamente
per questo Comune o per altre zone lavorare per la certificazione
di qualità, lavorare per un turismo di qualità, lavorare per la
sentieristica, lavorare perché al limite si curino gli alberi
monumentali e quindi si presenti un ambiente attento, rispettoso
delle bellezze della natura e contemporaneamente in queste stesse
località si inseriscono attività che sono chiaramente in contrasto.
Dal punto di vista sostanziale, questo parere non andava dato e che
vi siano alcune difficoltà mi sembra che lo stesso Assessore lo
ammetta quando dice che bisognerà costituire un gruppo di lavoro e
cominciare a riflettere.
Chiederei all'Assessore di far riflettere e studiare nello
specifico per queste tipologie di piste di "trial", perché lei dice
che ve ne sono già abbastanza, in alta Valle ve ne sono 2, ma in
bassa Valle ve n'erano anche qui 2, Assessore. Lei ha fatto
riferimento solo a quella autorizzata per un percorso di gara, ed è
vero, nella zona di Champorcher, località Moulin, ma
contemporaneamente a questo c'è un'altra autorizzazione per un
campo di allenamento al "trial" in Comune di Champorcher, in
località Clapey. Il termine "Clapey" allora è chiaro, come dire:
"questa è una zona che non è, dal punto di vista ambientale,
paesaggistico, della fauna, della flora, interessante e tale da
essere tutelata". Possiamo allora utilizzarla anche per questo,
perché, nel momento in cui presentiamo un turismo appetibile, nelle
immagini pubblicitarie non presentiamo la zona del Clapey,
presentiamo altre immagini, che dobbiamo però difendere e
garantire!
Perché non pensare seriamente, se c'è questa esigenza del
"trial", di uno sport particolare, lo posso capire... non dico "no"
al "trial", non è compito mio, non mi interessa neanche, però sono
sicura che è possibile individuare nella regione delle zone in cui
questo può essere attivato e non così in zone che hanno
caratteristiche particolari. Pregherei quindi l'Assessore di due
cose: prima, di monitorare cosa capita effettivamente e se questa
pista riscontra il parere della popolazione; seconda, attivare uno
sguardo su tutta la valle per verificare le zone che possono essere
adibite a questo tipo di sport, in modo che non ci si trovi
continuamente con qualcuno che dica: "vorrei fare questa pista,
perché è vicina a casa mia". Credo che l'interesse generale della
Valle sia superiore all'interesse specifico di un "motoclub".
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK