Consiglio Regionale della Valle d'Aosta - Oggetto del Consiglio n. 985 del 24 gennaio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 985 del 24 gennaio 1990 - Resoconto
OGGETTO N. 985/IX - Comunicazioni del Presidente del
Consiglio.
Bich (Presidente del Consiglio)- Do lettura
dell’attività degli organi del Consiglio dopo
l’ultima adunanza del 10 gennaio:
Disegni di legge presentati:
Disegno di legge n. 141, presentato dalla Giunta regionale in
data 10 gennaio 1990, concernente: "Testo unificato delle norme
regionali per il personale addetto ai servizi a favore delle
persone anziane ed inabili di cui alla legge regionale 15 dicembre
1982, n. 93". (I e V Commissione)
Disegno di legge n. 142, presentato dalla Giunta regionale in
data 18 gennaio 1990, concernente: "Istituzione del sistema
bibliotecario regionale e nuove norme in materia di biblioteche
regionali, comunali o di interesse locale" (I e V Commis-sione)
Proposta di regolamento n. 4, presentata dalla Giunta regionale
in data 17 gennaio 1990, concernente: "Concessione di prestiti
d’onore in applicazione dell’articolo
8 della legge regionale 14 giugno 1989, n. 30, sul diritto allo
studio nell’ambito universitario" (V
Commissione)
Proposta di legge statale n. 3, presentata dalla Giunta
regionale in data 10 gennaio 1990, concernente: "Esercizio del
diritto di voto dei cittadini italiani all’estero"
(I Commissione)
Disegni di legge vistati:
Disegno di legge n. 126, concernente: "Finanziamenti di spesa
nei diversi settori regionali di intervento e modificazioni alle
autorizzazioni di spesa di leggi regionali in vigore, assunti in
coincidenza con l’approvazione del bilancio di
previsione per l’anno finanziario 1990 e del
pluriennale 1990/1992"
Disegno di legge n. 127, concernente: "Bilancio di previsione
della Regione Autonoma Valle d’Aosta per
l’anno finanziario 1990 e per il triennio
1990/1992"
Disegni di legge non vistati:
Disegno di legge n. 138, concernente: "Istituzione del museo
minerario regionale"
Disegno di legge n. 140, concernente: "Disposizioni per la
formazione professionale di operatori necessari al servizio
sanitario regionale"
Deliberazioni vistate:
n. 7
Riunioni:
Conferenza dei Capigruppo: 2
Ufficio di Presidenza: 1
Commissione per il Regolamento: 1
I Commissione: 3
II Commissione: 2
IV Commissione: 4
V Commissione: 1
Commissione speciale in previsione della realizzazione del
Mercato Unico Europeo: 1
---
In relazione alla risoluzione approvata da questo Consiglio in
ordine al disegno di legge statale recante il nuovo ordinamento
regionale, la Presidenza del Gruppo del MSI- Destra Nazionale della
Camera dei Deputati e la Presidenza del Gruppo Comunista del Senato
della Repubblica hanno comunicato che terranno conto, nel corso
dell’esame parlamentare, dei suggerimenti contenuti
nella risoluzione in questione.
Con lettera in data 11 gennaio 1990 il Presidente della Giunta
regionale ha trasmesso a questa Presidenza copia della sentenza
relativa al processo sulla Casa da gioco di Saint-Vincent,
pronunciata dal Tribunale di Torino, sezione IV, in data 31 gennaio
1989. La documentazione, che è depositata in archivio, sarà fornita
in copia ai Consiglieri che ne faranno richiesta.
Consigliere regionale Elio Riccarand, capogruppo di "Nuova
Sinistra della Valle d’Aosta", ha comunicato a
questa Presidenza che, dalla data del 22 gennaio 1990, il Gruppo
consiliare regionale ha cambiato denominazione assumendo il nome di
Gruppo "Verde Alternativo".
Pregherei i colleghi Consiglieri di levarsi in piedi per
commemorare alcuni lutti accaduti in questi giorni.
E’ mancato ieri a Vicenza il Sen. Mariano Rumor,
protagonista della vita politica di questi ultimi tempi della
nostra Repubblica. Deputato sin dall’assemblea
costituente, fu successivamente Ministro della Repubblica e per
cinque volte Presidente del Consiglio dei ministri. Fu Segretario
della Democrazia Cristiana dal 1964 al 1969.
L’ultimo Governo presieduto da Rumor sancì la
nascita delle regioni a statuto ordinario, dando così applicazione
al dettato costituzionale in questa materia.
Nell’ultima legislatura era stato eletto senatore
della Repubblica.
Al Gruppo della Democrazia Cristiana valdostana rinnoviamo i più
sinceri sentimenti di cordoglio per la scomparsa di uno dei padri
fondatori.
Ha destato profonda commozione la scomparsa di Salvatore Mazza e
di Bruna Girotto, periti in un tragico incidente in montagna
domenica scorsa a Rhemes-Saint-Georges.
Alle loro famiglie va il senso del nostro cordoglio più profondo
per essere stati colpiti da una disgrazia così tragica.
Sulle comunicazioni del Presidente del Consiglio ha chiesto di
parlare il Vicepresidente Beneforti, ne ha facoltà.
Beneforti (DC)
- Ringrazio anzitutto il Presidente per
aver voluto ricordare e commemorare in questa sede Mariano Rumor.
La DC, già recentemente provata dalla scomparsa di Zaccagnini, si
stringe ora intorno alla famiglia di Mariano Rumor nel dolore per
la perdita di un grande
leader
, di un uomo politico che per
oltre cinquant’anni è stato in prima fila nella vita
politica e amministrativa del nostro Paese. E’ stato
un protagonista della storia italiana dal dopoguerra ad oggi.
Mariano Rumor, vicentino purosangue, si è formato culturalmente
nell’ambiente cattolico veneto. Il suo impegno
politico iniziò con la Resistenza, alla quale prense parte come
esponente dei cattolici popolari e poi della Democrazia Cristiana.
Alla fine della guerra viene eletto consigliere comunale di Vicenza
e subito dopo deputato alla Costituente.
Nel 1949 viene rieletto al Parlamento e nello stesso anno
presiede il congresso delle ACLI, che decide la costituzione della
libera CISL nel nostro Paese.
Con il 1950 iniziano le stagioni del grande impegno politico, in
cui si alternano agli incarichi di governo quelli di partito. Come
ha ricordato il Presidente, è stato cinque volte Presidente del
Consiglio dei ministri e due volte Segretario del partito, di cui
una, nel 1964, in coincidenza con la nascita del
centro-sinistra.
Nel 1965 Mariano Rumor viene eletto Presidente
dell’Unione europea dei democratici cristiani e alla
fine dello stesso anno diventa Presidente
dell’Unione mondiale democratica, carica che torna a
ricoprire nel 1976.
Inizia il suo impegno di governo come Ministro
dell’agricoltura dal 1959 al 1963, è suo - come
ognuno può ricordare - il primo ?Piano Verde’ nel
nostro Paese.
Nel 1963 diventa Ministro degli interni e nel dicembre del 1968
assume la Presidenza del Consiglio dei ministri. Due anni di lavoro
intenso durante i quali Rumor riesce a mettere in cantiere la
famosa riforma delle pensioni, lo statuto dei lavoratori e il
sistema regionalistico.
Otto volte deputato e tre senatore, e ancora europarlamentare,
attualmente Mariano Rumor era Vicepresidente
dell’Assemblea parlamentare della NATO.
Con lui scompare una delle figure più significative della scena
politica del dopoguerra. A noi, ma anche all’intero
mondo politico, restano i suoi insegnamenti: restano gli
insegnamenti di un uomo che credeva nei principi e nei valori della
democrazia, della libertà e della pace.Infatti, negli anni in cui è
stato Presidente dell’Internazionale democristiana,
ha operato affinchè detti principi di democrazia e di libertà
trovassero cittadinanza in tutti i paesi dell’Est,
nell’America latina e nel Terzo Mondo. Ha sostenuto
con forza i principi ed i valori del cristianesimo e del
cattolicesimo ed agli stessi ha improntato la sua vita politica e
sociale.
E’ stato per noi un punto di riferimento sicuro,
guida di un periodo di grande impegno sociale, ed è stato
l’interprete di una linea politica coerente sempre
finalizzata, oltre che alla difesa della democrazia, al disegno di
una Europa unita economicamente e politicamente.
Pertanto la sua opera, il suo senso dello Stato e della
Resistenza, il suo impegno politico resteranno alla base del lavoro
e della nostra presenza di democratici cristiani nella vita
politica e civile del Paese.
Nel concludere, formulo anch’io a nome del Gruppo
della Democrazia Cristiana le più sentite condoglianze alle
famiglie Mazza e Girotto.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- In merito alla comunicazione del
Presidente del Consiglio sul cambiamento di denominazione del
Gruppo di Nuova Sinistra, volevo dare alcune spiegazioni che
possono essere utili all’intero Consiglio.
Il cambiamento di denominazione del Gruppo consiliare è la
logica conseguenza di una evoluzione complessiva di Nuova Sinistra
della Valle d’Aosta.
Nel mese di novembre 1989 avevamo fatto
un’assemblea, in cui avevamo deciso di dare
l’avvio ad una fase costituente per creare in Valle
d’Aosta una nuova organizzazione, un nuovo movimento
politico, che abbiamo proposto di definire "Verde Alternativo":
"Verde" perchè riteniamo che in Valle d’Aosta ci sia
bisogno di un partito che sia individuabile come partito
dell’ambiente, "Alternativo" perchè crediamo in un
tipo di economia e in un tipo di rapporti sociali che è diverso dal
tipo di economia e di rapporti sociali preponderanti attualmente,
basato su un primato affidato al profitto e alla crescita
quantitativa.
Questa fase costituente è stata avviata a partire dal mese di
novembre ed ha visto la collaborazione, a fianco di Nuova Sinistra
della Valle d’Aosta, di altre forze: il Movimento
federalista radicale, le associazioni ambientaliste, il movimento
non violento, e ci ha consentito nell’assemblea
costituente che abbiamo svolto domenica scorsa di approvare lo
statuto e di costituire questo nuovo movimento che abbiamo definito
"Movimento Verde Alternativo della Valle
d’Aosta".
Nuova Sinistra della Valle d’Aosta cessa, quindi,
di esistere e trova la sua continuazione in questo nuovo movimento,
che d’ora in poi rappresenterò in questa sede. Il
passaggio, l’evoluzione, il cambiamento avvenuti non
implicano sostanzialmente nessuna modificazione rispetto alle
battaglie che per dieci anni in questo Consiglio Nuova Sinistra ha
portato avanti.
Si tratta semplicemente di un allargamento delle persone,
dell’area che si riconosce in questo impegno
politico, in queste battaglie.
Abbiamo creato un movimento che speriamo sia ancora più diffuso
e ancora più radicato di quanto già non fosse Nuova Sinistra nel
territorio della Valle d’Aosta; abbiamo creato un
movimento che ha mantenuto una sua originalità organizzativa
rispetto al resto delle forze che operano a livello nazionale, che
mantiene una sua caratteristica originale, autonoma, con rapporti
di tipo federativo a livello nazionale e possibilmente anche a
livello internazionale.
Quindi si tratta di una modificazione di nome che è anche un
allargamento dell’impegno politico e che però non
produrrà sulle scelte dei cambiamenti significativi rispetto alle
battaglie che già sono state condotte in questo Consiglio.
Evidentemente la nostra speranza e il nostro impegno sono di
riuscire a far pesare ed a far valere ancora di più in questo
Consiglio e nella società valdostana i valori e gli ideali che
stanno alla base del nostro movimento, che sono i valori della
tutela dell’ambiente, i valori della solidarietà, i
valori della giustizia sociale.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK