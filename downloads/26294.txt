Consiglio Regionale della Valle d'Aosta - Oggetto del Consiglio n. 127 del 16 marzo 1973 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 127 del 16 marzo 1973 - Resoconto
OGGETTO N. 127/73 - Proposta di legge statale, di iniziativa
regionale, da proporre al Parlamento nazionale ai sensi
dell'articolo 121 - 2° comma - della Costituzione relativa a
"Finanziamento, formazione ed esecuzione di programmi di edilizia
scolastica per il quinquennio 1973-1977".
Lustrissy (D.P.) -
Questa legge, come proposta di legge
del Consiglio regionale al Parlamento nazionale, è scaturita da una
serie di riunioni avvenute tra gli Assessori regionali alla P.I.,
in conseguenza delle lentezze verificatesi nell'attuazione dei
programmi di edilizia scolastica. In queste riunioni gli Assessori
regionali alla P.I. hanno preso atto, con profonda preoccupazione,
della situazione deficitaria degli interventi nel settore
dell'edilizia scolastica. Tale situazione determina profondi
squilibri di ordine sia quantitativo che qualitativo rispetto alla
domanda esistente nella società. Poiché tale situazione si riflette
negativamente e pesantemente sia sul livello del servizio
scolastico sia sulla possibilità di soddisfare le istanze di
rinnovamento nella vita della scuola e nei rapporti fra la scuola e
la comunità, appare urgente un provvedimento legislativo di
rilancio dell'intervento pubblico nel settore dell'edilizia
scolastica.
Tale provvedimento, pur riguardando una materia della quale si
afferma la piena competenza delle Regioni, dovrà necessariamente
essere fatto proprio dal Governo centrale, cioè, in quanto la
capacità di intervento delle Regioni e degli Enti locali è
manifestamente inadeguata ad affrontare un impegno di spesa
talmente rilevante quale quello richiesto dalla copertura dei
fabbisogni arretrati del settore. Di tale urgenza le Regioni si
devono fare portatrici, assumendo l'iniziativa legislativa. Con
tale atto si intende sia ribadire la primaria competenza regionale
in materia di edilizia scolastica, sia proporre il quadro normativo
che superi la farraginosità e la complessità procedurali che hanno
portato a... le attese risposte della legge... le attese non
risposte della legge 641... La nuova legge sull'edilizia scolastica
dovrà portare ad una chiara distinzione di funzione fra i diversi
livelli di Governo. In tale quadro, dovrà competere allo Stato un
ruolo di erogatore di finanziamenti necessari per la copertura dei
fabbisogni esistenti e di centro di indirizzo e di coordinamento
dei programmi regionali. Le Regioni dovranno vedere la loro
competenza esprimersi nella programmazione, nella funzione
legislativa e nell'attività amministrativa connesse con
l'esecuzione dei programmi. Gli Enti locali dovranno essere
chiamati a partecipare alla programmazione degli interventi e
cureranno la loro attuazione, con attribuzione di competenze che
superi le attuali incongruenze, distinzioni di responsabilità.
L'iniziativa assunta dalle Regioni di proporre al Parlamento un
progetto di legge per il finanziamento dell'edilizia scolastica,
intende pertanto costituire un fattivo contributo, ispirato ad una
concezione generalmente democratica dei rapporti fra i diversi
livelli istituzionali, per un rilancio dell'intervento pubblico in
un settore prioritario quale quello dell'edilizia scolastica.
In effetti, nel progetto di legge che i colleghi Consiglieri
hanno avuto a disposizione, si dispone un certo tipo di
finanziamento per gli anni dal 1973 al 1977, fondi che dovrebbero
essere assegnati alle Regioni in base ad un criterio di
ripartizione che tenga conto della popolazione residente e della
popolazione scolastica. Lo Stato, per far fronte a queste spese,
dovrebbe emettere un prestito nazionale. Analogamente a quanto
hanno già fatto le altre... alcune Regioni, tra le quali, il
Friuli-Venezia Giulia, la Lombardia, la Toscana ed altre Regioni,
in questi ultimi tempi, proponiamo al Consiglio regionale
l'approvazione di una proposta di legge da inviare al Parlamento
nazionale.
Chincheré
(P.C.I.) -
Una piccola dichiarazione di
voto, brevissima. Beh, innanzitutto, noi avremmo voluto che questa
relazione, interessante, dell'Assessore fosse allegata alla legge,
se non altro, per dare la giusta valorizzazione e completezza che
il testo della legge, la proposta di legge e la delibera, con la
loro... ecco, forse, sminuiscono un po' l'importanza.
Io dico subito che il Gruppo comunista voterà questa delibera,
perché pensiamo che il problema della scuola si risolva anche
garantendo le strutture necessarie per andare a scuola. È pur vero
che la Valle d'Aosta, da questo punto di vista, non ha risolto il
problema, pur essendo più avanti di altre Regioni. L'edilizia
scolastica ci riguarda molto da vicino. Direi, però, che
l'importanza di questa legge va al di là del contenuto stesso, per
assumere un valore di metro di lavoro, un valore di collocazione
delle Regioni nei confronti dello Stato, un modo nuovo di concepire
i rapporti fra le Regioni e lo Stato.
Noi crediamo che questo tipo di iniziativa - cioè, su problemi
concreti le Regioni trovino un sostanziale accordo e premano nei
confronti dello Stato - debba essere continuato e vorremmo che
anche la Valle d'Aosta non assumesse soltanto un ruolo di
approvazione di questo tipo di iniziative, ma diventasse una delle
Regioni che promuove questo tipo di iniziative.
Montesano (P.S.D.I.)
- Altri interventi? Nessun altro
intervento? Allora...
Consigliere Tonino.
Tonino (P.S.I.U.P.) -
Ma, su questo argomento, sul
programma dell'edilizia scolastica, il Comune di Donnaz - io parlo
per il Comune di Donnaz - aveva già preso una simile iniziativa
negli anni scorsi, nell'altro programma dell'edilizia scolastica
1967/1972 ed avevamo redatto un progetto per l'ampliamento delle
scuole comunali del capoluogo. A Donnaz esistono ancora le
pluriclassi, che è la scuola elementare di Verrès, nella quale sono
concentrate, tra aule, cinque classi. Abbiamo redatto un progetto
di massima per unificare queste scuole e ancora le pluriclassi per
concentrare in un unico edificio scolastico le scuole, per ovviare
a questo inconveniente delle pluriclassi. Ci troviamo, però, di
fronte ad una notevole difficoltà, ed è riportata sulla Gazzetta
del Popolo di oggi, se si è potuta leggere, dell'Amministrazione
dell'Asilo infantile di Donnaz, la quale ci muove delle obiezioni
sull'allacciamento dell'Asilo infantile e delle scuole. Ora
bisognerà, poi, che questo problema sia veduto nei suoi termini
precisi e che questo inconveniente non venga a, diciamo così, a
fermare un'opera che noi riteniamo opportuna, un'opera importante
che intendiamo realizzare a Donnaz.
Io ho detto questo solo così, ho voluto buttare così, proprio
per avvertire l'organo Esecutivo della Regione che noi intenderemmo
portare avanti questo progetto, proprio per sopperire a questo
grosso inconveniente, che sono le pluriclassi che ancora esistono
in un Comune come Donnaz.
Lustrissy (D.P.) -
Vorrei rispondere brevemente al
Consigliere Tonino e...
Quanto ha detto il Consigliere Chincheré ci trova perfettamente
d'accordo, qui si tratta, in effetti, di una volontà e di un atto
di volontà di decentramento amministrativo, non solo, ma di
razionalizzazione di intervento, che è scaturito come ho detto dal
fatto che i programmi di edilizia scolastica del quinquennio
passato sono andati molto a rilento per le procedure complicate;
procedure che prevedevano interventi di organismi diversi
-organismi statali, organismi regionali - che, in effetti, poi,
hanno rallentato tutto il programma di esecuzione. Con questo
provvedimento si tende a far attribuire direttamente alle Regioni i
fondi, le Regioni poi predisporranno i programmi di intervento.
Il problema che ha sollevato il Consigliere Tonino, è un
problema che attualmente è all'esame della Giunta regionale in sede
di tutela, in quanto il Consiglio comunale di Donnaz ha approvato
un progetto di massima per la ristrutturazione delle scuole
elementari del capoluogo, prevedendo appunto il ... delle zone...
il progetto di per sé apprezzabile, che seguirà l'iter previsto per
come... come tutela.
Per quanto riguarderà il finanziamento, il finanziamento anche
dovrà seguire quelle che sono le disposizioni attualmente in
vigore. Naturalmente ci sarà la richiesta di fondi da parte dello
Stato seguendo... finché non ci saranno altre disposizioni, poi ci
sarà l'intervento della Regione, come di consueto.
Montesano (P.S.D.I.)
- Altri interventi? Allora il
Consiglio è chiamato a votare per l'invio al Parlamento di questa
proposta di legge e viene chiamato a votare per alzata di mano. Chi
è favorevole, alzi la mano. Contrari? Astenuti?
Il Consiglio approva.
Lustrissy (D.P.)
- ...al Signor Presidente del Consiglio
di inviare ai Presidenti dei Consigli delle Regioni, di tutte le
Regioni, copia del provvedimento approvato dal Consiglio per
conoscenza, oltre...
Montesano (P.S.D.I.)
- Va bene. Oltre ai destinatari
legittimi.
Oggetto n. 34... Allora, lasciamo riposare un momentino
l'Assessore all'Istruzione e ritorniamo indietro all'oggetto 31,
che è di competenza dell'Assessore alle Finanze.
Relatore l'Assessore alle Finanze...
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK