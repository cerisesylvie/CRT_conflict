Consiglio Regionale della Valle d'Aosta - Oggetto del Consiglio n. 344 del 15 febbraio 1989 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 344 del 15 febbraio 1989 - Resoconto
OGGETTO N. 344/IX - INTERVENTO DELLA REGIONE PER IL RILANCIO
ED IL POTENZIAMENTO DELLA LINEA FERROVIARIA AOSTA
PRE'-SAINT-DIDIER. (Reiezione di mozione).
PRESIDENTE:
Do lettura della mozione in oggetto,
presentata dal Consigliere Riccarand ed iscritta al punto 21
dell'ordine del giorno.
MOZIONE
APPRESO che le Ferrovie dello Stato hanno richiesto alla Regione
Valle d'Aosta ed ai Comuni dell'Alta Valle un sollecito intervento
per eliminare i passaggi a livello lungo la linea Aosta -
Pré-Saint-Didier:
PRESO ATTO che ormai da diversi mesi i treni si fermano alla
stazione di Morgex e non possono proseguire fino a Pré-Saint-Didier
perché vi è una galleria che necessita di un intervento di
consolidamento;
RILEVATO che in assenza di un sollecito intervento della Regione
si rischia la chiusura definitiva della linea che deve invece
essere rilanciata e potenziata per offrire una alternativa al
trasporto su gomma che è più pericoloso, più inquinante e più
energivoro che quello su ferrovia;
IL CONSIGLIO REGIONALE
DELLA VALLE D'AOSTA
RIBADISCE
l'importanza della linea ferroviaria Aosta - Pré-Saint-Didier e
la necessità di un suo rilancio;
IMPEGNA
la Giunta regionale ad assumere tutte le opportune iniziative e
a predisporre i necessari investimenti finanziari per eliminare i
passaggi a livello lungo la Aosta - Pré-Saint-Didier e per rendere
nuovamente agibile l'intera linea.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Questa mozione affronta un problema che è
stato più volte discusso in questo Consiglio regionale: lo stato
della ferrovia Aosta - Pré-Saint-Didier e la necessità di un
sollecito intervento per migliorarne la funzionalità, anche per
consentire a tale ferrovia di svolgere la sua funzione su tutta la
linea. Sappiamo infatti che da diversi mesi i treni si fermano a
Morgex, perché la galleria di Mont Bardon, tra Morgex e
Pré-Saint-Didier, è inagibile.
Ora, una linea che già ha una scarsa utenza, per la forte
concorrenza dei pullman e delle automobili private, che ha dei
tempi di percorrenza piuttosto lunghi e che si arresta ancora a due
terzi del suo percorso, evidentemente non ha una grossa
prospettiva.
Dagli organi di stampa abbiamo appreso che sono stati effettuati
dei sopralluoghi, degli esami e che sono avvenuti degli incontri
tra i tecnici della Regione e quelli delle Ferrovie dello Stato. Ci
risulta che queste ultime avrebbero chiesto in particolare un
intervento sollecito per eliminare i passaggi a livello, e quindi
ridurre anche il personale che viene impiegato nella loro gestione,
ed un intervento per ripristinare la galleria di Mont Bardon,
sollecitando, almeno credo, una disponibilità ed un impegno
finanziario da parte della Regione.
Le cifre di cui parlavano i giornali erano dell'ordine di 10
miliardi per un intervento rispetto ai passaggi a livello ed al
ripristino della ferrovia. Credo che un intervento di questo genere
sia ampiamente nelle possibilità e nei doveri dell'Amministrazione
regionale. Si tratta di una ferrovia su cui bisogna intervenire
urgentemente, se vogliamo mantenerla in funzione, altrimenti è
destinata a chiudere: o noi decidiamo che è una linea che merita un
intervento di rilancio e quindi mettiamo in atto tutta una serie di
interventi in questo senso, che comprendano anche le coincidenze
con i pullman, che spesso attualmente non esistono, l'eliminazione
di una certa concorrenza tra i pullman dei servizi di linea ed il
treno, cercando, attraverso un disegno globale, di rendere
concorrenziale la ferrovia rispetto al trasporto su gomma, oppure
questa ferrovia è destinata a chiudere.
Ricordo che lunedì della prossima settimana si svolgerà ad Ivrea
un importante convegno, incentrato sul potenziamento della linea
Chivasso Ivrea - Valle d'Aosta. Poiché l'argomento all'esame del
Consiglio rientra all'interno di questa problematica, io credo che
sarebbe interessante arrivare al convegno di lunedì prossimo con
una chiara presa di posizione del Consiglio regionale, che
ribadisca non solo che noi vogliamo salvaguardare la linea
ferroviaria Aosta - Pré-Saint-Didier, come abbiamo sempre detto, ma
che siamo disponibili ad intervenire anche finanziariamente, cosa
che finora non abbiamo mai detto in modo esplicito.
Questa mozione, quindi, ha appunto lo scopo di affermare
esplicitamente questo concetto.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
Prima di proporre al Consigliere Riccarand
di accettare di modificare il dispositivo della delibera, vorrei
fare alcune considerazioni.
Com'è risaputo, proprio sulla questione delle linee a scarso
traffico, brutalmente dette "rami secchi", da tempo è in corso una
trattativa, tanto a livello politico nazionale, quanto a livello
locale, con il Compartimento delle Ferrovie dello Stato di Torino.
Alle spalle, tuttavia, c'è un'incertezza che deriva da situazioni,
posizioni e decisioni contraddittorie, che il Governo ha assunto in
questo specifico settore.
Il Compartimento delle Ferrovie dello Stato di Torino, dopo aver
avuto una serie di incontri con la Regione Piemonte, ha avviato la
trattativa con la Regione Valle d'Aosta. Uno dei temi affrontati è
stato appunto quello di pervenire, più che ad una maggiore
efficienza, ad una razionalizzazione della linea. Ciò vuol dire:
tendere al risparmio sui costi di esercizio della linea; in caso
contrario sarebbero questi stessi costi a decretarne la fine.
Questa è la filosofia con la quale il Compartimento delle FF.SS. di
Torino ha portato avanti gli incontri.
Dopo gli incontri con le amministrazioni comunali interessate,
poiché la questione dei passaggi a livello interessa il territorio
dei vari Comuni, con i Sindaci che hanno dichiarato la
disponibilità ad incontrare i tecnici delle ferrovie, nei primi
giorni di questo mese di febbraio è stato fatto un sopralluogo,
Comune per Comune, alla presenza degli amministratori e dei tecnici
comunali.
Ieri ho avuto un incontro con un responsabile del Compartimento,
nel corso del quale abbiamo fatto una prima relazione di sintesi di
tutti gli incontri avuti, allo scopo di valutare le difficoltà e le
opportunità per due tipi di operazioni: l'eliminazione dei passaggi
a livello, realizzando opere d'arte alternative, e la
centralizzazione, cioè l'automazione, dei passaggi a livello.
A ciò si aggiunga il secondo tema più doloroso, cioè il
dimensionamento secco del personale impiegato sulla linea, perché
nella proposta avanzata dal Compartimento l'abolizione o
l'automazione dei passaggi a livello e la disabilitazione delle
stazioni comportano una conseguente riduzione di circa il 50% del
personale attualmente impiegato su quella linea.
Queste, quindi, sono le due direttrici di marcia, che hanno lo
scopo di rendere compatibile o accettabile il rapporto costi -
ricavi della linea, che in questo momento, giusto per dare un
ordine di grandezza, è di 1 lira di incasso per ogni 20 lire di
spesa. Con queste operazioni, stante l'attuale situazione
tariffaria, si dovrebbe giungere ad un rapporto costi - ricavi di 1
a 8.
Aggiungo qualche altra considerazione. Il giorno 20 avremo il
convegno sul potenziamento del collegamento ferroviario
Chivasso-Ivrea - Valle d'Aosta e, dopo aver incontrato le
organizzazioni sindacali locali e dopo che la Giunta avrà valutato
una proposta che ancora non ci è stata ben precisata, specie in
termini di possibili interventi sulla linea Aosta -
Pré-Saint-Didier, trarremo delle conclusioni nel corso di una
riunione con il Compartimento di Torino, prevista per il 1°
marzo.
Per quanto concerne gli interventi finanziari, a mio parere,
nella parte dispositiva della mozione si evidenzia una differenza
di logica tra l'impostazione del Consigliere Riccarand e quella
della Giunta regionale. Sia a livello centrale, con il Governo o
con l'Ente Ferrovie dello Stato, sia a livello periferico, cioè con
il Compartimento di Torino, noi abbiamo sempre sostenuto che la
Regione Valle d'Aosta ha questo unico asse ferroviario che da
Pont-Saint-Martin giunge sino a Pré-Saint-Didier, la cui importanza
è fuori discussione, com'è stato più volte ribadito in questo
Consiglio, tant'è che quella tratta è inserita anche nel piano
regionale dei trasporti, dove se ne ipotizza anche il prolungamento
sino a Courmayeur.
Uno dei punti di confronto con il Governo e con l'Azienda
concerne il fatto che, a causa della ridotta dimensione demografica
e per la natura del territorio della nostra Regione, non possono
essere utilizzati qui gli stessi parametri che valgono per la
pianura, nel senso che non ci si può riferire solamente alla
presenza dei passeggeri sui treni, cioè ai volumi di traffico dei
passeggeri, in una realtà di montagna o di alta montagna. Noi
abbiamo sostenuto che questi circa 80 chilometri di ferrovia sono
l'unica infrastruttura ferroviaria della Valle d'Aosta e quindi non
devono essere trattati alla stregua e neppure in analogia con le
linee ferroviarie delle altre regioni, dove tra l'altro vi sono
anche possibilità di alternative, impossibili in Valle d'Aosta.
E' opportuno precisare inoltre che il Compartimento di Torino
non chiede alla Regione un impegno finanziario, ma chiede che vi
sia la disponibilità ad esaminare ed a portare avanti questo piano
di razionalizzazione, anche perché le decisioni verranno assunte a
livello nazionale.
Sembra infine, e poi termino il mio intervento, che proprio ieri
il Governo abbia deciso interventi piuttosto draconiani in tema di
spese per i servizi di trasporto e che, a differenza delle
decisioni precedenti, come ad esempio quella del 15 aprile 1987
assunta dal Ministro Signorile, non solo prevedono tagli negli
investimenti, ma anche tagli nelle spese di esercizio, con
conseguenze non immaginabili, anche perché non siamo ancora in
possesso del testo di queste decisioni.
Alla luce di quanto detto, proporrei al Consigliere Riccarand di
modificare la parte dispositiva della sua mozione come segue:
"IMPEGNA
la Giunta regionale a continuare i rapporti con i competenti
organi delle Ferrovie dello Stato, al fine di giungere alla
eliminazione o alla automazione dei passaggi a livello da Aosta a
Pré-Saint-Didier e di rendere agibile l'intera linea".
Se il Consigliere Riccarand accetta questo emendamento, la
maggioranza si dichiara disponibile a votare a favore della
mozione.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Io sono un po' in difficoltà, perché siamo
tutti d'accordo nel voler mantenere questa linea e nel cercare di
migliorarla. Il problema decisivo, però, è proprio quello dei
finanziamenti: può anche darsi che il Compartimento di Torino non
abbia chiesto direttamente un intervento finanziario, ma quale sarà
poi il risultato di un mancato intervento finanziario della
Regione? Sarà che certamente l'intervento non verrà finanziato
dallo Stato e quindi la linea sarà chiusa.
Comunque, faccio presente che la Toscana, ad esempio, con una
legge del 12 marzo 1988 ha dato un contributo di 1,8 miliardi alle
Ferrovie dello Stato per l'ammodernamento della linea
Cecina-Volterra. Questo per dire che ci sono già altre Regioni,
anche a statuto ordinario, che hanno fatto degli appositi
provvedimenti legislativi per dare dei soldi alle Ferrovie dello
Stato per interventi che interessano direttamente le Regioni. Per
cui io non riesco a capire questa difficoltà o questa reticenza da
parte della Regione Valle d'Aosta, che investe 200 miliardi
nell'autostrada Aosta - Courmayeur, ma ha difficoltà a dichiararsi
disponibile ad un intervento finanziario per la tratta Aosta -
Pré-Saint-Didier.
La parte deliberativa della mozione non prevede nulla di
vincolante, perché recita testualmente: "impegna la Giunta
regionale ad assumere tutte le opportune iniziative e a predisporre
i necessari investimenti finanziari per eliminare i passaggi a
livello...". Una dichiarazione di intenti di questo tipo, che
possiamo tenere anche per noi, serve solo a far sapere che c'è una
disponibilità da parte nostra ad intervenire anche
finanziariamente.
Pertanto proporrei di mantenere nel dispositivo questa
formulazione.
PRESIDENTE:
Do lettura dell'emendamento sostitutivo del
dispositivo della mozione in oggetto, presentato dall'Assessore
all'Industria, Commercio, Artigianato e Trasporti, Lanivi.
" IMPEGNA
la Giunta regionale a continuare i rapporti con i competenti
organi delle Ferrovie dello Stato, al fine di giungere alla
eliminazione o alla automazione dei passaggi a livello da Aosta a
Pré-Saint-Didier e di rendere agibile l'intera linea".
PRESIDENTE:
Poiché l'emendamento testé letto è
sostitutivo, ai sensi del secondo comma dell'art. 105 del
Regolamento interno, pongo in votazione il mantenimento del testo
originario.
ESITO DELLA VOTAZIONE
Presenti: 32
Votanti: 6
Favorevoli: 6
Astenuti: 26 (Agnesod, Aloisi, Beneforti, Bich, Bondaz, Faval,
Fosson, Gremmo, Lanièce, Lanivi, Lavoyer, Limonet, Louvin,
Maquignaz, Marcoz, Martin, Milanesio, Mostacchi, Perrin, Rollandin,
Rusci, Trione, Vallet, Vesan, Viérin e Voyat)
Il Consiglio non approva
Si dà atto che l'emendamento presentato dall'Assessore Lanivi
viene ritirato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK