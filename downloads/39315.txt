Consiglio Regionale della Valle d'Aosta - Oggetto del Consiglio n. 2568 del 25 gennaio 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2568 del 25 gennaio 2017 - Resoconto
OGGETTO N. 2568/XIV - Interpellanza: "Revisione dei criteri
per l'erogazione del Bon de Chauffage".
Farcoz (Président) -
Point n° 14 a l'ordre du jour. La
parole au conseiller Gerandin.
Gerandin (GM) -
Prima di iniziare l'illustrazione, volevo
fare una breve premessa. Quando è stato il momento di inserire il
criterio dell'Isee per l'erogazione del Bon de chauffage, non sono
stato assolutamente d'accordo, perché immaginavo che sarebbe
successo quello che poi è accaduto. Con questo non voglio darle
delle colpe particolari, Assessore, nel senso che io penso che il
suo sia stato un onesto tentativo di incidere sui limiti, tenuto
conto delle risorse, per cui ha introdotto il criterio dell'Isee,
al fine di arrivare, ahimè, alle conseguenze attuali.
Partendo dal fatto che le riconosco che è stato un onesto
tentativo, a seguito di questa interpellanza io vorrei veramente
che da parte sua mi si risponda che questo tentativo è miseramente
fallito e che l'Isee non può essere un parametro per il Bon de
chauffage. Sono i numeri impietosi che lo dicono: alla scadenza del
30 novembre le domande erano poco più di settemila, poi sono stati
riaperti i termini e adesso sono poco più di ottomila, più o meno
la metà di quelle dello scorso anno. Non è che in Valle d'Aosta in
questo anno improvvisamente i cittadini e le famiglie valdostane
stiano meglio dal punto di vista reddituale; è che, avendo meno
risorse, si è introdotto questo parametro che si è dimostrato del
tutto inadeguato, almeno per il discorso dell'Isee.
Mi piacerebbe estendere la discussione su questo parametro anche
agli altri servizi erogati dall'Amministrazione regionale, perché
il vero dramma per la Valle d'Aosta è che comunque chi è
proprietario di un immobile, anche non produttivo, viene
penalizzato. Per i valdostani, che vengono da quella cultura
dell'essere proprietari di un immobile, in questo momento la casa è
un privilegio che i valdostani non possono avere! Se uno ha la
casa, è fuori dai parametri.
Venendo a una sintesi, dopo il suo onesto tentativo, io immagino
che questo sia il momento di riconoscere che il criterio dell'Isee
non è assolutamente adatto al Bon de chauffage, anche perché si
tratta di un parametro frutto di una scelta politica: non c'era
l'obbligo di inserirlo, perché l'Isee è un obbligo su quei servizi
che attingono a risorse dello Stato. Tenuto conto che queste sono
risorse valdostane, si può benissimo predisporre un sistema diverso
dall'Isee, perché con quello attuale chi ne subisce le conseguenze
sono i valdostani, coloro che vivono qua da una vita e che hanno,
in questo caso, la sfortuna di avere una proprietà immobiliare, per
cui sono fuori dai giochi. Parlavo con un sindaco non più tardi di
inizio settimana, che mi diceva di un cittadino indigente che ha la
sfortuna di avere una proprietà, in questo caso fuori Valle, che ha
provato a mettere in vendita, ma l'agenzia gli ha detto
assolutamente di no. Tuttavia questo cittadino risulta fuori dai
parametri del Bon de chauffage e il Comune in questo caso deve
pensare a sostituirsi a delle risorse che sarebbero comunque state
destinate a quelle famiglie che in questo momento sono
indubbiamente non ricche. Per cui, la domanda è molto chiara: avete
intenzione di cambiare? Perché questo è stato un classico
fallimento: dalle quarantamila domande dei primi anni, siamo
passati alle sedicimila dello scorso anno e siamo alle poco più di
ottomila di quest'anno.
Dalle ore 11:46 assume la presidenza il presidente
Rosset
.
Rosset (Presidente) -
Ha chiesto la parola l'assessore
Donzel, ne ha facoltà.
Donzel (PD-SIN.VDA) -
Ringrazio il collega che ci
permette di confrontarci in aula su questo tema. Devo dire che un
po' me l'aspettavo da lei questo approccio molto superficiale, che
mi dispiace, perché le riconosco una capacità intellettuale non
indifferente. Mi dispiace davvero che lei dia questa
interpretazione: siamo su fronti opposti, maggioranza e
opposizione, ma questo non significa trasformare completamente la
realtà come lei sta facendo.
Innanzitutto l'operazione è stata un successo, perché non siamo
andati a fare debiti fuori bilancio, che è la cosa per cui qui
dentro tutti erano con il fucile spianato, nel momento in cui si
fosse fatta un'operazione che fosse sfuggita al controllo. Non
possiamo più spendere senza nessun limite. Siccome in più incontri
con tutte le forze sindacali nessuno era in grado di fare una
formulazione rispetto a un livello di Isee, il fatto che noi siamo
riusciti a fare un'operazione corretta rispetto all'applicazione
dell'Isee, questo per me è già un grande successo, in tempi in cui
il controllo della spesa è il primo obiettivo.
C'è un secondo ragionamento che mi vede profondamente in
disaccordo con lei. Per quanto l'Isee sia stato introdotto nel
2014, in un momento in cui io non ero in questa maggioranza, il
motivo per cui l'anno scorso l'avevamo rinviato su mia richiesta,
era perché, dopo una serie di incontri con le forze sindacali, non
si era riusciti a costruire una procedura che fosse in grado di
reggere l'urto dei numeri. E ho ringraziato tutto il Consiglio
regionale di averci dato il tempo di andare all'anno successivo.
Quindi siamo al primo anno di applicazione dell'Isee.
Su una cosa, invece, convengo con lei: che ci sia da riflettere
con attenzione su questi dati e vedere se eventualmente, come si è
fatto in altri settori, l'Isee non debba essere corretto. Intanto
smentiamo alcune cose per cui chi è proprietario di una casa
assolutamente non può avere accesso al Bon de chauffage. Su una
selezione di duemila persone sui quali si è riusciti a fare una
verifica - come dice lei, i numeri sono importanti e bisogna
analizzarli fino in fondo, ma oggi non siamo ancora riusciti a
farlo su tutti - su un campione di duemila persone, una su quattro
aveva la proprietà. Quindi cominciamo a non dire che qui i
valdostani non c'entrano più niente. Questa operazione è stata
condotta con il parere favorevole di tutte le forze sindacali, per
rispondere innanzitutto ai più deboli, i quali con questo Bon de
chauffage hanno avuto 400 euro. Ora, io non so se lei ha il radar
del DNA, quando dice che non sono valdostani, perché non so a chi
si riferisce: io ho dato il Bon de chauffage solo a valdostani,
tanto per capirci! Solo i valdostani residenti da due anni in Valle
d'Aosta, avevano diritto al Bon de chauffage: non so se lei abbia
altri criteri per determinare la valdostanità.
(Voce fuori microfono)
Io sono tranquillissimo. Se lei ha preso la strada di Salvini e
del razzismo, la può percorrere fino in fondo, ma non è questa la
cultura autonomista autentica che ha sempre rappresentato la Valle
d'Aosta.
Altra cosa è rivedere le fasce e c'è tutta la mia disponibilità
ad andare in Commissione per ragionare sulle fasce e introdurre
correzioni dell'Isee: su questo d'accordo. Certo, alcune famiglie,
ma non indigenti - l'abbiamo riscontrato anche noi - non hanno
fatto la domanda, perché obbligate a fare tutti quegli incartamenti
per avere solo 250 euro. Ma allora non erano dei poveri, non erano
indigenti, perché le migliaia di famiglie che l'hanno fatto sono
state ben contente.
L'altro obiettivo è che, nonostante non avessimo previsioni di
spesa, cosa che ci ha impedito di pagare mese per mese, come si
faceva una volta, siamo comunque riusciti a pagare tutte le domande
fatte entro il 15 novembre entro la fine dell'anno. Quindi tutte
sono state pagate entro la fine dell'anno e soltanto chi ha fatto
domanda dopo il 15 novembre verrà pagato in questi giorni a saldo.
Pertanto è avvenuto esattamente come negli anni passati, nonostante
ci fosse questo problema non indifferente per gli utenti ed è da
valutare se riusciremo a dire che la domanda ha un valore biennale,
per non obbligare la persona a correre ai CAF a fare questa
domanda.
Per gli agli anni passati abbiamo i dati anche di dichiarazioni
irregolari, trovate a campione, non con un controllo di tutte le
domande. Un'amministrazione può revocare 23 mila euro, 32 mila
euro, 22 mila euro? Non sono mica noccioline! Chi si prende la
responsabilità di quando non c'era l'Isee e c'erano queste domande
di persone che facevano dichiarazioni false? Non so se erano i suoi
valdostani o gli altri valdostani, perché non capisco a chi si
riferisca, ma questi sono i dati di cui bisogna tenere conto.
L'Isee questa cosa non l'ha più permessa, quindi diamo i soldi a
chi autenticamente fa domande corrette, che sono vigilate come
avviene attraverso una domanda dell'Isee e di cui c'è riscontro.
Quindi la procedura è molto seria. Se poi qualcuno in Commissione o
in un confronto dice di avere un altro criterio per attribuire il
Bon de chauffage, ben venga.
Arrivo anche alla quantità del denaro. Anche qui stiamo molto
attenti, perché l'Amministrazione regionale da una parte ha ridotto
le risorse a disposizione - questo è oggettivo - però dall'altra ha
messo in campo oltre 5 milioni di euro. Se andiamo a vedere, siamo
a più della spesa degli ultimi anni, rispetto al fatto della
riduzione dei consumi: stiamo riqualificando le abitazioni. Quindi
quei 5 milioni di euro vanno a quelli senza casa? Quei 5 milioni di
euro, che quest'anno verranno aumentati di altri 3 milioni di euro,
vanno solo a chi ha la casa e fa un investimento per migliorare la
sua abitazione. Quindi io penso che ci sia grande attenzione per il
valdostano che ha la casa: addirittura, grazie a questa iniziativa
della legge n. 13, avrà il vantaggio che consumerà di meno e
spenderà di meno. Gli diamo i soldi per migliorare il suo impianto
di riscaldamento, gli diamo i soldi per fare il cappotto della
casa, per rifare il tetto, per cambiare le finestre e risparmiare.
Alla fine dei conti, è ben di più di un Bon de chauffage che va a
aiutare i più deboli.
Se c'è un lavoro che invece dobbiamo fare tutti sul Bon de
chauffage, è di coordinarlo - come bene ha detto una volta il
collega Viérin - rispetto agli aiuti complessivi che vanno alle
famiglie. Lì sì c'è da vedere quali sono le famiglie che hanno
tantissimi aiuti, quelle che non ne hanno e come intervenire. Su
questo sono d'accordo. Bisogna che questo Bon de chauffage non sia
aggiuntivo a chi già ha tanti aiuti, mentre ad altri non vada
niente, ma in questo caso significa coordinare.
Rispetto al funzionamento della misura in sé, in una situazione
così difficile, io ringrazio davvero i miei uffici. Ringrazio anche
le organizzazioni sindacali, in particolare i CAF, che hanno svolto
un lavoro straordinario e che ci permetterà, se avremo voglia di
leggere questi dati, di cogliere meglio la realtà della Valle
d'Aosta, per capire, quando parliamo di povertà o non povertà, a
che cosa ci riferiamo, perché finalmente abbiamo una mappatura
molto importante della Valle d'Aosta. Vorrei ricordarle che hanno
beneficiato del Bon de chauffage patrimoni immobiliari compresi tra
i 116 mila e i 166 mila euro: questa è la realtà. E nell'ambito di
questa fascia di utenti, la componente reddituale a nucleo
familiare si attestava anche a 51 mila euro. La situazione
specifica che lei ha riferito può sempre succedere e io non escludo
il caso di quel signore che ha individuato lei. Saranno capitati
tanti casi così, ma non mi pare che, con un patrimonio di 166 mila
euro e un reddito di 50 mila euro, voglia dire che si esclude
qualcuno dall'accesso al Bon de chauffage.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Grazie Assessore. A mio parere, quando
lei dice che non ha fatto debiti fuori bilancio, ha solo fatto il
suo dovere. Casomai l'anomalia è di chi fa i debiti fuori bilancio.
Ma noi qua siamo abituati e regolarmente ogni due o tre mesi ci
viene propinata una delibera sui debiti fuori bilancio, per cui lei
in questo caso è l'eccezione rispetto al resto dell'esecutivo,
gliene rendo atto. Però non è l'eccezione rispetto alla regola, ma
rispetto a questo esecutivo: è un po' diverso!
Sul resto, che nessuno fosse in grado di immaginare le
ripercussioni, gliene ho dato atto: io ho detto che siete partiti
in buona fede. Quello che sostengo, e che in parte lei ha ammesso,
è che il criterio dell'Isee in questo momento non è equo e non è
applicabile per il Bon de chauffage, tanto che ha portato alla
drastica conseguenza di passare dai sedicimila dello scorso anno,
quando era stato sospeso il discorso dell'applicazione dell'Isee,
agli ottomila o poco più di quest'anno. Questa è la realtà dei
fatti, che lei non può negare, perché è così. Poi, sul fatto che
lei mi dica che uno su quattro è proprietario di casa, io le
rispondo che per me la valdostanità è la cultura valdostana, che è
quella che probabilmente ci hanno insegnato il suo e il mio papà,
per cui l'essere proprietari di una casa non era una cosa di cui
vergognarsi o per la quale essere eventualmente esclusi rispetto
una situazione di difficoltà economica momentanea. Era un
patrimonio culturale da tramandare ai figli e io continuo a farlo.
Se lei pensa che essere proprietario di un immobile porti a
trovarsi nel 25 per cento delle domande attuali che hanno diritto
al bon de chauffage, io le dico che non mi sento Salvini, ma non mi
sento neanche Raimondo Donzel, in questo caso! Sono veramente
altro! Io credo in un'altra valdostanità, che non è quella
dell'emarginazione, ma neanche la mortificazione della cultura e di
quello che ci hanno insegnato i nostri padri, di cui io vado fiero.
Se per qualcuno invece un aiuto come il Bon de chauffage è un
optional
o qualcosa su cui eventualmente essere
discriminati, gliene do atto e ne prendo atto, ma abbiamo due
visioni totalmente diverse.
Sulla riqualificazione abitativa, non è che si va a aiutare
quelli che sono sulle fasce. Sono 5 milioni di euro importanti che
avete messo a disposizione della collettività valdostana, ma che
non sono limitati a coloro che magari sono in difficoltà:
assolutamente no!
Alla fine, non siamo molto distanti e lei stesso implicitamente
ha ammesso che il criterio dell'Isee è fallito. Per cui le chiedo,
Assessore, di riprendere in mano questa situazione, di applicare un
altro parametro, perché l'Isee che lei ha introdotto, concordato
con i sindacati, è fallito per i motivi che le ho ripetuto.
Pertanto ne prenda atto. Le ho detto che probabilmente gli
intendimenti erano diversi e sono assolutamente d'accordo che non
debba essere premiato chi fa dichiarazioni false o chi ha patrimoni
illimitati. Avete fatto bene a controllare e continuate a farlo, ma
non voglio che la mia valdostanità come cultura, che le ho appena
detto non c'entrare niente con Salvini, sia motivo di
discriminazione per chi ha in questo caso la sfortuna di avere un
patrimonio immobiliare e magari una pensioncina. Chi è nullatenente
o anche chi ha una piccola abitazione ne ha diritto, ma se hai una
pensione e hai un'abitazione: addio prodotti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK