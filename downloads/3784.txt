Consiglio Regionale della Valle d'Aosta - Oggetto del Consiglio n. 34 del 28 gennaio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 34 del 28 gennaio 1981 - Resoconto
OGGETTO N. 34/81 - CESSIONE DA PARTE DELL'ILSSA-VIOLA, AD UNA
SOCIETÀ IMMOBILIARE, DELLE CASE OPERAIE SITE IN PONT-SAINT-MARTIN.
(Interpellanza)
Presidente
- Do lettura del testo dell'interpellanza
presentata dai Consiglieri Tonino e Cout.
INTERPELLANZA
La recente decisione dell'ILSSA-VIOLA di vendere ad una
società immobiliare le case-operaie di Viale Stazione di
Pont-Saint-Martin rischia di vanificare tutta un'azione, sostenuta
dall'amministrazione comunale di Pont-Saint-Martin, tesa al
trasferimento di quel patrimonio edilizio agli attuali
inquilini.
Infatti tutte le famiglie di lavoratori che abitano le case
ILSSA, dopo essersi costituiti in cooperativa, hanno richiesto ed
ottenuto l'impegno regionale per un mutuo finalizzato all'acquisto
e alla ristrutturazione degli alloggi, ai sensi della legge n.
25/1980.
Tutto ciò premesso i sottoscritti Consiglieri
regionali
INTERPELLANO
la Giunta regionale per conoscere:
1)
se è a conoscenza dei motivi che hanno indotto
l'ILSSA-VIOLA a cedere i fabbricati di Viale Stazione
all'Immobiliare "Baltea" anziché agli attuali inquilini;
2)
quale azione intende svolgere affinchè gli alloggi
siano definitivamente ceduti alle famiglie interessate ad un prezzo
equo, sventando qualsiasi manovra di carattere speculativo.
Presidente
- Chi illustra l'interpellanza? La parola al
Consigliere Tonino per l'illustrazione dell'interpellanza.
Tonino (PCI)
- Noi abbiamo presentato questa
interpellanza perché ci troviamo di fronte ad un problema che è, a
nostro avviso, di notevole gravità. La decisione dell'ILSSA-VIOLA
di Pont-Saint-Martin di vendere ad una immobiliare le case operaie
di Via resistenza senza sentire né preavvisare assolutamente né il
Comune né, a quanto ci risulta, fino ad oggi, la Regione, e nemmeno
gli stessi inquilini, deriva da un atteggiamento che secondo noi è
estremamente grave. Ed è un atteggiamento, purtroppo, tipico di
quell'azienda di vecchio stampo padronale, per cui molto spesso la
Direzione si rifiuta anche di avere un confronto con le
Organizzazioni sindacali (vedi la vicenda della ristrutturazione
della produzione).
Nel passato, e i Consiglieri più anziani di me se lo
ricorderanno, il Consiglio regionale si era preso degli impegni con
una delibera del 3 gennaio 1978 e all'unanimità aveva conferito
mandato al Presidente della Giunta di seguire attivamente la
questione per avviare eventualmente l'acquisto.
Il problema è stato anche seguito con cura dal Comune di
Pont-Saint-Martin, e la Direzione ILSSA si era dichiarata
disponibile a cedere gli immobili agli attuali inquilini, i quali -
è necessario fare un po' di storia - si sono costituiti in
cooperativa, hanno richiesto alla Regione, in virtù dell'art. 9
della legge 25, un mutuo limitato che servisse per l'acquisto, e
nella graduatoria ufficiale sono in testa. E qui va segnalato - e
lo dico perché su questo anche l'azienda ha fatto degli equivoci -
che solo per 39 su 52 alloggi (in realtà su 49 famiglie) è stato
richiesto il mutuo alla Regione, perché le altre famiglie avevano
dichiarato, ed hanno ribadito, di avere la disponibilità necessaria
per acquistare senza ricorrere al mutuo. Per cui c'è una unanimità
di intenti di tutti gli inquilini.
In questa prima contrattazione si parlava di una cifra di
cessione che andava dai 10 ai 12 milioni; era in corso, in
sostanza, una trattativa, però una trattativa molto concreta.
Poi si è verificata questa scelta, improvvisa, unilaterale -
unilaterale col punto interrogativo, perché una delle cose che
vogliamo chiedere alla Giunta è se è vero che la Giunta era stata
preavvisata di questa intenzione - della vendita ad una
immobiliare.
L'ILSSA-VIOLA ha comunicato agli inquilini con una lettera
scarna, di quattro righe, che aveva ceduto la proprietà ad una
immobiliare denominata "BALTEA" S.r.l. con sede in Torino. Di
questa immobiliare, per quello che abbiamo potuto ricercare noi,
non ci sono tracce; in Via Lamarmora n. 9 c'è un appartamento, ma
non ci è alcuna sede di immobiliare.
In una seconda lettera, un amministratore di immobili che si
presenta a nome di un'altra società, qui chiamata "DORA" S.r.l. -
perciò non più "BALTEA" - chiede che siano pagati alla "DORA" i
canoni di affitto. Ci sembra pertanto che ci sia anche la necessità
di saperne di più su questa immobiliare.
Anche la cifra sembra non sia un grosso affare per
l'ILSSA-VIOLA; si parla di una vendita complessiva per circe un
miliardo fra le case di Pont-Saint-Martin e quelle di Ivrea. Ora,
le case di Ivrea potrebbero essere valutate sui 300 milioni circa,
ne deriva che dalle case di Pont-Saint-Martin l'ILSSA-VIOLA può
aver ricavato 600-700 milioni, il che non è molto di più di quanto
poteva ricavare dalla vendita agli inquilini, che avrebbe fruttato
- 52 alloggi per dodici milioni - 624 milioni. Non so se ha
allettato l'ILSSA-VIOLA il fatto che l'immobiliare avrebbe versato
un anticipo di 400 milioni.
Questa società immobiliare ha già fatto al Comune di
Pont-Saint-Martin una richiesta che è chiaramente speculativa: si è
detta disponibile a vendere a 6 milioni per vano. Se a questa cifra
sommiamo l'IVA e le tasse, solo dagli immobili di Pont-Saint-Martin
la società verrebbe a ricavare un miliardo e duecento milioni come
minimo, perciò siamo effettivamente in presenza di una manovra
speculativa. Che è una beffa, fra l'altro, per gli inquilini che
hanno speso parecchi milioni per opere di miglioria interna agli
alloggi, fiduciosi di poter arrivare presto all'acquisto, e si sono
anche autotassati per dare maggiore dignità al quartiere con un
minimo di ristrutturazione esterna, facendo eseguire delle opere di
miglioria che chiunque può verificare essere state recentemente
fatte.
Ci sono alcuni interrogativi rispetto ai quali dobbiamo cercare
di dare delle risposte: quali sono i motivi che hanno indotto
l'ILSSA-VIOLA ad una scelta così grave? Qui effettivamente è
necessario che la Giunta, per i rapporti che ha con l'ILSSA-VIOLA,
cerchi di saperne di più, e noi vediamo di chiederlo.
Altro interrogativo: la stessa azienda ha ottenuto un mutuo
agevolato dell'1,50% dalla CECA per la ristrutturazione del
quartiere per un importo che sembra sia di 60-70 milioni; può
adesso vendere, avendo ottenuto quel tipo di intervento dalla CECA?
E su questo intervento della CECA c'è stato un parere preventivo
della Regione?
Un altro interrogativo, al quale accennavo prima, è quello di
avere notizie più precise su questa immobiliare, per eventualmente
smascherare manovre speculative di bassa lega.
Secondo noi in questa situazione ci sono dei punti fermi: il
primo è che questo è un patrimonio pubblico, deve essere un
patrimonio pubblico; sarebbe effettivamente il primo quartiere
operaio in Italia che viene svenduto ad una società speculativa, ed
è un problema importante per quella zona. Questo non è un discorso
campanilistico, si tratta di un problema effettivamente importante
per Pont-Saint-Martin. Cinquantadue famiglie se vengono fatte
sloggiare da dove abitano creano un problema per il Comune; se
vogliamo fare un paragone - noi discutiamo molto spesso del
quartiere Cogne di Aosta - dobbiamo renderci conto che per quel
Comune questo problema ha la stessa dimensione che ha il problema
del quartiere Cogne per la città di Aosta.
Secondo: bisogna assolutamente - questo è un altro punto fermo
secondo noi - mettere in atto iniziative per bloccare qualsiasi
manovra speculativa. E so che il Comune di Pont-Saint-Martin sta
pensando anche a strumenti urbanistici, in modo da bloccare ogni
speculazione.
Terzo punto, che in questa fase crediamo sia ancora importante,
ed ho concluso, è che ci sia nei confronti dell'ILSSA-VIOLA ancora
un'azione della Giunta, e in particolare del Presidente della
Giunta. Oggi bisogna, secondo la nostra opinione, lavorare anche
nei confronti dell'ILSSA-VIOLA, vista l'immobiliare fantasma,
affinchè si riesca ancora a recuperare la situazione, vendendo
questo patrimonio a un prezzo equo agli inquilini.
Io credo che margini di manovra di questo tipo ci siano ancora;
un tentativo in tal senso bisogna farlo, e per questo chiediamo che
ci sia anche un impegno della Giunta regionale facendo pesare
all'ILSSA-VIOLA che il Consiglio e la Giunta, molto spesso
discutono di problemi che la riguardano; mi viene in mente il
beneficio che l'azienda avrà con l'arrivo del metanodotto, e questo
è un impegno che tutto il Consiglio si è preso. Non si risponde a
un atteggiamento come quello che hanno la Giunta e il consiglio con
decisioni unilaterali di quella natura. Quest'ultima azione è il
punto importante, per il quale chiediamo al Presidente della Giunta
che cosa si può fare.
Presidente
- Risponde il Presidente della Giunta, ne ha
facoltà.
Andrione (UV)
- Effettivamente la storia è lunga, ed è
grave.
Sono stato informato di quanto era avvenuto da una lettera,
sottoscritta da numerosi inquilini, che citavano il fatto di avere
un'ottima posizione per ottenere il mutuo regionale per l'acquisto
dell'alloggio, e di essersi trovati di colpo nella situazione di
non poterlo più acquistare, in quanto venduto ad altro
acquirente.
Immediatamente ho convocato l'ILSSA-VIOLA e risulterebbe che la
vendita è stata effettuata e che le cifre sarebbero abbastanza
differenti da quelle date dal Consigliere Tonino. Comunque, sia
chiaro che prendo l'impegno e di riconvocare e di ridiscutere i
vari punti, in caso chiamando anche il Comune di Pont-Saint-Martin,
per poter avere le maggiori precisazioni possibili sulla società -
che probabilmente è la società "DORA BALTEA" da come ha raccontato
le cose il Consigliere Tonino - e tutti i dati in proposito.
In realtà la questione è iniziata nel '73, perché fin da allora
l'ILSSA-VIOLA aveva deciso di disfarsi di queste case, e le aveva
poste in vendita, su una perizia del Presidente dell'Ordine dei
Geometri di Aosta che le valutava 300 milioni in blocco, offrendo
gli alloggi agli occupanti per cinque milioni.
La proposta è stata respinta perché ritenuta troppo esosa; vi è
stata da parte del Consigliere Tonino - ma è un'omonimia, perché
era Aldo Tonino - un'interpellanza e c'eravamo messi d'accordo di
seguire questo problema, cosa che poi abbiamo ribadito nel '78.
Fin da allora la Presidenza della Giunta aveva chiesto di avere
delle perizie e dei dati precisi in materia. Già nel '76 il prezzo,
rispetto al '73, era più che raddoppiato, e la Regione non ha
ritenuto utile acquistare in proprio un così ingente patrimonio,
tanto più che c'era questa possibilità di trattativa per addivenire
ad una vendita.
L'ILSSA effettivamente ha avuto un mutuo di 120 milioni da parte
della CEE per ristrutturazioni che dovrebbero essere avvenute tra
la fine del '76 e il '77; 120 milioni di mutuo che sono stati dati
in base a quel famoso piano della siderurgia europea di allora, sul
quale la Regione non ha avuto modo di dare un'opinione specifica se
doveva esserci. Evidentemente adesso, se questa vendita è fatta,
definita e chiusa, l'ILSSA o continua a restituire il mutuo con
quelle garanzie di allora, o restituisce, anticipata, l'intera
somma di 120 milioni.
A me risulterebbe che la vendita è stata fatta per un miliardo e
200 milioni circa e che l'anticipo sia stato di 500 milioni.
L'unica cosa importante - perché è vero che sotto un profilo
sociale, in questo do perfettamente ragione a Tonino, quel
quartiere è un patrimonio pubblico, ma sotto il profilo delle
ipoteche quello è un patrimonio privato - è che non c'è possibilità
di intervenire, come Ente pubblico, a calmierare i prezzi di un
mercato di questo genere. È evidente infatti che a questo punto
dovremmo farlo per tutti, cosicché chiunque intendesse acquistare
un appartamento e trovasse il prezzo esoso verrebbe alla Regione a
chiedere l'integrazione.
La cosa che avevamo stabilito nel '78, o '77 addirittura,
all'inizio era che - e l'ILSSA mi garantisce che questa clausola vi
è, però anche per questo bisognerà vedere effettivamente l'atto -
qualunque cosa avvenisse fossero inseriti nel contratto la riserva
e il diritto di prelazione all'inquilino. Quindi, riserva e diritto
di prelazione.
Mi è stato assicurato che il contratto contiene questa clausola
e di conseguenza su questa base si può vedere - io sono d'accordo -
di trattare. Evidentemente il prezzo di questi alloggi deve essere
inferiore al costo degli alloggi cooperativi che vengono costruiti
oggi, perché sono quelli che sono ed è evidente che sono più
brutti; e se si trova qualcuno che li compra a prezzo maggiorato,
le nostre possibilità di calmierare il mercato sono estremamente
limitate. L'unica strada è quella che è già stata indicata dal
Consigliere interpellante, cioè quella di seguire la questione in
modo che non siano possibili speculazioni.
Ora, mi sembrerebbe enorme - ma su questo vorrei avere maggiori
informazioni, magari anche privatamente, dal Consigliere Tonino -
mi sembrerebbe enorme che, appena acquistati, l'immobiliare
rimettesse in vendita questi appartamenti ad un prezzo maggiorato;
se ho capito bene questa dovrebbe essere l'operazione. Mi
sembrerebbe enorme, perché con la clausola del diritto di
prelazione questa manovra potrebbe essere sventata; inoltre, se
questi alloggi non valgono questo prezzo, come è possibile che sul
mercato si trovino persone disposte ad acquistarli a prezzi ancora
maggiori? Qui effettivamente c'è qualcosa che bisogna chiarire.
Quindi io pregherei il Consigliere Tonino, dopo la riunione, di
fermarsi un attimo in modo che possiamo parlarne; vediamo di
concordare un'azione comune fra Giunta e Consiglio regionale, in
modo da andare a fondo di questa vicenda.
Presidente
- Risponde il Consigliere Tonino, ne ha
facoltà.
Tonino (PCI)
- Prima di tutto vorrei ribadire l'estrema
gravità dell'atteggiamento dell'azienda. Il Presidente della Giunta
ci ha confermato che, malgrado dal '73 ci siano stati dei pour
parler della Regione e del Comune e ci siano rapporti con questa
azienda per altre questioni, anche importanti, l'azienda ha deciso
di vendere senza preavvisare. Credo sia una decisione totalmente
negativa, che dobbiamo tener presente che nel futuro.
Sulle cose da fare e sulle cose dette dal Presidente della
Giunta non ho molto da aggiungere; su una questione sono
completamente d'accordo: è necessario fare subito questa azione nei
confronti dell'azienda, coinvolgendo il Comune e, se possibile, una
delegazione degli inquilini, affinchè si esplori fino in fondo la
possibilità di arrivare a far sì che quella clausola della
prelazione a favore degli inquilini sia rispettata, però ad un
prezzo equo.
Mi preoccupa molto invece il discorso che non possiamo fare
niente per calmierare il prezzo; è vero, non abbiamo nessuno
strumento legislativo per fare questo tipo di operazione. Però
quello che mi interessa oggi è mettere in campo sul piano politico
tutto il possibile, perché si venda al prezzo giusto: questa è
l'azione calmieratrice che possiamo fare oggi, che non è prevista
dalle leggi, ma che è prevista in quello che è un rapporto giusto
che ci deve essere nei confronti di un'azienda che si è comportata
in quel modo. E io sono dell'avviso che, come si è fatto in altre
zone, di fronte a tentativi di questo tipo debbano essere usati
tutti gli strumenti possibili affinchè siano sventate le manovre
speculative.
Nel caso fosse vera l'ipotesi preannunciata da alcuni
rappresentanti di questa immobiliare al Sindaco di
Pont-Saint-Martin, cioè vendere minimo a 6 milioni a vano, non
escluderei neanche l'applicazione sull'intero quartiere del piano
di zona della legge 167 e che si arrivi ad un esproprio. La mia
opinione è che deve essere bloccata, anche se magari ci costa di
più, qualsiasi manovra di carattere speculativo.
Teniamo conto di una cosa: quella cifra di cui si parlava nella
trattativa, i 10 e i 12 milioni, è effettivamente forse più bassa
del prezzo di mercato; però tiene conto delle opere di miglioria
che molti hanno fatto all'interno del quartiere, tiene conto del
fatto che questa azienda si era presa ripetutamente l'impegno di
cedere gli appartamenti agli inquilini.
Comunque, detto questo, io credo che il fatto più importante sia
oggi quello di vedere se ci sono le possibilità e le condizioni
affinchè si arrivi ancora a una vendita controllata, chiamiamola
così, e rispetto a questo - ripeto la mia convinzione - bisogna
mettere sul piatto tutto il peso politico della Giunta regionale,
del suo Presidente, della volontà, che credo sia unanime, di questo
Consiglio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK