Consiglio Regionale della Valle d'Aosta - Oggetto del Consiglio n. 3560 del 18 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3560 del 18 aprile 2024 - Resoconto
OGGETTO N. 3560/XVI - Interpellanza: "Condivisione con la
commissione consiliare competente del nuovo progetto del tratto di
Strada Statale 26 tra Quart e Aosta".
Bertin (Presidente) -
Passiamo ora al punto n. 39
all'ordine del giorno. Si è prenotato il consigliere Baccega, ne ha
facoltà.
Baccega (FI) -
Grazie Presidente, grazie anche per
l'inconveniente che è successo ieri.
Assessore Sapinet, lei ha concluso il suo intervento martedì
pomeriggio in occasione dell'audizione del management di Terna
dicendo che, soprattutto su sollecitazione di questi banchi, la
Giunta è sempre attenta a sollecitare i partner nazionali e a
perseguire buone pratiche a favore della collettività
valdostana.
È un po' quello che chiediamo noi, soprattutto su questi dossier
importanti, l'abbiamo fatto con la mozione che abbiamo presentato
nell'adunanza del Consiglio regionale del 21 e 22, che è stata
approvata dal Consiglio, ma successivamente sono successe anche
delle altre cose, lo diciamo nell'interpellanza: si sono verificati
ulteriori incidenti.
Il 25 marzo un pedone di 69 anni è stato investito di fronte
alla Caserma dei Vigili del fuoco, due incidenti nella stessa
giornata di fronte all'aeroporto, uno a distanza di quindici giorni
all'incrocio tra la Statale 26 e l'aeroporto e un altro ancora
all'incrocio dell'Amérique, incrocio anche questo gestito da
impianto semaforico ma estremamente pericoloso.
È vero che la mozione impegnava a confrontarsi con le
Commissioni e a presentare gli interventi e la progettazione di
quel tratto di strada, dove si è sostituito quello che era
"Urgentemente" con il "Concretamente", ma i fatti ci inducono a
richiedere ancora più attenzione e rapidità.
Nella legenda d'interventi del contratto di programma MIT-ANAS
2021-2025, quest'intervento in Valle d'Aosta della Statale 26,
"Lavori di messa in sicurezza, ammodernamento e riqualificazione
della Statale 26", deve avere un ulteriore finanziamento di 11
milioni e 640.000, quindi non sono compresi probabilmente nei 14
milioni che sono indicati... viene classificata nelle opere in base
alla maturità progettuale.
Si tratta di CDP, interventi inseriti nella parte programmatoria
del contratto di programma; in realtà qui non c'è neanche la
progettazione, quindi tutto questo deve essere in qualche modo
chiarito.
Io mi rifaccio alla legge regionale del 23 luglio 2010, la n.
21, che all'articolo 15, punto D, parla di messa in sicurezza,
ammodernamento e riqualificazione della Statale 26 della Valle
d'Aosta, nel tratto compreso tra lo svincolo autostradale nel
Comune di Quart e il confine a est del capoluogo regionale, per la
spesa complessiva di 5 milioni, dove 4 milioni andavano come quota
di contributo all'ANAS per l'intervento da fare e un milione per
interventi diretti di sistemazione idraulica del torrente Bagnères.
Non so se è stato fatto l'intervento di sistemazione idraulica,
comunque i 4 milioni sono ancora lì, sono stati affidati all'ANAS
attraverso quell'accordo di programma e quell'intesa.
Poi ci sono tutta una serie di delibere che approvano l'intesa,
modificano l'intesa, studio di fattibilità, si ritorna a valutare
una nuova progettazione sulla base delle richieste che sono
arrivate sicuramente dai Comuni di Quart e di Saint-Christophe ma
anche e soprattutto da un insieme dei commercianti.
Lei nel mese di febbraio ha incontrato i responsabili per
l'aggiornamento dei lavori, ma di questa parte qui non si è capito
ancora bene che cosa venga fatto.
Avevamo fatto una serie di atti ispettivi e ordini del giorno
collegati al DEFR, si era approvato con 34 voti e si chiedeva
appunto riscontri rispetto a queste realizzazioni.
Noi chiediamo un cronoprogramma degli interventi, ma soprattutto
vorremmo vedere questa progettazione, perché è la cosa principale,
quindi è una questione estremamente urgente; si tratta di mettere
in sicurezza un tratto di strada fortemente trafficato e lo sarà
ancora di più, perché gli insediamenti commerciali andranno a
incrementare il traffico, soprattutto in quella parte adiacente
all'aeroporto; la nuova struttura dell'aeroporto incrementerà
ulteriormente il traffico e poi c'è la sede della Protezione civile
che ha comunque un suo canale per il suo percorso.
Quello che chiediamo è "Se il nuovo progetto della Statale 26 è
di imminente valutazione di approfondimento, sennò se intende
sollecitare il Presidente della Commissione affinché venga
calendarizzato il confronto in Commissione", che è la parte
sostanziale che più ci interessa per dare il via a questo percorso
che ormai è datato.
Presidente -
Risponde l'assessore Sapinet.
Sapinet (UV) -
Torniamo a confrontarci in quest'aula sul
tema della messa in sicurezza e della riqualificazione della SS 26
tra svincolo autostradale, Comune di Quart e confine di Aosta Est.
Ha già espresso bene la questione delle risorse, ne avevamo parlato
nel mese di febbraio, risorse già impegnate, in particolare sul
torrente Bagnères un intervento è già stato realizzato per una sua
prima parte e altri sono in corso.
Il collega richiama anche nelle premesse il grave incidente
delle scorse settimane verificatosi al termine di Corso Ivrea al
confine con il Comune di Saint-Christophe, in conseguenza al quale
si esprime cordoglio ai familiari per la scomparsa della sfortunata
vittima.
Un tratto di strada quello, solo per ricordarlo, che - dopo la
declassificazione del tratto di SS 26 che attraversa la città - si
trova all'interno del territorio del Comune di Aosta e quindi
inserito nelle cosiddette tratte urbane; comunque quel tratto non
sarà interessato dal progetto di riqualificazione e messa in
sicurezza che è oggetto della presente interpellanza.
Questo Consiglio - l'ha ricordato anche il collega - il 22
febbraio approvava all'unanimità una mozione presentata dal
collega, che richiedeva di emendare, che impegnava appunto
l'Assessore competente a confrontarsi concretamente con le
Commissioni consiliari relativamente ai rapporti con ANAS, allo
stato di progettazione degli interventi che si svilupperanno nelle
zone interessate, con particolare riferimento ai lavori di
realizzazione della nuova stazione aeroportuale e della SS 26.
Come diceva, avevamo richiesto di sostituire il termine
"Urgentemente" con "Concretamente", proprio perché consapevole dei
vari passaggi che vanno fatti, che devono essere fatti, per evitare
le false partenze o alcune criticità che si sono verificate in
passato, che ricordiamo.
Anche il percorso di confronto con gli attori locali non è stato
e non sarà facile, ma lo sa bene anche lei, che ha ricoperto questo
ruolo prima di me: per lei, per noi e per tutti, la priorità è la
sicurezza e tutti i ragionamenti del caso devono essere finalizzati
a quel concetto.
Non vi è assolutamente la volontà di trascinare la questione,
anzi, come dicevamo anche in Commissione martedì, dobbiamo farci
carico dei rapporti con gli enti anche nazionali, ad esempio ANAS -
come abbiamo ricordato anche nell'iniziativa di ieri - sulla quale
esercitiamo una pressione costante e che incontriamo mensilmente (e
anche settimanalmente quando serve) proprio per fare dei passi
avanti, che poi di seguito citeremo.
Oltre a quell'emendamento, avevamo aggiunto: "Oltre che alle
progettazioni, anche sugli elaborati relativi" proprio per dire:
"Appena abbiamo qualcosa, veniamo in Commissione", quindi parlando
anche di elaborati e non solo di progettazione.
Riguardo ai due quesiti che ci pone, il primo: a febbraio
abbiamo ricordato che ANAS è ancora al lavoro sulla riprogettazione
dell'opera che, per le sue dimensioni e per l'importanza strategica
dell'area interessata dai lavori, si presenta particolarmente
complessa. L'indirizzo è quello del massimo coinvolgimento di tutti
gli attori coinvolti, quindi non solo ANAS e Assessorato alle opere
pubbliche ma anche i Comuni e i cosiddetti referenti che erano
stati individuati nelle varie zone dove sono presenti numerosissime
attività commerciali, per superare le criticità emerse dopo la
precedente progettazione che era in stato avanzato e che poi ha
subìto uno stop.
Resta ferma da parte di ANAS la volontà di procedere con la
progettazione complessiva dell'intera area interessata
dall'intervento, con la conferma dell'ipotesi progettuale iniziale
che quindi prevede la realizzazione di una strada a carreggiate
separate, con controstrada laterali al servizio degli accessi.
Come evidenziato anche nello studio trasportistico,
commissionato da ANAS e redatto da TPS Pro S.r.l. nell'anno 2022,
finalizzato a definire la fattibilità e la sostenibilità
trasportistica dell'intervento di messa in sicurezza,
ammodernamento e riqualificazione della SS 26 in argomento, si
ritiene che tale prospettata soluzione di strada di scorrimento,
con eventuali strade di servizio, sia l'unica perseguibile, in
quanto l'ipotesi di una sola corsia per il traffico di
attraversamento risulta assolutamente insufficiente e inadeguata
rispetto alle norme.
Le strutture dell'Assessorato continuano a confrontarsi in
maniera serrata con la direzione territoriale di ANAS per
sollecitare l'avanzamento dell'iter del nuovo progetto con
l'obiettivo che è appunto quello comune di velocizzare i tempi per
l'avvio del confronto con gli enti e gli attori interessati,
soprattutto riguardo alla criticità legata alla questione dei
parcheggi a servizio delle attività.
Come detto anche in occasione dell'iniziativa di ieri, il
confronto con ANAS continua. È - come detto - un percorso che deve
essere affrontato con perseveranza, con costanza e i passi avanti -
l'esempio è quello di Nus - ci sono ed è lì che bisogna
continuare.
Sul secondo quesito, "Se intende sollecitare il Presidente della
Commissione...", io direi che non vi è bisogno assolutamente di
sollecitare, poiché con la III Commissione, con i Commissari e il
Presidente, la collaborazione è ottima e il lavoro è proficuo;
arriviamo da una seduta, quella di martedì, che è stata
estremamente interessante e costruttiva, appunto a testimonianza di
quanto detto.
La volontà è quella di avviare il confronto in Commissione al
più presto, appena avremo acquisito quanto elaborato da ANAS,
quindi l'iter progettuale ma anche solo dei primi elaborati,
aggiornati però, di quest'intervento.
Non cambia l'impegno assunto con la mozione di febbraio: non
appena avremo ricevuto da ANAS la nuova documentazione relativa al
progetto, chiederemo la calendarizzazione delle relative audizioni
in Commissione per un primo confronto sugli elaborati.
Come dicevamo nell'iniziativa di ieri, a maggio saremo a Roma
per un importante incontro riguardo ai 14 milioni, che non
riguardano quest'intervento che è già coperto; però è chiaro che
quella è una sede dove sicuramente, oltre agli incontri mensili e
periodici che si fanno con ANAS, la tematica verrà portata, così
come verrà portata l'estrema urgenza di porre in atto questo
iter.
Presidente -
Consigliere Baccega per la replica, ne ha
facoltà.
Baccega (FI) -
Perché vogliamo accelerare i tempi?
Intanto perché il tema della sicurezza e dei lavori di messa in
sicurezza sono davvero urgenti e prioritari. In secondo luogo le ho
anche detto che nella legenda degli interventi del contratto di
programma ANAS-MIT 2021-2025, alla voce di quest'intervento c'è un
fabbisogno di 11 milioni e 640 mila euro che non si sa bene se li
finanziano, se non li finanziano, quindi si faccia portavoce di
questa cosa.
Poi non è certo un'interpellanza che è in grado di completare un
dibattito che potrebbe anche portare, da parte dell'opposizione,
una serie di suggestioni che possono essere importanti, mi
riferisco al fatto che evidentemente, andando in Commissione, si
vorrà richiedere con fermezza l'audizione dell'ANAS locale ...ma
anche no, anche il Dipartimento ANAS Nord Ovest, perché mi sa che è
lì che dovremmo andare a incidere! Ecco perché dico che bisogna
fare presto, perché poi da lì parte un percorso che sarà
ulteriormente lungo e faticoso. Dobbiamo collimare le problematiche
di sicurezza con le richieste da parte dei commercianti, che vedono
alcuni parcheggi che verranno meno; insomma, bisogna fare in modo
che questo progetto in qualche modo accontenti tutti ma soprattutto
accontenti i percorsi di sicurezza che, ovviamente, sono all'ordine
del giorno di tutti gli interventi che si fanno a livello nazionale
ma soprattutto, per noi interessanti, a livello locale.
Ecco perché dico: cominciamo a fare gli approfondimenti in
Commissione, cominciamo con le audizioni, che possono essere
audizioni dell'ANAS, dei Sindaci coinvolti, dell'Associazione
commercianti; tutto questo in un quadro dove anche noi
dell'opposizione potremmo dare delle suggestioni importanti e dare
forza a un percorso che deve essere un percorso virtuoso.
Comunque la ringrazio, io parlerò anche con il Presidente della
Commissione, affinché ci dia conto di quando intenda aprire questo
percorso che, come Forza Italia, noi riteniamo fondamentale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK