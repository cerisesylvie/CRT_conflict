Consiglio Regionale della Valle d'Aosta - Oggetto del Consiglio n. 446 del 25 marzo 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 446 del 25 marzo 2009 - Resoconto
OGGETTO N. 446/XIII - Interpellanza: "Controllo dei lavori
eseguiti sulla strada regionale n. 40 in comune di
Gressan".
Interpellanza
Nel corso della primavera e dell'estate del 2008 sono stati
effettuati e quasi interamente completati i lavori di allargamento
e ripristino della strada regionale che collega l'abitato di
Gressan con
Les Fleurs. Alla data odierna, a inverno quasi
ultimato, nonostante si tratti di una strada costruita appena pochi
mesi fa, lunghi tratti di carreggiata risultano fortemente
compromessi, con crateri di grosse e medie dimensioni, causati
probabilmente dal gelo e dell'inverno particolarmente nevoso, fatto
plausibile ma che non ha eguali in tutte le strade della regione,
le quali subiscono le medesime avversità atmosferiche;
Tenuto conto che la Giunta ha approvato con la delibera 523
del 27 febbraio 2009 un'ulteriore spesa di 124 mila euro per il
ripristino della suddetta strada regionale;
i sottoscritti Consiglieri regionali
Interpellano
l'Assessore competente per sapere:
1) che tipo di controlli sono stati effettuati nel corso
dell'esecuzione dei lavori in merito ai materiali
utilizzati;
2) se il lavoro di ripristino deliberato dalla Giunta sarà
affidato con un nuovo appalto o alla medesima ditta che ha
effettuato i lavori nell'anno precedente;
3) se è intendimento della Giunta richiedere alla ditta o
alle ditte che hanno effettuato i lavori un risarcimento data
l'oggettiva precarietà del lavoro consegnato, e se per il futuro
sono previste maggiori forme di controllo al fine di prevenire
ulteriori spese a carico del bilancio pubblico.
F.to: Zucchi - Lattanzi - Benin
Presidente
- La parola al Consigliere Zucchi.
Zucchi (PdL)
- Grazie, Presidente. Caro Assessore, nel
corso del 2008 la strada che va da Gressan fino a Pila, utilizzata
spesso dai nostri concittadini, coloro che conoscono meglio le
nostre strade, ma anche dai numerosi villeggianti che hanno
cominciato a conoscere quel percorso, per raggiungere forse più
rapidamente la località sciistica di Pila, è stata interessata dai
lavori di rifacimento che hanno riguardato un ampliamento notevole
della carreggiata. Questo è un fatto positivo perché l'allargamento
di quella strada, che aveva già avuto degli interessamenti negli
anni precedenti, si era reso necessario per rendere uniforma la
carreggiata, anche per permettere ai mezzi più pesanti di
transitare. Abbiamo notato che, a seguito delle condizioni
atmosferiche avverse che sono avvenute quest'anno, che non sono
però atipiche perché dobbiamo sempre tener presente che siamo in
Valle d'Aosta e che è presumibile pensare che arrivino delle
nevicate durante l'inverno soprattutto a certe quote, il manto
stradale di tale opera a seguito di questa stagione presenta dei
tratti molto sconnessi, delle buche che hanno destato anche la mia
personale attenzione, perché quello è il tracciato che di solito
utilizzo per recarmi a Pila. Lo scopo dell'interpellanza pertanto è
quello di capire nell'insieme se l'Assessorato si era reso conto
delle anomalie che io stesso avevo riscontrato nel percorrere
quella strada e capire quali sono state le azioni che l'Assessorato
ha posto in essere per verificare quali sono state le metodologie
adottate nella costruzione, per capire se nella fase della
costruzione l'impresa che si è aggiudicata il lavoro abbia
utilizzato del materiale che non era particolarmente congruo per
l'esecuzione di questa opera, che sicuramente si può definire tutto
meno che eseguita a regola d'arte e quali sono gli intendimenti
dell'Assessorato in merito al ripristino di questa strada; infatti
questa strada appena fatta sembra tutta da rifare come se fosse
stata colpita da un bombardamento. Senza anticipare altre cose
quindi vorrei sapere se la questione era già stata notata
dall'Assessorato e soprattutto mi auguro che i soldi dei nostri
concittadini non debbano essere versati ulteriormente per la
rimessa in ripristino di questa strada, perché credo sia doveroso
che se un'impresa ha sulla base di un contratto di appalto l'onore
e l'onere di eseguire a regola d'arte questo manufatto, non debba
attraverso artifizi o varianti suppletive richiedere
all'Amministrazione dei soldi per ripristinare questa strada, cosa
che in effetti avrebbe dovuto già fare essa stessa secondo il
capitolato di appalto.
Presidente
- La parola all'Assessore alle opere
pubbliche, difesa del suolo ed edilizia residenziale pubblica,
Viérin Marco.
Viérin M. (SA-UdC-VdA)
- Grazie, Presidente. Ringrazio il
collega Zucchi che con questa iniziativa mi ha dato l'occasione di
verificare se alcuni uffici dell'Assessorato sono oliati o
purtroppo sono ingrippati. In questo caso sono stati ben oliati,
perché devo dire che puntualmente su questo tema gli uffici hanno
provveduto, come adesso relazionerò, a fare i passi che
l'Amministrazione deve fare di fronte a certe situazioni. Tanto per
ricordare, sulla strada regionale n. 40, che collega l'abitato di
Gressan con Les Fleurs, sono stati aggiudicati nell'ottobre 2007 ed
eseguiti per circa 95% nel corso dello scorso anno importanti
lavori di allargamento, come ben diceva il collega Zucchi, e
adeguamento della strada regionale in località Les Côtes e Champlan
Dessus dal chilometro 4.700 al chilometro 6.700, che vuol dire
l'ultimo tratto a monte. Restano da realizzare alcune sistemazioni
ancora oggi di aree, oltre al completamento della pavimentazione
stradale su tutto il lotto dello strato di conglomerato bituminoso
tecnicamente indicato come tappeto di usura; quindi in questo 6-7%
ancora da ultimare ci sono alcune piazzole e l'ultimo strato di
asfalto chiamato tappeto di usura. Nel corso dell'inverno si sono
verificati avvallamenti e formazione di buche nella parte alta del
tracciato di progetto, fra la sezione 39-73, quindi il tratto più
in alto.
In relazione alle sconnessioni evidenziate nel tratto in
questione, è già stato richiesto con raccomandata del 5 marzo 2009
l'intervento della ditta appaltatrice e contemporaneamente in data
4 marzo 2009 effettuata una specifica indagine in sito, con il
supporto dei tecnici di un laboratorio specializzato che hanno
effettuato il prelievo di campioni di materiali - ora all'esame di
laboratorio - allo scopo di valutare le cause che hanno determinato
le problematiche sopra riportate.
Per quanto attiene il lavoro di ripristino della pavimentazione
degradata in vari tratti della stessa strada, perché il collega
aveva messo in correlazione questi due fatti, non bisogna fare dei
lavori che spettava ad altri fare, allora non facciamo per niente
lavori che andavano fatti da altri, perché la deliberazione di
ripristino della pavimentazione fatta alcuni giorni fa, che per
quel tratto prevede 124.000 €... questi lavori consistono
principalmente nel rifacimento di un tratto di pavimentazione
stradale fra le progressive 3.0.0, 4.100 e di alcuni interventi
puntuali di lunghezza pari a 100 e 150 metri lungo la progressiva,
comunque esterni al tratto di strada allargata nel corso dell'anno
2007-2008 che ricordo essere corrispondente alla parte superiore
del tracciato ai chilometri 4.700 e 6.700.
Detto in maniera chiara: stiamo monitorando come uffici e come
servizi dell'Assessorato questo lavoro e, rispondendo puntualmente
anche alle sue richieste, posso dire al punto n. 1 che durante
l'esecuzione dei lavori è stata verificata con il supporto di
tecnici specializzati la conformità del materiale rispetto alle
prescrizioni del capitolato di progetto. Sono state eseguite
specifiche prove sulla corretta compattazione dei rilevati e
approfondimenti sono in corso relativamente a caratteristiche dei
sottofondi e delle pavimentazioni.
Punto n. 2: come indicato nelle premesse che ho fatto, i lavori
di ripristino sono approvati con deliberazione n. 523/2009 e non
riguardano il tratto recentemente ammodernato, saranno affidati a
seguito di gara informale, secondo le modalità previste dalla legge
regionale sui lavori pubblici, alla ditta migliore offerente.
Terzo punto: considerato che i lavori di ammodernamento fra i
chilometri 4+700 e 6+700, la parte incriminata che è in fase di
esecuzione, sono ancora in corso, è evidente che ogni difetto o
ripristino dovrà essere eseguito fin dalla ripresa dei lavori, così
da completare l'opera in ogni sua parte secondo la buona regola
d'arte e ogni spesa conseguente alla non corretta esecuzione delle
lavorazioni o alla non conformità dei materiali rispetto al
progetto sarà addebitata all'impresa appaltatrice. Non c'è quindi
nessun dubbio su niente, è un discorso molto chiaro che gli uffici
saranno chiamati a seguire nei prossimi mesi. Mi fa piacere che lo
abbiano seguito prima della sua interpellanza, questa è
un'iniziativa che ci ha permesso di capire e controllare in senso
pratico se gli uffici sono "oliati": in questo caso erano ben
"oliati" e, se vuole, le posso dare la documentazione delle lettere
che gli uffici hanno scritto alla società che ha vinto l'appalto
nel 2007, che riportano in maniera precisa quanto ho appena
detto.
Presidente
- Il collega Zucchi si ritiene soddisfatto
della risposta dell'Assessore, quindi passiamo al punto n. 17.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK