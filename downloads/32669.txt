Consiglio Regionale della Valle d'Aosta - Oggetto del Consiglio n. 1292 del 14 luglio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1292 del 14 luglio 2010 - Resoconto
OGGETTO N. 1292/XIII - Interpellanza: "Incarico di consulenza
affidato dalla Casino S.p.a. per la realizzazione di aree da
adibire alle esigenze della società".
Interpellanza
Preso atto della risposta del Presidente della Regione
all'interpellanza del gruppo consiliare PDL discussa nella seduta
del 9 giugno scorso (punto n. 7 all'ordine del giorno
"Individuazione di immobili da destinare alle esigenze della Casa
da gioco di Saint-Vincent");
Appreso che Casino S.p.a. avrebbe affidato un incarico di
consulenza per la realizzazione delle aree adibite a magazzino e
archivi;
ciò premesso, il sottoscritto Consigliere regionale
Interpella
il Presidente della Regione per sapere:
1) quali sono gli elementi fondamentali dell'incarico di cui
in Premessa: persona fisica o giuridica incaricata, oggetto
dell'accordo, termini temporali, oneri economici sopportati da
Casino S.p.a.;
2) se l'incarico di cui in Premessa contempla l'utilizzo di
immobili ubicati al di fuori del territorio regionale a fini di
deposito, magazzini, laboratori o archivi: in caso affermativo in
quali località si trovano e quali sono le superfici
interessate;
3) se questa impostazione aziendale rientra negli
intendimenti dell'azionista.
F.to: Tibaldi
Président
- La parole au Conseiller Secrétaire
Tibaldi.
Tibaldi (PdL)
- Il 9 giugno scorso ho proposto
un'interpellanza avente ad oggetto la situazione degli archivi e
del magazzino della Casa da gioco di Saint-Vincent,
un'interpellanza alla quale ha risposto il Presidente della Regione
in maniera molto netta, la cui risposta è stata apprezzata dal
sottoscritto poiché smentiva una situazione che sembrava essersi
posta in essere o in procinto di verificarsi: nella fattispecie che
la Casa da gioco di Saint-Vincent avesse praticamente locato
immobili al di fuori del territorio regionale. A seguito della
risposta pervenutami e a seguito anche di ulteriori approfondimenti
che ho fatto, ho rinvenuto l'affidamento di un incarico di
consulenza per la realizzazione delle aree adibite a magazzini e
archivi, il cui titolo, secondo modesta intuizione, ha qualche
inerenza con l'interpellanza di cui avevamo parlato qualche
settimana fa, Presidente. È per questa ragione che le ripropongo
alcuni quesiti, in particolare cerchiamo di capire quali sono gli
elementi fondamentali di questo incarico di cui le ho dato il
titolo e di cui si fa tale cenno breve in premessa, ovvero qual è
la persona fisica o giuridica incaricata, qual è l'oggetto
dell'accordo, i termini temporali, gli oneri economici sopportati
da Casino S.p.a..
Seconda domanda:
"se questo incarico contempla l'utilizzo di
immobili ubicati al di fuori del territorio regionale a fini di
deposito, magazzini, laboratori o archivi
- in un certo senso
le propongo la stessa domanda che le proposi il 9 giugno -
in
caso affermativo in quali località si trovano e quali sono le
superfici interessate"
.
Terza domanda:
"se questa impostazione aziendale rientra
negli intendimenti dell'azionista"
.
Mi fermo qui e ascolto volentieri le sue risposte.
Président
- La parole au Président de la Région,
Rollandin.
Rollandin (UV)
- Grazie, Presidente. Ringrazio il collega
Tibaldi che mi dà la possibilità di tornare su questo argomento,
che sicuramente ha la sua importanza, quindi voglio precisare quali
sono i contenuti riferiti alle domande specifiche che mi sono state
rivolte.
Riguardo alla prima domanda, ossia quali sono gli elementi
dell'incarico per la realizzazione delle aree adibite a magazzino e
archivi: persona fisica o giuridica, oggetto dell'accordo, allora,
come ha ricordato correttamente il collega, il 9 giugno avevo dato
questa risposta relativa alla richiesta dei magazzini e avevo detto
che la Casino è impegnata nel trasferimento fisico degli attuali
magazzini localizzati nell'immobile ex Fera di Saint-Vincent presso
un immobile, sempre in comune di Saint-Vincent, in località Renard,
di proprietà della STV, oggi controllata dalla Casino e in via di
incorporazione. È attualmente in fase di completamento la
ristrutturazione di questi locali, al fine di renderli adeguati
alle nuove funzioni: quelle di archivio. Casino de la Vallée ha
affidato a Manutencoop Facility Management S.p.a., società
leader
nazionale nel settore delle cosiddette
"multiutilities", già operante in regione nell'ambito delle
convenzioni Consip - quelle che sono collegate con l'attivazione a
livello nazionale del sistema a minor costo - l'incarico di
collaborare per tutte le operazioni di avvio del nuovo magazzino,
inclusa la verifica del progetto di ristrutturazione circa la
conformità tecnica, normativa, logistica e funzionale dei nuovi
locali in località Renard, dove sarà la localizzazione definitiva,
che saranno utilizzati con quella finalità. L'incarico ha
decorrenza dal 24 maggio 2010 e durerà fino alla conclusione del
progetto, prevista per il 30 settembre 2010. Il corrispettivo
previsto per l'attività della società di consulenza è di 23.520
oltre all'IVA, riferita alla supervisione e gestione delle
operazioni e con esclusione di utilizzo di eventuale personale
operativo del fornitore.
Per quanto riguarda la seconda e terza domanda:
"se
l'incarico di cui in Premessa contempla l'utilizzo di immobili
ubicati al di fuori del territorio regionale a fini di deposito,
magazzini, laboratori..."
, l'incarico non contempla l'utilizzo
di immobili ubicati al di fuori del territorio regionale a fini di
deposito, magazzini, laboratori o archivi, anche perché il nuovo
magazzino in località Renard è sufficientemente ampio per contenere
le giacenze di materiali e beni di Casino de la Vallée che saranno
comunque significativamente ridotti, procedendo alla dismissione di
quanto obsoleto o non più necessario. Questa è un'osservazione che
non ha bisogno di commenti, perché nei magazzini a volte c'è anche
il superfluo, quindi questo è quello che mi è stato riferito e la
terza domanda è già inclusa nella seconda in quanto non c'è alcuna
opzione per qualcosa fuori Valle. Grazie.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente, la sua risposta
coincide con le informazioni che ho acquisito in questi giorni di
questa consulenza che è stata conferita a società del gruppo
Manutencoop, ho trovato conferma in quello che lei ha detto.
Rimangono alcune perplessità su cui mi permetto di proporle alcune
considerazioni: la prima è che appare significativo affidare una
consulenza ad una società esterna per sistemare il proprio
magazzino, sapendo che ci sono uffici e strutture nell'azienda
Casino S.p.a. e risorse professionali a ciò dedicate numerose e
qualificate, che avrebbero potuto farlo tranquillamente secondo le
nostre informazioni. Una consulenza di 23.520 euro più IVA con
esclusione di ulteriori spese dovute alla fornitura di personale
per ragioni organizzative quindi mi sembra già un qualcosa di
corposo e forse evitabile, conoscendo l'ampia struttura
organizzativa e il personale qualificato di cui dispone Casino
S.p.a.. Forse si poteva con una formula incentivante qualificare e
stimolare in maniera più efficace dipendenti che lì sono operativi
da tempo e che credo che conoscano meglio il magazzino, gli
archivi, tutti i cespiti che sono stipati e che sono già ordinati
in sistemi computerizzati, come si fa da anni in tutte le aziende,
compresa Casino S.p.a.. Questa scelta non è stata fatta, è stata
fatta la scelta della consulenza, ne prendiamo atto, crediamo che
si poteva evitare e questa è la prima osservazione.
La seconda osservazione è un'altra: la parte di magazzino della
struttura di Fera a Saint-Vincent che era occupata da Casino S.p.a.
ammontava a circa 4.000 metri quadri di superficie, una bella
superficie tutta piena, zeppa di materiali usati o provvisoriamente
stoccati lì (perché ovviamente c'è un ricambio abbastanza notevole
nel Casino di materiali di ogni tipo) che devono essere stipati da
qualche altra parte. In parte sono obsoleti, devono essere buttati
via, in parte verranno riciclati o rivenduti a prezzi stracciati
come si fa in questi casi, ma in buona parte vengono recuperati e
riposizionati altrove. Il magazzino di Renard ha una superficie di
circa 1.500 metri quadrati, allora 4.000 metri quadrati da spostare
e da ricollocare in buona parte in 1.500 metri quadrati non è cosa
semplice, sapendo che Renard era già stato eletto magazzino di
Casino e sta ospitando tutta quella mercanzia che è stata tolta
dall'ex tiro a volo in collina a Saint-Vincent. Allora dove si
collocano gli altri 2.500 metri quadri di materiale? Penso che
questo sia il problema anche della società.
Lei ha detto che c'è un progetto di ristrutturazione di quel
magazzino - le ho dato io la giustificazione alla risposta -,
quindi di ampliamento del magazzino di Rénard. Vedremo come verrà
risolta la situazione, ma sta di fatto che questa consulenza in una
gestione che lei un mese fa ci ha presentato, stante i nuovi
riparti fra gestore e Regione di un certo tipo, con un
trend
di rilancio auspicabile da tutti... una scelta consulenziale di
questo tipo ha il sapore di andare in senso contrario; per questo
ci siamo permessi di sollevare la questione con un'interrogazione
prima che non era perfettamente centrata, perché non si tratta di
una locazione, ma l'abbiamo riproposta adesso nella formula giusta
della consulenza e su questa consulenza manteniamo delle legittime
perplessità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK