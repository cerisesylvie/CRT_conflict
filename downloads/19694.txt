Consiglio Regionale della Valle d'Aosta - Oggetto del Consiglio n. 2852 del 20 novembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
ZONA FRANCA
Precedente
Successivo
Resoconto integrale del dibattito dell'aula
Oggetto del Consiglio n. 2852 del 20 novembre 2002 - Resoconto
OGGETTO N. 2852/XI Eventuale utilizzo della "Carte Vallée" per
la gestione tariffaria del trasporto pubblico. (Interrogazione)
Interrogazione Premesso:
- che la Giunta sta realizzando nell'ambito del sistema
integrato di gestione tariffaria del trasporto pubblico una
procedura impostata su di una carta a microprocessore;
- che la "Carte Vallée" in uso per la gestione dei carburanti è
sotto utilizzata;
i sottoscritti Consiglieri regionali
Interrogano
la Giunta regionale per sapere:
1) i costi diretti o indiretti che tale procedura comporterà per
l'amministrazione regionale;
2) i motivi per cui nell'ambito di tale procedura non è stato
previsto l'utilizzo anche della "Carte Vallée".
F.to: Frassy - Tibaldi - Lattanzi
Président
La parole à l'Assesseur au tourisme,
aux sports, au commerce et aux transports, Lavoyer.
Lavoyer (SA)
Prima di rispondere al primo quesito,
ritengo opportuno fare una premessa, per inquadrare meglio la
problematica, utile poi per la risposta al secondo quesito
dell'interrogazione.
Con deliberazione di Giunta n. 3822/1999 sono state approvate le
caratteristiche generali dell'architettura del sistema integrato di
gestione tariffaria. Tale sistema prevede, fra l'altro, l'utilizzo
di tre tipologie di documenti di viaggio: il cartaceo, venduto a
bordo degli autobus, che può essere utilizzato esclusivamente per
l'effettuazione di una corsa semplice; il magnetico, che sarà
emesso dal centro di gestione e venduto a terra, inteso come
biglietto chilometrico a scalare utilizzabile su più vettori; la
carta a microprocessore di prossimità, emessa dal centro di
gestione, che avrà contemporaneamente le funzioni di tessera di
legittimazione e riporterà, sia stampati che registrati, i dati
relativi alle varie tipologie di agevolazioni tariffarie previste
dalla legge n. 29/1997, fungendo anche da documento di viaggio.
Fra le carte a microprocessore, si è optato per la "carta di
prossimità" - questo è importante sottolinearlo perché è utile poi
per la risposta al secondo quesito -, che dà la possibilità di
ottenere l'identificazione dell'utente senza che il documento sia
introdotto nella macchinetta convalidatrice: è sufficiente porgerlo
ad una distanza massima di dieci centimetri dalla stessa. Tale
carta presenta i seguenti vantaggi: facilità di utilizzo da parte
degli utenti, sicurezza nella gestione delle transazioni, riduzione
dei costi di manutenzione e, soprattutto, velocità di utilizzo da
parte degli utenti. L'impiego di tale tipo di carta in altre realtà
territoriali, che già hanno sperimentato ed avviato il sistema di
integrazione tariffaria, ha permesso sia di ridurre notevolmente i
tempi di imbarco - a tutto vantaggio delle velocità commerciali
delle linee e del rispetto degli orari, - sia di risolvere il
problema dei costi legati alla frequente manutenzione delle
macchine obliteratrici installate sui bus. Con la deliberazione n.
3934/2002 - e qui veniamo alla scelta della Giunta regionale - si
sono notevolmente ridotti anche i costi preventivati per
l'acquisizione di questo tipo di carta. Con tale deliberazione si è
approvato infatti l'utilizzo della carta con standard "ISO 14443
A", in sostituzione dello standard "14443 B". La nuova carta, in
sostanza, dal punto di vista della funzionalità, ha gli stessi
requisiti dell'altra, con qualche grado in meno di sicurezza, ma
alti gradi di sicurezza vengono normalmente richiesti solo per le
transazioni bancarie. La scelta del formato "ISO 14443 B" era stata
quindi determinata dal fatto che, all'epoca, l'Unione europea
sembrava orientata ad adottare tale standard per il modello
elettronico per i trasporti.
Ma ad oggi, nessuno standard di questo tipo è stato adottato nel
campo dei trasporti, anzi, ogni singola realtà si sta movendo verso
la tipologia "ISO 14443 A", che meglio soddisfa le esigenze
peculiari del sistema in sé, senza più preoccuparsi delle possibili
future integrazioni con altri sistemi. Anche la "SIT Vallée", con
nota in data 19 luglio 2002, ha richiesto ufficialmente agli uffici
della Direzione trasporti di rivedere la scelta dello standard
"14443 B", per orientarsi verso lo standard "A". La richiesta è
supportata dalle seguenti motivazioni: sul mercato sono facilmente
reperibili carte "14443 A", perché per le piccole quantità, quali
quelle necessarie per il sistema dei trasporti della Valle d'Aosta,
risulta più complesso rifornirsi della tipologia "B".
Le carte "A" presentano un prezzo di acquisto inferiore del 40
per cento circa rispetto al tipo "B"; le carte "A" non presentano i
livelli di sicurezza, come ho detto prima, richiesti dai sistemi
bancari, ma livelli comunque più che adeguati per l'applicazione
nel campo dei trasporti; sono facilmente gestibili direttamente
dalla struttura "SIT Vallée", senza ricorso alle professionalità
esterne. Fatte queste valutazioni, la Giunta ha optato
definitivamente per la tipologia "A". Questo era un inquadramento
generale, per sottolineare la complessità della materia e le scelte
fatte, anche se non interferisce direttamente sul secondo quesito.
Il costo della singola carta, al momento, risulta essere pari a
circa 3,50 €, che, come ho detto prima, è un costo del 40 per cento
inferiore a quello delle carte a tipologia
"B"…
Frassy
(fuori microfono)
… costo attuale?
Lavoyer (SA)
… costo attuale.
Stimare il numero di carte che in futuro risulterà necessario, al
momento, non è possibile, perché le tessere saranno utilizzate,
oltre che per gli anziani, anche per gli studenti, per gli
abbonamenti, per le carte multicorso, per le carte ricaricabili,
eccetera. Il solo acquisto - per fare un riferimento agli oneri
dell'amministrazione - delle carte per anziani e studenti, che sarà
effettuato dalla Regione, si ipotizza essere sulle ventimila
tessere, mentre per gli altri tipi provvederanno direttamente i
concessionari. Il costo complessivo non è quindi definibile, però
orientativamente si può indicare questo tipo di spesa calcolando i
3,5 € per le circa ventimila tessere che saranno a carico della
Regione.
Fatte queste premesse, rispondo al secondo quesito. Le
caratteristiche della "Carte Vallée" non sono compatibili con
quanto sopra esposto, proprio perché trattasi non di "carta di
prossimità" ma di "carta a contatto", ed il suo eventuale impiego,
oltre a costituire tecnicamente un passo indietro rispetto a quanto
realizzato in altre realtà, rallenterebbe eccessivamente le
operazioni di convalida del biglietto e non agevolerebbe
l'attivazione di un sistema già di per sé molto complesso.
Président
La parole au Conseiller Frassy.
Frassy (FI)
Esprimiamo insoddisfazione per la risposta,
per due motivi sostanziali. Il primo è che la risposta è stata, in
larga parte, un riepilogo di documenti noti, che anche noi avevamo
letto e che erano stati alla base della nostra interrogazione, cioè
sia la deliberazione del 1999 sia la deliberazione più recente del
2002. Alla fin fine la sua risposta ha riportato fatti noti, fatta
eccezione della valutazione tecnica sull'inadeguatezza dell'attuale
tecnologia in uso sulla "Carta Vallée". Qui vorremmo esprimere
alcune preoccupazioni. Innanzitutto vorremmo partire dalla legge
regionale n. 29/1997, che all'epoca era stata un po' propagandata
come una legge importante per la rivoluzione che avrebbe creato
nell'ambito del trasporto pubblico e dobbiamo dire che, a distanza
di sei anni da quella legge, ancora tante cose devono essere
concretizzate, per dare gambe a quelle che erano state illustrate
come innovazioni importanti.
Innovazioni doppiamente importanti, anche alla luce di quanto
era accaduto nell'ambito dei trasporti, sia per quanto riguarda la
possibilità di controllo in tempo reale da parte
dell'amministrazione pubblica di tutti quei meccanismi complessi e
onerosi di rimborsi chilometrici, e comunque di contribuzione
pubblica ai concessionari, sia per quanto riguarda l'agevolazione
dell'utenza, ai fini dell'accesso al trasporto pubblico. Oggi come
oggi, possiamo dire che questi due elementi importanti sono ancora
tutti da concretizzare e da realizzare, e non possiamo non
esprimere perplessità quando la Giunta, con la deliberazione del 30
ottobre 1999 - perciò tre anni fa - approvò gli standard sui
presupposti che l'Assessore ha ricordato di presunte preferenze
europee. Chiaramente quegli standard non furono il frutto di una
scelta semplicemente amministrativa degli uffici, ma furono il
frutto di consulenze onerose, che arrivarono a definire quello
standard come lo standard ottimale. Oggi noi abbiamo appreso che in
tre anni non è accaduto nulla, né a livello europeo, né a livello
regionale e che, a distanza di tre anni, questo standard viene
messo nuovamente in discussione: perciò non è la Giunta che ha
definito lo standard, la Giunta ha modificato questo standard!
Non possiamo non esprimere stupore nell'apprendere che lo
standard di tre anni fa era più caro del 40 percento dello standard
che oggi la Giunta ha deciso di modificare. Ben venga questo
risparmio in termini di costi, ma non possiamo non rimanere
perplessi sul fatto che la consulenza, che all'epoca venne affidata
per arrivare a queste conclusioni, non avesse comunque ragionato
anche in termini di costi; costi che sicuramente non sono pochi,
perché le ventimila tessere che lei ha citato, e che sono soltanto
una parte di quelli che saranno i costi complessivi, sono già costi
significativi. E qui non possiamo non riagganciarci alla questione
della "Carta Vallée".
La "Carta Vallée" era stata, anche qui, annunciata come
un'innovazione in grado di modificare le abitudini dei cittadini
valdostani, non solo per quanto riguarda l'assegnazione dei
carburanti in esenzione, ma si parlava anche di altre applicazioni.
Ne abbiamo parlato nello scorso Consiglio con una nostra
interrogazione, e queste altre applicazioni non hanno trovato ad
oggi attuazione; oggi come oggi, la Regione continua a comprare una
memoria, di cui soltanto il 20 percento viene utilizzato dalla
"Carta Vallée".
Abbiamo buttato via fino ad oggi 618.014 €, circa 1,3 miliardo
di lire, per comprare uno spazio su quella "Carta Vallée", che dal
1998, data del primo acquisto, non trova uso e non trova utilizzo.
Il costo unitario per la Regione della "Carta Vallée" è 5,94 € e ci
viene veramente difficile pensare che la Regione possa pagare 5,94
€ per una carta di cui usa, in termini di controvalore, 1,24 €,
perché 4,7 € sono non usati, in quanto il 79 percento di spazio non
è usato, e apprendere che il passo indietro, Assessore, a cui lei
fa riferimento che è la "Carta Vallée", costa 5,94 € rispetto ai
3,50 € di questa carta futuribile.
Invito allora il suo Assessorato a mettersi in comunicazione con
il suo collega di Giunta che si occupa della "Carta Vallée" e
parlarvi. Su quella "Carta Vallée" c'è un microprocessore
antiquato, che costa molto più di quanto non costi il nuovo
processore. Di più e di peggio: sulla "Carta Vallée" c'è la banda
magnetica, la quale, fino a prova del contrario, è leggibile sui
lettori di prossimità: la banda magnetica della "Carta Vallée" non
è mai stata utilizzata; allora, la valutazione dei progetti, al di
là di quello che si fa scrivere sulla "Carta", viene data anche sui
tempi di realizzazione, e qui siamo fermi al 1997 con tutte le
problematiche ancora aperte oggi di conti pubblici riguardo a
quelle vicende dei trasporti, e si giudica anche per i costi. I
costi sicuramente non depongono a favore del giudizio positivo.
Questi sono i motivi della nostra insoddisfazione totale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK