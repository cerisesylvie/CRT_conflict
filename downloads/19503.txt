Consiglio Regionale della Valle d'Aosta - Oggetto del Consiglio n. 2660 del 12 giugno 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 2660 del 12 giugno 2002 - Resoconto
OGGETTO N. 2660/XI Promozione dell'offerta turistica della
Regione sul mercato giapponese. (Interrogazione)
Interrogazione Premesso che:
- la Giunta regionale ha recentemente approvato una convenzione
per un importo di Euro 50.000,00, al fine di promuovere l'offerta
turistica della Valle d'Aosta sul mercato giapponese tramite
contatti con la stampa e i locali operatori turistici;
i sottoscritti Consiglieri regionali
Interrogano
l'Assessore al Turismo per sapere:
1) quanto costa complessivamente e come si articola tale
promozione;
2) quali risorse sono già state impegnate da inizio legislatura
per la promozione della Regione in Giappone;
3) se sono disponibili dati relativi all'afflusso di turisti
giapponesi in Valle d'Aosta.
F.to: Frassy - Lattanzi
Président
La parole à l'Assesseur au tourisme, aux
sports, au commerce et aux transports, Lavoyer.
Lavoyer (SA)
Faccio subito una piccola premessa che è
stata richiamata anche nella delibera oggetto dell'interrogazione:
questa iniziativa si inserisce in un progetto più articolato che
vede interessato, oltre che la Giunta regionale, l'Istituto del
commercio estero nell'ambito della convenzione RAVA-Mincomes per la
quale abbiamo ricevuto un finanziamento di 240 milioni da parte del
commercio estero.
Da parte della Presidenza della Regione sono stati previsti
50.000 euro per la concretizzazione di questa iniziativa in
Giappone, tra l'altro il mercato giapponese è un mercato molto
interessante. Come Assessorato abbiamo ritenuto opportuno inserirci
in questa iniziativa con la delibera oggetto dell'interrogazione,
delibera che prevede a carico dell'Assessorato gli oneri relativi
alla remunerazione di un referente giapponese che sarà incaricato
di sviluppare e gestire i rapporti con i tour operators, le agenzie
di viaggio, gli organi di informazione locali.
Abbiamo infatti verificato che, per conseguire risultati
importanti in questo mercato, tale intermediazione è praticamente
indispensabile, intanto per superare le barriere linguistiche e gli
ostacoli posti dalla particolarità culturale dei Giapponesi che
sono abituati ad avere referenti connazionali in tutte le
destinazioni frequentate. La Signora Reyko Hatsuia si occuperà
anche della fase organizzativa di un viaggio di familiarizzazione
per operatori e giornalisti da attuarsi in data da definire,
compatibilmente anche con le disponibilità per i passaggi aerei
garantiti da Alitalia. Valuteremo che tipo di risultato porterà
questa iniziativa per vedere se proseguire o meno questo tipo di
rapporto.
Nel corso di questa legislatura, per rispondere al secondo
quesito, sono state sostenute spese relative all'organizzazione di
viaggi di familiarizzazione per operatori e giornalisti in
collaborazione con la delegazione ENIT di Tokio o su richiesta
diretta degli interessati, viaggi funzionali ad una presa di
contatto con gli operatori locali, alla realizzazione di articoli,
servizi e altre attività promozionali. In tali occasioni
l'Assessorato si è fatto carico delle spese sostenute in loco,
quindi trasporto e ospitalità, e l'organizzazione è stata condivisa
con tutte le associazioni degli operatori turistici. La spesa
complessiva di questa iniziativa in vecchie lire è di 13.761.500
lire. Queste sono le iniziative che abbiamo fatto in questa
legislatura su quel mercato.
Per quanto riguarda i dati dell'afflusso dei turisti giapponesi,
ho i dati definitivi del 2000: 8.051 presenze, c'è stato un leggero
incremento nel 2001 con 8.226 presenze, comunque, a detta degli
operatori e delle località come per esempio Cervinia, dove
maggiormente si concentra la presenza dei Giapponesi, tutti
sostengono che è una clientela estremamente interessante.
Président
La parole au Conseiller Frassy.
Frassy (FI)
Prendiamo atto della risposta fornita
dall'Assessore. Rileviamo che è un turismo a basso investimento
perché se sono stati spesi 13 milioni ad inizio legislatura e
abbiamo i dati che l'Assessore ci ha fornito fra il 2000 e il 2001
di 16 presenze, sicuramente c'è un notevole valore aggiunto.
L'investimento invece oggetto di questa delibera è notevolmente più
cospicuo, perché complessivamente ci sono 340 milioni di vecchie
lire in quanto al finanziamento regionale va sommato il
finanziamento del commercio estero, e dovrebbe portare nel
2002-2003 ad una verticalizzazione delle presenze giapponesi perché
se con 13 milioni ne portiamo 8.000, con 340 o con quella parte dei
340 che verranno investiti, auspichiamo di poter vedere più
Giapponesi per strada e sulle piste.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK