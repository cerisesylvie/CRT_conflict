Consiglio Regionale della Valle d'Aosta - Oggetto del Consiglio n. 1845 del 22 marzo 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1845 del 22 marzo 2006 - Resoconto
OGGETTO N. 1845/XII - Rinnovo delle cariche sociali nella Casinò
S.p.a.. (Interrogazione)
Interrogazione
Premesso che:
- il 28/02/06 si è tenuta l'assemblea dei soci della Casinò
S.p.a. - RAVA e Comune di Saint-Vincent - per il rinnovo delle
cariche sociali;
- solamente l'amministratore di nomina assembleare è stato
riconfermato, mentre quelli di nomina regionale sono stati tutti
sostituiti;
- la deliberazione di Giunta n. 575 del 28/02/06 non contiene
alcuna argomentazione a supporto delle scelta operata di
azzeramento dei vertici aziendali di parte regionale;
- il Presidente della Regione ha dichiarato alla stampa
locale che "la continuità con il precedente CdA sarà rappresentata"
dalla conferma dell'amministratore nominato dall'Assemblea dei
soci;
i sottoscritti Consiglieri regionali
Interrogano
il Presidente della Regione e l'Assessore delegato per
conoscere:
1) i criteri seguiti nel procedere all'individuazione dei
nuovi amministratori;
2) le aspettative riposte nel nuovo CdA;
3) a quale "continuità" faccia riferimento la dichiarazione
indicata in premessa;
4) quali sono le linee strategico-operative indicate
dall'Assemblea dei soci.
F.to: Frassy - Tibaldi - Lattanzi
Presidente - La parola al Presidente della Regione, Caveri.
Caveri (UV) - Rispondo volentieri alle domande poste dal collega
Frassy. La prima domanda riguarda
"i criteri seguiti nel
procedere all'individuazione dei nuovi amministratori"
. Sono
stati criteri di professionalità e di competenza, come si evince
dai "curricula" delle diverse persone che sono state prescelte.
Quattro scelte dalla Giunta e la quinta cooptata, che - lo dico
rispondendo al punto n. 3 - è il Dott. Edo Chatel, che rappresenta,
rispetto al "CdA" precedente, quell'elemento di continuità che
viene citato nella stessa interrogazione.
Quali siano le aspettative è facile dirlo, abbiamo incontrato
con il collega Marguerettaz nella giornata di sabato il nuovo
"CdA", se l'Assessore aveva potuto già la settimana prima esprimere
le aspettative della nostra Amministrazione, per quel che mi
riguarda, in un breve intervento ho spiegato al "CdA" la
delicatezza della situazione: è il mandato importante che abbiamo
affidato a loro per ridare "respiro" all'attività della casa da
gioco, nell'ambito di una serie di decisioni che devono essere
assunte e che riguardano l'operatività della società, i problemi
del lavoro, i problemi dei contratti, riflessioni che dovremo fare
anche in questo Consiglio sul disciplinare e ancora gli aspetti più
propriamente immobiliari. Abbiamo spiegato alla S.p.a. che nei
prossimi giorni daremo vita, come previsto dal nuovo programma del
Governo, a una "task force" presso la Presidenza, d'intesa con
l'Assessore Marguerettaz, che in maniera continua possa monitorare
le diverse questioni. Come già abbiamo annunciato, il mese di
aprile sarà anche il momento di una discussione aperta su questo
tema in Consiglio, su alcune linee di indirizzo - così rispondo al
punto n. 4 - da dare come azionisti alla S.p.a.. Ci auguriamo che
questo nuovo "CdA" ci possa dare delle soddisfazioni, ci sembra che
l'"incipit" da parte del nuovo Presidente Martini e del
Vicepresidente Zandano, così come di altri membri, vale a dire il
Dott. Conca e anche il Dott. Stesuri... e quindi l'insieme di
queste personalità possa darci delle soddisfazioni per il rilancio
della casa da gioco.
Presidente - La parola al Consigliere Frassy.
Frassy (CdL) - Presidente, la sua è stata una risposta dai toni
sereni e molto sintetica. Devo dire che sintesi e sinteticità forse
mal si addicono alla situazione del Casinò in generale e della
"Casinò S.p.a." in particolare. Lei ha dato una risposta meno
significativa delle dichiarazioni che ha rilasciato ai giornali nei
giorni immediatamente successivi la nomina del nuovo "CdA",
soprattutto mi riferisco al punto n. 3, perché penso lei abbia
voluto equivocare la domanda del punto n. 3. Quando facciamo
riferimento alla continuità e le chiediamo quale sia la continuità
che andate ad enunciare, non è la continuità di uno dei 5
amministratori come persona fisica, anche perché quel dato
materiale è un dato notorio, ma la continuità è in relazione alla
gestione della precedente azienda. È qui che lei ha glissato sulla
risposta centrale. Da un certo punto di vista, dite che bisogna
"cambiare registro", dall'altro, dite che bisogna dare una certa
continuità.
Siamo insoddisfatti rispetto alla risposta che lei ci ha voluto
fornire, Presidente, e siamo insoddisfatti per diversi motivi. Il
primo,
"i criteri seguiti nel procedere all'individuazione dei
nuovi amministratori"
, ma quando mai avete riconosciuto di aver
fatto ricorso al "manuale Cencelli" o al principio della
lottizzazione? Non l'ho mai sentito dire in quest'aula, normalmente
i criteri sono sempre quelli della professionalità e della
competenza. Il problema è un altro: che i 5 uscenti, di cui uno
solo riconfermato, erano stati riconfermati sul criterio della
professionalità e della competenza. Il criterio della
professionalità e della competenza allora in sostanza dice tutto e
dice nulla e io devo dire che siamo preoccupati quando leggiamo sui
giornali che di questa cinquina l'unica "carta" forse pesante per
le sue professionalità - non astratte, ma concrete - nel settore
case da gioco ci sembra di capire che stia in una posizione
defilata rispetto ai ruoli che si vanno delineando nel "CdA" con un
Presidente e un Consigliere delegato, che sono sicuramente degli
illustri e stimati professionisti, ma che in quanto a competenze in
campo case da gioco "fanno il paio" con il precedente "CdA". Non
possiamo allora non evidenziare questo primo aspetto
contraddittorio. Sulla continuità non so, Presidente, quale sia la
continuità che lei avesse in mente; non mi dica che è la nomina di
uno dei 5 precedenti! Intanto è una nomina che ha fatto
l'assemblea, dunque non va nelle indicazioni politiche che la
Giunta aveva ritenuto di perseguire nel fare la scelta di rinnovare
completamente i componenti del "CdA" che aveva nominato. Devo poi
citare ancora una volta il neo Assessore La Torre, che ha fatto
un'affermazione impegnativa e pesante - e non ci stuferemo di
sottolinearlo ogni volta che verrà smentita e contraddetta dalla
Giunta nella quale ormai è partecipe -:
"meno Regione, più
mercato e più azienda"
. Come si fa a dire che una S.p.a. non
viene più gestita dal "CdA" in quanto si creerà una "task force"
regionale, perché questa è la sintesi giornalistica, ma è anche la
risposta che ci ha dato il Presidente! L'unico aspetto positivo,
Presidente, è che lei si è impegnato a portare un dibattito per
individuare le linee di indirizzo sul rilancio di questa azienda,
ma la nostra preoccupazione è che voi avete messo in piedi un nuovo
"CdA" con uno spirito commissariale, perché la nostra sensazione è
che siate nella situazione in cui ci si trovava con la Gestione
straordinaria, dove gran parte delle decisioni gestionali
maturavano e venivano seguite pari pari nelle stanze politiche. Il
fatto di voler affiancare al "CdA" di una S.p.a. una "task force"
di tipo prettamente politico lo riteniamo estremamente negativo e
preoccupante, comunque ulteriori valutazioni avremo modo di farle
nel dibattito di aprile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK