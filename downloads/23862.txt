Consiglio Regionale della Valle d'Aosta - Oggetto del Consiglio n. 2866 del 10 luglio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2866 del 10 luglio 2007 - Resoconto
OGGETTO N. 2866/XII - Ipotesi di realizzazione di un impianto
di termovalorizzazione nella regione. (Interpellanza)
Interpellanza
Premesso che:
-
la gestione e lo smaltimento dei rifiuti, il riciclaggio e
la valorizzazione energetica dei medesimi sono problematiche che
investono anche la Regione Valle d'Aosta, il cui polo di
conferimento di Brissogne andrà ad esaurimento entro pochi
anni;
-
il Consiglio regionale ha approvato, il 21 dicembre 2005,
una mozione che impegnava la Giunta regionale a presentare entro
due mesi una valutazione tecnica, economica e ambientale delle
diverse possibilità di valorizzazione energetica dei rifiuti
valdostani, inclusa l'ipotesi di realizzare un impianto di
termovalorizzazione nel territorio valdostano;
-
nel marzo 2007 è stato consegnato all'Assessorato del
Territorio, Ambiente e Opere pubbliche uno Studio comparativo fra i
sistemi di trattamento e smaltimento dei rifiuti in Valle d'Aosta,
realizzato dal Prof. Ing. Giuseppe Genon (Politecnico di Torino) e
dall'Ing. Luciano Ziviani (Zimatec) e il cui costo supera i 250.000
euro;
ciò premesso, i sottoscritti Consiglieri regionali
Interpellano
l'Assessore delegato per sapere:
1) se condivide l'ipotesi di realizzare un impianto di
termovalorizzazione in Valle d'Aosta e come si inserirebbe nel
quadro di una gestione complessiva del ciclo dei rifiuti;
2) quali sono i luoghi che potrebbero potenzialmente ospitare
un impianto di questo genere e sulla base di quali caratteristiche
e requisiti sono stati individuati;
3) se ritiene che lo studio citato in Premessa sia esaustivo
nell'affrontare i fattori ambientali, economici, di sicurezza e di
salubrità necessari a garantire il miglior funzionamento di un
termovalorizzatore nella nostra regione;
4) entro quando la Giunta regionale intende adottare una
decisione in merito e portarla all'esame del Consiglio
regionale.
F.to: Tibaldi - Lattanzi - Frassy
Presidente
- La parola al Vicepresidente Tibaldi.
Tibaldi (CdL)
- Ci siamo permessi di proporre
un'interpellanza in materia, senza togliere alcuna primogenitura ai
colleghi "Verdi", per approfondire un argomento che ci sembra di
estrema attualità, ovvero la quantità di rifiuti smaltiti di anno
in anno presso la discarica regionale di Brissogne sta portando
all'esaurimento della medesima. Esaurimento che, secondo uno studio
all'esame della III Commissione - lo studio del prof. Genon e
dell'ing. Ziviani -, si prevede entro il 2012. La quantità di
rifiuti conferiti nella discarica è di circa 95mila tonnellate
annue, di conseguenza tale quantitativo sta accelerando, visto che
nei prossimi anni è previsto anche un incremento di tale
quantitativo, la saturazione del sito. Il 21 dicembre 2005 il
Consiglio regionale ha approvato una mozione che impegnava la
Giunta a presentare entro 2 mesi una valutazione tecnica, economica
e ambientale sulle diverse possibilità di valorizzazione energetica
dei rifiuti valdostani, inclusa fra le varie ipotesi c'è anche
quella di realizzare un termovalorizzatore nel territorio
valdostano. Naturalmente si tratta di ipotesi che sono all'esame
degli organi competenti, "in primis" immaginiamo anche
all'attenzione dell'Assessore Cerise. In questo studio di cui mi
sono fatto produrre copia, ci sono alcuni scenari ipotizzati: il
primo si pone nel solco del Piano regionale di gestione dei
rifiuti, varato nell'aprile 2003; un secondo si fonda su un
intervento integrato di termovalorizzazione dei rifiuti prodotti
nella nostra Regione e prevede contestualmente la riqualificazione
ambientale del sito di Brissogne. Naturalmente in entrambi i casi
non si può prescindere da una raccolta differenziata sempre più
selettiva e sempre più ampia dei cosiddetti "rifiuti
recuperabili".
Con l'interpellanza in oggetto chiediamo all'Assessore alcune
cose, immaginando che sia lui non solo ad aver dato l'incarico di
studio ora citato, in particolare se ha già qualche determinazione
in merito, in particolare se condivide l'eventuale ipotesi di
realizzare un impianto di termovalorizzazione in Valle d'Aosta.
Sappiamo che attraverso la termovalorizzazione, ovvero con
l'incenerimento dei rifiuti si potrebbe anche generare dell'energia
elettrica, come già avviene in altre strutture analoghe nel nord
Italia, dove si può citare in particolare la struttura di Brescia,
qualificata come una delle migliori del mondo non solo per la
capacità energetica che possiede, ma anche per la salubrità
dell'impianto nel suo insieme, le cui emissioni di sostanze nocive
sono veramente ridotte. Si può citare Pavia, si può citare anche
Bolzano la cui realtà è più simile alla nostra e potrebbe essere
presa ad esempio. Se una volta c'era una sorta di ostracismo nei
confronti degli inceneritori, perché rilasciavano nell'aria una
quantità notevole di emissioni nocive, in particolare diossina, e
maleodoranti, oggi la termovalorizzazione poggia su studi
scientifici più innovativi e più sicuri sotto il profilo della
tutela della salute umana e dell'ambiente. Questa
termovalorizzazione, che non è un incenerimento puro, ma è un
qualcosa di più importante, allora è una delle ipotesi al vaglio
degli organi competenti.
La prima domanda che poniamo è se lei condivide questa ipotesi,
per capire qual è l'idea che lei si è fatto dell'argomento e come
si inserirebbe questo nel quadro di una gestione complessiva del
ciclo dei rifiuti. Chiediamo anche, qualora vi fosse già qualche
idea in merito, se sono già stati individuati i luoghi che
potenzialmente potrebbero ospitare un impianto di tale genere. Le
altre 2 domande si riferiscono alle determinazioni della Giunta:
innanzitutto
"se ritiene che lo studio citato in
premessa..."
- lo studio "Ziviani-Genon" -
"... sia
esaustivo nell'affrontare i fattori ambientali, economici, di
sicurezza e di salubrità necessari a garantire il miglior
funzionamento di un termovalorizzatore nella nostra regione"
.
La quarta domanda è una domanda di prospettiva, una domanda che ha
una valenza politica, perché alla fine la scelta è eminentemente
politica: "entro quando la Giunta prevede di adottare una decisione
in merito e di presentarla all'esame e all'approvazione del
Consiglio Valle".
Si dà atto che dalle ore 18,12 assume la Presidenza il
Presidente Perron.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- La termovalorizzazione è uno dei metodi di
trattamento assunti a riferimento nello studio preliminare di
confronto richiesto dalla Giunta ai fini dell'assunzione della
decisione sul sistema di smaltimento e di recupero da realizzare in
sostituzione di quello attuale che si basa sull'uso esclusivo della
discarica, oltre che sulla raccolta differenziata. Questo studio è
stato commissionato dalla Giunta in coerenza con la mozione del
Consiglio regionale del 21 dicembre 2005, che impegnava la Giunta
regionale a presentare una valutazione tecnica. Il riscontro fa
notare come questo sia stato articolato in modo da consentire
l'acquisizione di primi elementi volti a fornire un quadro
conoscitivo tecnico, tecnologico, ambientale e
economico-finanziario coerenti con quanto espressamente indicato
dalla mozione. Mi permetta, collega Tibaldi, di richiamare alcuni
passaggi che mi sembrano importanti: innanzitutto è stato fatto un
esame di tipo merceologico sulla produzione dei rifiuti dal 1989 al
2005 per avere degli indicatori sui "trend" e anche in relazione
alle variazioni dei flussi in funzione del cambiamenti demografici
che la Regione subisce per via delle presenze turistiche. Sono
stati poi definiti tutti i costi afferenti la gestione del centro
regionale e quelli sostenuti per lo smaltimento di tutte le diverse
tipologie di rifiuti, con elaborazione dei costi complessivi
riferiti alla gestione dei rifiuti in Valle d'Aosta, ricavando una
tariffa di riferimento per tonnellate di rifiuti smaltiti.
Successivamente è stata elaborata la serie di dati inerenti alla
produzione storica dei rifiuti con una proiezione fino al 2012,
come dire tempo zero, nel senso che da lì in avanti la soluzione
deve essere trovata e già in funzione. L'elaborazione di una prima
relazione di sintesi contenente le indicazioni sulla procedura
metodologica di analisi adottata per affrontare il problema e la
redazione di 3 scenari proiettati a fine 2012, anno in cui si
prevede vengano raggiunti, a fronte dell'obbligo di raggiungere gli
obiettivi di raccolta differenziata stabiliti dal decreto
legislativo 3 aprile 2006, n. 152, anche obiettivi di
valorizzazione dei rifiuti pari al 50%, il che corrisponde a una
quantità di raccolta differenziata pari al 60%, con una perdita di
circa il 10%.
I 3 scenari, andando oltre il mandato del Consiglio regionale,
descrivono la situazione attuale impostata esclusivamente sulla
raccolta differenziata e sulla messa in discarica dei rifiuti
indifferenziati; la situazione prevista dal Piano di smaltimento
dei rifiuti vigente in Valle d'Aosta e approvato nel 2003, e qui
devo fare una notazione: il piano in un certo senso è imperfetto
perché prevede la possibilità in una fase transitoria di
appoggiarsi anche su termovalorizzatori fuori dalla Valle d'Aosta.
Non prevede la possibilità di fare della termovalorizzazione in
Valle d'Aosta, quindi questa è una questione che dovrà essere
risolta nel momento in cui si dovesse fare la scelta in quella
direzione; la soluzione alternativa fondata sull'ipotesi di
realizzare in Valle d'Aosta un impianto di termovalorizzazione.
Il documento "B" dello studio è dedicato alle problematiche
legate alla termovalorizzazione e si compone di 4 elementi.
Dobbiamo tenere conto delle prescrizioni normative e delle
problematiche di carattere igienico sanitario e ambientale connesse
con la presenza delle discariche. La relazione è finalizzata a
valutare preliminarmente la possibile sostenibilità dell'opera in
relazione alle necessità di trattamento dei rifiuti prodotti
(qualità e tipologie) ed alle garanzie di tutela igienico-sanitaria
e ambientale richieste dalla Regione. Il documento, partendo dalla
situazione pianificatoria vigente, ne analizza le problematiche e
le criticità, verifica la coerenza con la vigente normativa,
descrive i 2 possibili scenari (di piano e alternativo) futuri,
esprime la sostenibilità dell'ipotesi alternativa fondata anche
sulla possibilità di bonificare le discariche di Brissogne avviando
al termodistruttore i rifiuti estratti.
Nel documento "BII" viene illustrata un'analisi comparativa
delle migliori tecnologie riferite ad impianti di
termovalorizzazione presenti ad oggi sul mercato; assume una
funzione di indirizzo al fine di permettere una prima riflessione,
fondata su elementi sostenibili di confronto, sulle possibili
tecnologie adottabili. Vengono descritti i diversi processi di
termovalorizzazione, dalla combustione su griglia, con letto
fluido, con tamburo rotante, alla gassificazione (pirolisi) - che,
come abbiamo preso atto di recente, pare sarebbe accettata anche da
un'associazione ambientalista piuttosto belligerante di solito -,
alla gassificazione con produzione di gas di sintesi e combustione
ai diversi processi quali quelli al plasma, quelli di combustione
dedicata o no del CDR. Il documento, che riporta in allegato
un'approfondita analisi dei diversi sistemi di termovalorizzazione,
assume, per la scelta della tecnologia più rispondente alle
esigenze specifiche della Regione, criteri di confronto quali: la
maturità tecnica, la continuità di funzionamento, la capacità di
trattamento dei fanghi, la flessibilità della portata e del potere
calorifico, i rischi potenziali per anomalie di funzionamento e le
relative conseguenze, la necessità di pretrattare o meno i rifiuti,
la manovrabilità e la manutentabilità. Vi è poi il criterio di
valutazione ambientale, che mi pare sia un aspetto sensibile, ossia
emissioni in atmosfera, emissione di acque reflue, produzioni di
rifiuti, potenziale rendimento energetico. Infine, vi sono i
criteri di valutazione riguardante i costi gestionali di ciascuna
tecnologia assunta a riferimento.
Vi è poi un documento, che richiama le migliori tecnologie
attuali, dove viene riportato un confronto fra i diversi sistemi di
abbattimento dei fumi emessi dagli impianti di termovalorizzazione,
per i diversi gruppi di inquinanti, individuando la migliore
soluzione impiantistica di trattamento dei fumi da adottare. Voglio
ricordare come per rapporto alle prescrizioni di legge è stato
richiesto che i fumi siano ulteriormente abbattuti del 50%, quindi
per avere un elemento ancora più prudenziale, quindi una riduzione
del rilascio dei fumi che è del 50% inferiore alle previsioni
previste dalla legge.
Sulla base delle assunzioni di cui all'elaborato "BII", sono
descritte le caratteristiche di un impianto di termovalorizzazione
dimensionato per l'eventuale trattamento dei rifiuti prodotti in
Valle d'Aosta in proiezione a fine 2012 e dei rifiuti estratti
dalla riqualificazione della discarica di Brissogne.
Vi è poi la messa a confronto dei costi, il documento riporta
un'analisi comparativa dei costi di investimento e di gestione.
Sono poi esaminati tutti gli impatti sul territorio con
riferimento alla soluzione alternativa al piano regionale, i
principali impatti ambientali e l'impatto sanitario e sono
descritte le procedure da adottare per la loro analisi, gli effetti
delle emissioni in atmosfera, sono infine illustrate le metodiche
di valutazione del rischio e delle esternalità, in particolare è
evidenziato che, grazie a quest'ultima metodologia, è possibile
risalire al cosiddetto "danno attuale" e quindi al "danno evitato",
conseguente all'ipotesi di introduzione dell'impianto di
termovalorizzazione.
Arriviamo alla fase conclusiva, dove il documento contiene la
relazione finale riepilogativa delle attività di studio finalizzate
a fornire elementi per una prima valutazione sui possibili sistemi
di riorganizzazione e gestione dei servizi di smaltimento e di
recupero e valorizzazione dei rifiuti prodotti in Valle d'Aosta.
Sono stati fatti poi dei confronti con termovalorizzatori esistenti
(Bolzano e Arnoldstein Carinzia - Austria) aventi caratteristiche
coerenti a quelle proposte per la soluzione alternativa al Piano
regionale dei rifiuti.
Da tutto questo emerge che l'impianto di termovalorizzazione è
uno degli impianti possibili da realizzare in Valle d'Aosta. Tanto
più la cosa è interessante se si tiene in considerazione che
l'impianto consentirebbe il recupero della discarica, quindi
recuperando al territorio questa superficie oggi occupata dalla
discarica, che, voglio ricordare, se resta così com'è, per 30 anni
dovrà essere monitorata, sorvegliata, vincolata, quindi è come
rinunciare per 30 anni a questa parte, non ultimo, con qualche
rischio di tipo idrogeologico. Non è tanto il mio giudizio che
conta, quanto una valutazione complessiva politica, nel senso che
scelte come queste non si impongono, scelte come queste vanno
condivise largamente con la popolazione. Abbiamo per questo,
contestualmente al dibattito aperto in III Commissione, aperto
anche un tavolo di confronto con gli enti locali, perché senza un
accordo con i Comuni "de la Plaine", che sono vicini alla località
dove dovrebbe sorgere... in quanto, se il termovalorizzatore s'ha
da fare, andrebbe fatto in adiacenza alla discarica, perché sarebbe
impensabile fare una bonifica estraendo i rifiuti dall'attuale
discarica, portarli chissà dove, ma questo mi pare sia riportato
chiaramente nello studio.
È una valutazione quindi che deve
essere condivisa il più largamente possibile, non per sottrarsi a
delle scelte, ma abbiamo individuato il percorso del dibattito in
Consiglio regionale e attendiamo che su questo vi siano delle
determinazioni da parte della III Commissione, in modo da aprire in
Consiglio un dibattito che porti il Governo e il Consiglio
regionale - si tratta di un investimento superiore ai 100 miliardi,
quindi non è una cosa da poco - a fare una scelta.
Tutta la filiera si basa sull'aumento della raccolta
differenziata al 60-65%, che corrisponde alla possibilità di un
recupero di circa il 50%; sul mantenimento in essere del Centro
regionale di trattamento dei RU ed assimilati di Brissogne per il
ricevimento e lo stoccaggio dei rifiuti soggetti a valorizzazione o
a smaltimenti particolari - ossia, se arriva un prodotto che è già
selezionato, dovrà essere smaltito secondo le forme consuete -;
sulla realizzazione di un impianto di termovalorizzazione per lo
smaltimento dei rifiuti indifferenziati, a valle delle raccolte
differenziate, dei rifiuti sanitari, dei farmaci, degli animali e
parti di animali destinati alla distruzione, nonché dei fanghi
provenienti dagli impianti di depurazione delle acque reflue urbane
e assimilate pre-essiccati, quindi la termovalorizzazione
prenderebbe in considerazione tutta la serie di rifiuti che non
possono essere destinati se non a questo genere di utilizzo...
questo presuppone la necessità di mettere in piedi un impianto di
pre-essiccamento dei fanghi, perché i fanghi con quella percentuale
di umidità non possono essere avviati alla termovalorizzazione,
altrimenti genererebbero un consumo di energia; su un impianto di
selezione meccanica per la vagliatura dei rifiuti depositati nelle
discariche da recuperare ambientalmente; sulla costituzione di un
nuovo polo ecologico che si era individuato nella zona di Issogne e
ci si riferiva a quelle cave aperte, per la realizzazione di un
deposito controllato in cui conferire i rifiuti urbani non
trattabili altrimenti - rifiuti da spazzamento, sabbie -, nonché le
scorie dell'impianto di termovalorizzazione e la frazione di
sottovaglio derivante dalla selezione meccanica dei rifiuti delle
discariche da recuperare, che sono materiali inerti, mescolati con
dei rifiuti che sono stati stoccati. Il sito ho già detto che è
lì.
In merito alla quarta domanda, più che alla Giunta regionale mi
permetto di ribadire che lo studio mi pare sia sottoposto a un
esame da parte della III Commissione piuttosto avanzato, la III
Commissione ci ha chiesto di far integrare questo studio con alcuni
aspetti che riguardano una sorta di confronto mirato sotto
l'aspetto ambientale e sanitario. Abbiamo già dato mandato ai
professionisti di fare anche tale valutazione, dopodiché la III
Commissione dovrebbe portare i risultati del suo approfondimento,
sulla base di questo la Giunta farà le sue valutazioni e porterà il
discorso in seno al Consiglio regionale. Penso che con i primi
Consigli di settembre dovrebbe essere possibile... da fare... Mi
piacerebbe anche, visto che si tratta di una scelta molto
importante e visto che tanti sono profeti di soluzioni alternative
al termovalorizzatore, sebbene adesso vi siano stati anche dei
ripensamenti, che la III Commissione con una rappresentanza
allargata del Consiglio e degli enti locali facesse la visita a
queste soluzioni alternative, perché darebbe la possibilità di
constatare la bontà o meno, o la fattibilità o meno di certe
proposte.
Président
- La parole au Vice-président Tibaldi.
Tibaldi (CdL)
- La sua conclusione, Assessore, è un po'
l'esordio della mia replica: effettivamente è importante integrare
lo studio che è all'esame della III Commissione, così com'è
allargato anche ai componenti degli enti locali, però è ancora più
importante andare a fare qualche visita presso impianti analoghi
che già sono funzionanti e, a nostro sapere, funzionano anche
ottimamente in altre realtà avanzate del nostro Paese: mi riferisco
alla Lombardia, che è una "Regione traino" a livello nazionale.
Sono molto grossi come impianti, anche perché la demografia ha
dimensioni diverse, sono 9 milioni e oltre di abitanti, quindi
anche gli impianti lì sono proporzionati per lo smaltimento di una
quantità di rifiuti che è ovviamente massiccia. Il sopralluogo, una
visita accurata a un serie di questi impianti però penso che
potrebbe allargare le vedute di coloro che forse sono un po' più
scettici e giustamente hanno qualche perplessità, perché le
perplessità, stando agli esempi di qualche decennio fa, sono
assolutamente fondate. Anzitutto la ringraziamo per questa disamina
che ha fatto nel riproporre alcuni aspetti fondamentali dello
studio che abbiamo citato in premessa. Naturalmente per arrivare
preparati al 2012, che è il termine ultimo entro il quale la
discarica andrà a saturazione, bisogna fare una scelta ponderata,
una valutazione tecnica prima e una scelta politica poi è quanto
mai necessaria. È vero che il piano del 2003 non prevede oggi la
realizzazione di un termovalorizzatore all'interno del perimetro
regionale, ma nell'ambito della scelta che dovrà essere compiuta
bisogna prevedere anche le modifiche del piano che sono necessarie,
con un intervento legislativo "ad hoc". Credo che di esempi ve ne
siano, sono esempi funzionanti, senz'altro non è da imitare, ma
penso che la nostra Regione mai traguarderà una situazione come
quella della Campania, dove i rifiuti si accumulano ormai per le
strade in una maniera disordinata e particolarmente preoccupante
sotto il profilo della salubrità, ma lì ci sono Bassolino e
Pecoraro Scanio che stanno facendo giochi differenti e riescono ad
aizzare la popolazione per mantenere i rifiuti a cielo aperto, poi
li mandano a smaltire a Pavia, altrimenti ci sarebbero problemi di
epidemie insormontabili.
Assessore, la ringraziamo per questa risposta, speriamo che a
tali valutazioni quanto prima anche il Consiglio possa esprimersi
su una determinazione politica vera e propria. Non nascondiamo un
certo favore per una scelta che sia più innovativa e vada in questa
direzione, anche perché le discariche oggi rappresentano una
metodologia obsoleta, inquinante e naturalmente vanno ad occupare
porzioni di territorio sempre più estese. Esempi di
termovalorizzatori ve ne sono anche in Stati che sono
particolarmente attenti alle tutele ambientali e le tutele sociali
e di salute umana, cito la Svezia, la Danimarca e Vienna, dove la
sensibilità ambientale è all'ennesima potenza. Attendiamo fiduciosi
che la Giunta in tempi non troppo lunghi sia in grado di adottare
una determinazione in merito e, insieme alla III Commissione,
portare all'esame di questa Assemblea una determinazione politica
che possa garantire alla Valle d'Aosta un processo di
differenziazione e di raccolta dei rifiuti che sono recuperabili.
Questo comunque rimane l'obiettivo fondamentale, su questo penso
che siamo tutti quanti d'accordo: arrivare a dei livelli come lei
ha citato del 50-60% e naturalmente su ciò che non si può
recuperare che vi sia una distruzione, ma soprattutto una
valorizzazione energetica e quindi si possa anche conseguire quel
"business" che finora non si è mai conseguito, come avviene a
Brescia o a Pavia, dove ne traggono giovamento le casse degli enti
pubblici, in particolare delle Province rispettive.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK