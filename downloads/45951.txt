Consiglio Regionale della Valle d'Aosta - Oggetto del Consiglio n. 2524 del 25 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2524 del 25 maggio 2023 - Resoconto
OGGETTO N. 2524/XVI - Interpellanza: "Intendimenti in ordine
all'insegnamento dell'educazione motoria nelle classi quarte e
quinte della scuola primaria".
Marguerettaz (Presidente) -
Punto n. 40 all'ordine del
giorno. Per la presentazione, la parola al vicepresidente
Sammaritani.
Sammaritani (LEGA VDA) -
Assessore, parliamo di
educazione motoria perché con la legge finanziaria per il 2022,
cioè la legge del dicembre 2021, si è disposta a livello nazionale
l'introduzione dell'educazione motoria nella scuola primaria,
quindi, per chi ha qualche anno in più come me, nelle elementari di
una volta, per chi ancora distingue elementari, medie e
superiori.
L'obiettivo di questa riforma naturalmente è favorire lo
sviluppo di una cultura sportiva già nei bambini, così come anche
di incentivare la pratica dell'attività fisica, e questo
naturalmente è un intento encomiabile.
Secondo le attuali regole, in effetti, in mancanza di un maestro
con requisiti specifici, l'educazione fisica è affidata a un
docente generico ed è ciò che accade nella maggior parte delle
scuole; è una situazione questa solo in parte sanata dalla
diffusione i di progetti all'interno delle singole scuole dove vi è
la presenza in palestra di un professionista esterno qualificato,
penso per conoscenza diretta a: maestri di tennis, allenatori di
calcio, di basket eccetera, a seconda appunto dei progetti delle
varie scuole.
L'introduzione quindi dell'insegnante di educazione motoria
nella scuola primaria è partita in forma sperimentale nelle classi
quinte durante l'anno scolastico 22-23 e sarà estesa alle classi
quarte per il prossimo anno, questo però soltanto nel resto
d'Italia, perché in Valle d'Aosta non è ancora così, non sono
ancora stati introdotti nelle nostre scuole primarie questi
insegnanti e la sperimentazione dovrebbe partire dall'anno a
venire, quindi da questo 2023-2024.
Per quanto riguarda poi un altro problema, quello
dell'inquadramento del personale, osserviamo che il personale
docente di educazione motoria nella scuola primaria è equiparato,
quanto allo stato giuridico ed economico, ai docenti del medesimo
grado d'istruzione e non può essere impegnato in altri insegnamenti
nella scuola primaria, quindi il docente di motoria dovrà attenersi
a quanto previsto nel contratto collettivo nazionale che assegna ai
docenti della scuola primaria un'attività d'insegnamento pari a 22
ore settimanali alle quali vanno aggiunte poi le 2 ore dedicate
alla programmazione didattica.
Per diventare docente di educazione motoria nella scuola
primaria occorre superare le specifiche procedure concorsuali
abilitanti che sono la laurea magistrale, la LM 67, scienze
tecniche delle attività motorie, preventive e adattative, la LM 68,
scienze tecniche dello sport oppure la LM 47, organizzazione e
gestione dei servizi per lo sport e le attività motorie.
Al momento però l'Università della Valle d'Aosta non ha avviato
alcuna procedura concorsuale abilitante per l'iscrizione nella
correlata classe di concorso, scienze motorie e sportive nella
scuola primaria.
Se poi guardiamo più nello specifico la nostra realtà, sappiamo
che le ore effettive d'insegnamento degli insegnanti di scuola
primaria sono 25, a cui si aggiungono 2 ore e mezzo di
programmazione settimanale, questo perché ai sensi della legge
costituzionale 4/48, in sostanza del nostro statuto per farla
breve, la metà delle ore di insegnamento devono essere insegnate in
lingua francese, oltre a essere presente un monte ore settimanale
di lingua francese uguale all'insegnamento della lingua
italiana.
Questo significa quindi che anche la metà delle ore di
educazione motoria devono essere svolte in lingua francese e
addirittura che poi alcune ore, in base ai piani triennali
dell'offerta formativa, devono essere insegnate in lingua
inglese.
Ci teniamo a sottolineare quest'aspetto perché, da voci emerse a
seguito di varie conferenze di servizio che si sono tenute sul
tema, pare che gli insegnanti di educazione motoria che prenderanno
il servizio qui in Valle d'Aosta non avranno il requisito
fondamentale per noi del francese, creeranno quindi delle
problematiche all'interno delle scuole, perché i docenti di modulo
dovranno comunque organizzarsi per affiancarsi allo specialista
nelle ore di motoria da svolgere in lingua francese.
Se così fosse, peraltro, a parità di condizioni contrattuali, si
verrebbe a creare anche una disparità tra chi effettivamente
insegna in lingua francese e chi no, pur ricevendo la stessa
indennità.
Quindi alla luce di questa disciplina che andrà a introdursi e
queste potenziali criticità comunque che abbiamo rappresentato,
chiediamo all'Assessore quali siano le cause intanto del ritardo
dell'inserimento degli insegnanti di educazione motoria nella
nostra scuola primaria regionale, se gli insegnanti di educazione
motoria che insegneranno nelle scuole primarie della nostra regione
saranno muniti di regolare titolo per l'insegnamento
dell'educazione motoria in lingua francese o se corrisponda invece
al vero che tale incombenza verrà lasciata alle insegnanti delle
classi i cui docenti sono inseriti e se sia intenzione
dell'Amministrazione regionale, di concerto con l'Università della
Valle d'Aosta, istituire la procedura concorsuale abilitante per
l'iscrizione nella correlata classe di concorso scienze motorie e
sportive nella scuola primaria.
Presidente -
La parola all'assessore Jean-Pierre
Guichardaz.
Guichardaz J. (FP-PD) -
La prima domanda, "Quali siano le
cause del ritardo dell'inserimento degli insegnanti di educazione
motoria nella scuola primaria": come riportato nelle premesse
dell'interpellanza, con legge finanziaria per l'anno 2022, la legge
30 dicembre 2021 n. 234, lo Stato ha introdotto, al fine di
conseguire gli obiettivi del Piano nazionale di ripresa e
resilienza, PNRR, l'insegnamento dell'educazione motoria nella
scuola primaria nelle classi quinte, a partire dall'anno scolastico
2022-2023 e nelle classi quarte a partire dall'anno scolastico
2023-2024.
Conseguentemente la Regione si è attivata per recepire questa
novità nel nostro ordinamento, mediante l'articolo 34 della legge
regionale 21 dicembre 2022 n. 32.
La necessità di una specifica norma di adeguamento regionale si
è resa necessaria perché la scelta politica è stata quella
d'individuare gli insegnanti di educazione motoria in aggiunta alla
dotazione organica regionale dei posti comuni di scuola primaria,
infatti il comma 330 dell'articolo 1 della legge 234/2021
espressamente prevede che l'introduzione dell'insegnamento
dell'educazione motoria avvenga nel limite delle risorse
finanziarie e strumentali disponibili a legislazione vigente.
La scelta effettuata dalla Regione, invece - in accordo con i
dirigenti scolastici e sentite le organizzazioni sindacali che
hanno espresso il loro assenso in merito - è stata quella di
prevedere maggiori risorse in sede di predisposizione del bilancio
pluriennale 2023-2025.
Nello specifico, ai sensi del comma 4 dell'articolo 34 della
legge regionale 32/22, l'onere previsto per il presente articolo è
quantificato in euro 137.581 per il 2023, periodo
settembre-dicembre, ed euro 412.743 a decorrere dal 2024.
Tale scelta - volta a esercitare appieno le competenze in
materia di organici attribuita alla Regione dall'articolo 1 del DPR
31 ottobre 1975 n. 861 - è stata dettata dalla necessità di
preservare la specificità della scuola valdostana e la sua
dislocazione, soprattutto alla scuola di base con le numerose
pluriclassi su tutto il territorio regionale.
In conclusione, per rispondere puntualmente al quesito, non vi
sono cause del ritardo nell'inserimento degli insegnanti di
educazione motoria, ma una precisa scelta a monte di politica
scolastica volta a valorizzare le nostre scuole di base e gli
insegnanti delle scuole primarie, scelta che è stata concordata e
condivisa, come già ho accennato, con i dirigenti scolastici e con
le organizzazioni sindacali di categoria, scelta che determinerà
l'avvio dell'insegnamento dell'educazione motoria nell'anno
scolastico 2023-2024 sulle classi quarte e quinte della scuola
primaria.
Ricordo che quest'anno, a livello nazionale, l'insegnamento è
stato applicato solo alle classi quinte.
A tal proposito è in fase di definizione la delibera di Giunta
che approverà i criteri per il riparto tra le varie istituzioni
scolastiche del personale di educazione motoria.
La domanda 2, "Se gli insegnanti di educazione motoria che
insegneranno nelle scuole primarie della nostra Regione saranno
muniti di regolare titolo all'insegnamento dell'educazione motoria
in lingua francese o se tale incombenza verrà lasciata agli altri
insegnanti delle classi in cui i primi sono inseriti".
Giova precisare in proposito che lo statuto speciale della Valle
d'Aosta prevede che all'insegnamento della lingua francese sia
dedicato un numero di ore settimanali pari a quello della lingua
italiana.
Nelle scuole secondarie di primo e di secondo grado, gli
insegnamenti della lingua italiana e della lingua francese sono
ricondotti a due diverse classi di concorso e quindi alla classe di
concorso di lingua francese è assegnato, oltre le ore previste dai
quadri nazionali, un numero di ore pari a quelle dedicate
all'insegnamento della lingua italiana.
Nella scuola primaria invece, sulla base della strutturazione
dell'insegnamento, al fine d'impartire l'insegnamento della lingua
francese in numero di ore pari a quello della lingua italiana, si è
introdotto il cosiddetto prolungamento orario di 3 ore e mezzo
settimanali a cui è stata correlata la cosiddetta indennità di
francese.
Come evidenziato nelle premesse dell'interpellanza, i docenti di
scuola primaria, ai sensi del vigente CCNL, svolgono un orario di
lavoro settimanale pari a 22 ore di lezione frontale, a cui si
aggiungono due ore di programmazione didattica per complessive 24
ore settimanali.
I docenti di scuola primaria in Valle d'Aosta invece, al fine
d'impartire un medesimo monte ore d'italiano e di francese, hanno
un prolungamento di orario pari a 3,5 ore settimanali finalizzate
all'insegnamento della lingua francese e conseguentemente il loro
orario settimanale è di 27 ore e mezza anziché di 24, come sul
resto del territorio nazionale.
Ai sensi della legge regionale 1/68, ai docenti della scuola
primaria che svolgono un orario di lavoro prolungato ai fini
dell'insegnamento della lingua francese è riconosciuta
un'indennità, la cosiddetta indennità di francese.
Tale indennità non va confusa con la cosiddetta indennità di
bilinguismo, di cui alla legge regionale 22 novembre 1988, la n.
63, spettante al suddetto personale scolastico che abbia superato
l'esame di accertamento della lingua francese di cui alla legge
regionale 8 marzo 1993 n. 12.
Chiarito quanto sopra, si evidenzia che i docenti che verranno
assunti per svolgere l'educazione motoria nella scuola primaria
della Valle d'Aosta dovranno possedere la piena conoscenza della
lingua francese esattamente come tutti gli altri insegnanti della
nostra Regione, con l'attribuzione della relativa indennità di
bilinguismo secondo la normativa vigente, mentre non potrà essere
corrisposta loro l'indennità di francese, perché tali docenti
vengono assunti per svolgere unicamente l'insegnamento
dell'educazione motoria senza alcun prolungamento di orario.
Al punto 3, "Se sia intenzione dell'Amministrazione regionale,
di concerto con l'Università della Valle d'Aosta, istituire la
procedura concorsuale abilitante per iscrizione nella correlata
classe di concorso scienze motorie e sportive nella scuola
primaria": le procedure concorsuali abilitanti non sono decise
autonomamente né dall'Università della Valle d'Aosta né dalla
Regione autonoma Valle d'Aosta.
Il titolo abilitativo, al pari di un titolo professionale, è
valevole sull'intero territorio nazionale e dunque non può che
essere lo Stato a bandire le procedure concorsuali abilitanti.
Per l'immissione a ruolo, la competenza è dello Stato.
In questo caso la Regione si limita a bandire concorsi per
l'assunzione nei ruoli regionali a seguito di pubblicazione del
bando nazionale - che viene recepito con apposito decreto del
Presidente della Regione - in cui le prove concorsuali sono le
stesse di quelle del bando nazionale con le disposizioni
integrative concernenti il possesso del requisito della piena
conoscenza della lingua francese.
Nonostante la previsione di cui al comma 334 dell'articolo 1
della legge 234/2021, dica: "I posti per l'insegnamento
dell'educazione motoria nella scuola primaria individuati dal
decreto di cui al comma 335 in fase di prima applicazione sono
coperti con concorso per titolo ed esame abilitante da bandire
negli anni 2022-2023", a oggi lo Stato non ha ancora bandito
nessuna procedura concorsuale, ...parlo dello Stato.
Conseguentemente, in attesa dei concorsi, si applicherà anche in
Valle d'Aosta, il comma 337 dell'articolo 1 della legge 234/2021
che dice: "Nel caso in cui le graduatorie di concorso di cui al
comma 334 non siano approvate in tempo utile per l'assunzione in
ruolo dei docenti, i contratti a tempo determinato necessario
possono essere attivati anche con i soggetti collocati nelle
graduatorie provinciali per le supplenze - da noi graduatorie
regionali per le supplenze, le cosiddette GRS - di cui all'articolo
4 comma 6bis della legge 3 maggio 1999 n. 124 per le classi di
concorso A48, scienze motorie sportive negli istituti di istruzione
secondaria di secondo grado e A49, scienze motorie e sportive nella
scuola secondaria di primo grado.
Dalle ore 19:40 riassume la Presidenza il presidente
Bertin.
Bertin (Presidente) -
Consigliere Sammaritani per la
replica.
Sammaritani (LEGA VDA) -
Mi pare che le risposte siano
state esaurienti sia quanto al primo quesito, cioè quelle che noi
definivamo delle cause o comunque delle motivazioni del ritardo; mi
pare di aver capito che è stata una precisa scelta, condivisa anche
con le organizzazioni sindacali e con i dirigenti scolastici,
quindi nulla quaestio su questo fatto, anche perché, appunto come
lei ci ha detto, partiranno da quest'anno sia le quarte che le
quinte, quindi in sostanza ci rimettiamo al pari, se possiamo dire
così.
Per quanto riguarda il problema ipotetico che ci eravamo fatti
in ordine alla questione giuridica del trattamento economico, anche
qui la risposta mi sembra coerente e comunque chiara: questo
discorso della differenziazione fra l'indennità di francese - che
non avranno naturalmente perché non insegneranno in francese, non
avranno un ulteriore aumento di orario - e l'indennità di
bilinguismo che è tutt'altra cosa, o meglio, dovranno possedere il
requisito del francese e quindi potranno tranquillamente insegnare
in parte in francese ma non avranno il prolungamento di orario, mi
è parso di aver capito.
Poi per quanto riguarda i concorsi, certamente si tratta di
concorsi nazionali e non è la Regione a bandirli se non poi a farlo
nel momento in cui lo stesso Stato fa il bando.
La ringrazio, mi pare che il tema sia stato sufficientemente
chiarito.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK