Consiglio Regionale della Valle d'Aosta - Oggetto del Consiglio n. 133 del 3 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Università
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 133 del 3 ottobre 2018 - Resoconto
OGGETTO N. 133/XV - Interpellanze: "Problematiche relative
all'Università della Valle d'Aosta" e "Interventi per la riforma
dell'Università della Valle d'Aosta".
Fosson (Presidente) -
Le interpellanze iscritte ai punti
n. 14.14 e n. 14.15 dell'ordine del giorno saranno svolte
congiuntamente, quindi ci sarà l'illustrazione prima della
Consigliera Pulz, poi del Consigliere Daudry e una risposta
congiunta del Presidente, che ha un doppio tempo, e poi le repliche
dei due presentatori. La parola alla Consigliera Pulz per
l'illustrazione.
Pulz (IC) -
Il punto di vista che ha dato origine a
questa interpellanza è quello di quanti verso la fine degli anni
Novanta, dopo essersi laureati fuori Valle, hanno vissuto
l'apertura dell'Università della Valle d'Aosta come un'enorme
opportunità in termini di crescita culturale e quindi di apertura
al cambiamento. A distanza di quasi 20 anni, pur a fronte di un
trend
relativamente positivo delle iscrizioni, non possiamo
nasconderci le problematiche dell'Ateneo valdostano, che creano
preoccupazioni al suo interno e tra i cittadini più attenti.
L'Università della Valle d'Aosta presenta infatti macroscopiche
anomalie che derivano dal suo statuto fondativo, un processo di
normalizzazione dovrebbe quindi implicare innanzitutto la volontà,
anche politica, di una revisione urgente dello statuto stesso.
In primis
il Presidente della Regione Valle d'Aosta coincide
con il Presidente dell'Università, la logica perseguita sembra
essere che, poiché circa l'80 percento del suo finanziamento è
costituito da denaro pubblico, chi paga controlla dal vertice.
Percorriamo velocemente l'articolo 12 dello Statuto laddove si
parla della composizione del Consiglio dell'Università. Esso è
composto dal Presidente della Regione Valle d'Aosta, dal Rettore
con funzioni di Vicepresidente, dal Direttore generale, da un
rappresentante dei professori di ruolo e da un rappresentante dei
ricercatori, da un rappresentante degli studenti, da un
rappresentante del personale tecnico-amministrativo, dall'Assessore
regionale all'istruzione e cultura, dal Sindaco della città di
Aosta, dal Presidente del Consiglio permanente degli Enti locali,
da un dirigente del Ministero competente per l'Università designato
dal Ministro, da tre membri nominati dalla Giunta regionale della
Valle d'Aosta tra persone di alta qualificazione culturale e di
riconosciuta competenza, di cui almeno uno appartenente all'area
francofona. Tale composizione non può non determinare uno
schiacciamento dell'Università valdostana sulle istituzioni
politiche. Molte scelte finiscono infatti per essere dettate non da
esigenze accademiche, bensì politiche. Ci chiediamo: ma una
legittima figura di controllo deve per forza coincidere con il
Presidente della Regione, con l'Assessore all'istruzione e cultura,
con il Sindaco della città di Aosta, eccetera? Inoltre nelle
università italiane, e non solo, il Rettore viene eletto dal Corpo
docente con la partecipazione di tutto il personale amministrativo
e non, la ragione è che la delicata figura del Rettore deve
rappresentare tutte le componenti e costituire in qualche modo una
figura di garanzia. In Valle d'Aosta il Rettore è invece scelto dal
Consiglio dell'Università, che corrisponde ad un consiglio di
amministrazione. All'articolo 11 dello statuto si specifica che il
Rettore è nominato nell'ambito di una rosa di tre nominativi
proposta dal Senato accademico e composta da professori
universitari ordinari, tra i quali almeno uno scelto al di fuori
dell'Università della Valle d'Aosta. Il Rettore può dunque non
appartenere al Corpo docente dell'Università stessa, come sta
infatti succedendo qui da quasi 20 anni. Nessun Rettore in Valle
d'Aosta è mai appartenuto al suo Corpo docente e può perciò
permettersi di mantenere consistenti impegni di lavoro paralleli
fuori Valle a fronte di uno stipendio che sembra ora aggirarsi sui
70 mila euro annuali. Forse che i componenti l'Ateneo valdostano
non sono in grado di esprimere un loro rettore, che sia libero da
condizionamenti politici pressanti e quindi una figura più
rappresentativa, meno debole e più disponibile in termini di
presenza dell'Ateneo?
La ricerca ne esce pesantemente condizionata in Valle d'Aosta,
limite che peraltro era già forse stato ipotizzato fin dalla sua
fondazione. All'articolo 3 dello Statuto se da un lato si precisa
che l'Università nel perseguimento dei propri fini istituzionali
assicura libertà di ricerca e di insegnamento, si aggiunge di
seguito che l'Università garantisce la libertà di insegnamento ai
singoli docenti e garantisce altresì autonomia alle strutture
didattiche nei limiti previsti dal presente statuto, ma
l'Università non è un ufficio studi territoriali e quanti l'hanno
frequentata durante i migliori anni della propria vita ben
conoscono il potenziale di apertura culturale e mentale che quella
ricca esperienza di studi e di vita ha significato. Ci chiediamo se
siano queste le ragioni di fondo che, anziché attrarre docenti di
livello da fuori, aumenta il desiderio di fuga degli attuali non
appena si presentino loro situazioni più convincenti. A fronte di
queste uscite poi non si operano adeguate sostituzioni di personale
docente, anche se le condizioni di bilancio dell'Università della
Valle d'Aosta lo consentirebbero senza mandare in passivo il
bilancio stesso.
Se è vero che gli studenti qui sono pochi e coccolati in un
clima fin troppo familiare che li induce spesso a rinunciare
all'esperienza dell'Erasmus, altrove agognata senza poter essere
soddisfatta, lo stesso clima risulta piuttosto asfittico e incapace
di creare quella molteplicità di punti di vista, quel pluralismo
che rende gli anni dell'Università un'imprescindibile opportunità
di arricchimento personale e professionale. Da più parti inoltre ci
viene segnalato che il Comitato permanente di garanzia, quello per
le pari opportunità, la valorizzazione delle differenze e del
benessere di chi vi lavora contro le discriminazioni e per la
diffusione degli studi di genere nelle diverse discipline,
insediatosi nell'Università della Valle d'Aosta il 30 ottobre 2012
e che per alcuni anni ha dato impulso ad attività di formazione e
di ricerca dirette alla sensibilizzazione rispetto a questi
principi, non è purtroppo più funzionante. La nuova sede, quella
sorta di enorme navicella spaziale che sta facendo capolino
cambiando il volto di una zona storica della nostra città, avrebbe
dovuto risolvere il problema delle varie sedi da riunire in una
sede unica, così invece non sarà. Esse sussisteranno ancora e si è
persa definitivamente l'occasione di creare l'agognato
campus
dell'Università della Valle d'Aosta, che avrebbe
finalmente potuto creare quel fondamentale contesto di relazioni e
di dibattito che l'Università stessa rappresenta. Le famiglie che
hanno le necessarie condizioni economiche continueranno a formare i
loro figli fuori Valle, a rimpinguare altre università nella
speranza che tornino con una mentalità meno chiusa, più allenata al
confronto, con una formazione ampia e meno centrata su temi
localistici negli anni senz'altro più effervescenti della vita di
ciascun individuo.
Noi Consiglieri di Impegno Civico quindi chiediamo alla
Presidente della Regione, nella sua qualità di Presidente
dell'Università, e all'Assessore all'istruzione e cultura per
conoscere le loro intenzioni circa queste macrocriticità
evidenziate, le figure del Presidente dell'Università e del Rettore
in particolare, perché queste figure così come concepite oggi
determinano un'insostenibile ingerenza politica nella vita
dell'Ateneo valdostano che ha ben pochi confronti in altri contesti
culturali. Vorremmo poi capire come viene pensata questa nuova sede
dell'Università che non garantirà l'accorpamento totale delle
precedenti, né tanto meno la creazione di un vero
campus
universitario. Vorremmo poi informazioni sulla possibile
riattivazione di questo Comitato permanente di garanzia per le pari
opportunità previsto dallo statuto.
Come diceva prima il Presidente, è stata presentata
un'interpellanza su UniVdA da parte dei Consiglieri Daudry e Nogara
e passo subito loro la parola.
Presidente -
La parola al Consigliere Daudry per
l'illustrazione della sua iniziativa.
Daudry (UVP) -
Molto brevemente per intestarci sulla
lunga introduzione della collega Pulz, il nostro testo è molto più
stringato, penso che ve lo ricordiate, lo avevamo presentato anche
prima dell'estate. Le chiediamo, Presidente, se può integrare la
sua risposta in questo senso. Nel vostro programma c'era un
passaggio importante per quanto riguarda l'Università della Valle
d'Aosta, si parlava di riforma, quindi vorremmo capire da questo
punto di vista quali sono le azioni che metterete in campo per una
riforma dell'Università valdostana sotto il profilo organizzativo,
e su questo riprendo in parte l'intervento della collega, e
soprattutto per quanto riguarda la didattica.
Presidente -
La parola alla Presidente della Giunta per
la risposta.
Spelgatti (LEGA VDA) -
Rispondo alla prima delle
interpellanze e mi aggancerò a quanto detto per trattare la
seconda.
L'iniziativa evidenzia alcune situazioni che vengono definite
apoditticamente macroscopiche anomalie, soprattutto con riferimento
alla posizione del Presidente del Consiglio dell'Università e del
Rettore. Occorre innanzitutto sgombrare il campo da eventuali dubbi
in ordine alla legittimità dell'ordinamento attuale, che risulta
invece pienamente rispettata nelle situazioni evocate.
L'ordinamento universitario è infatti materia complessa e,
ignorando la differenza sostanziale tra le università non statali e
quelle statali, si finisce per bollare quali anomalie macroscopiche
situazioni perfettamente legittime. Ricordo infatti che, ai sensi
di quanto disposto dall'articolo 17, comma 120, della legge 15
maggio 1997, n. 127, legge che ha previsto l'istituzione
dell'Università, l'Ateneo della Valle d'Aosta appartiene alla
categoria delle università non statali legalmente riconosciute: gli
atenei non statali godono di un particolare regime di specialità
rispetto alle università statali, che si basa su alcune norme
contenute nel regio decreto n. 1592/1933 e, in tempi più recenti,
nella legge 9 maggio 1989, n. 168, recante: "Istituzione del
Ministero dell'Università e della ricerca scientifica e
tecnologica" e nella legge 29 luglio 1991, n. 243, recante:
"Università non statali legalmente riconosciute". Nelle università
non statali la composizione dei consigli è lasciata all'autonomia
statutaria, quindi il fatto che vi sia la presenza del Presidente
della Regione è perfettamente legittimo.
L'interpellanza afferma inoltre che nelle università italiane il
Rettore è sempre eletto; non è vero. In tutte le università non
statali italiane, 30 in totale, di cui 11 telematiche, il Rettore
non è eletto dalle componenti di ateneo, ma è nominato dal
Consiglio. Inoltre la ricostruzione formulata nell'interpellanza,
oltre che erronea, è parziale perché omette di dire che il
Consiglio nomina il Rettore su una terna proposta dal Senato
accademico, ovvero da un organo composto da docenti universitari e
dai rappresentanti degli studenti, eletto dal Consiglio degli
studenti. Il procedimento, legittimo e previsto dallo Statuto,
assicura dunque al Senato accademico la selezione della terna da
proporre al Consiglio e una forma di garanzia per il Corpo
accademico ben più elevata di quanto, ad esempio, previsto
nell'Università di Bolzano, università non statale di profilo
pubblico proprio come UniVdA, nella quale il Rettore è nominato dal
Consiglio dell'Università senza che vi sia alcuna proposta degli
organi accademici.
Infine l'interpellanza richiama quale anomalia anche l'articolo
11 dello Statuto, ove viene specificato che il Rettore può non
appartenere al Corpo docente dell'Università stessa. Si tratta
invece di una previsione di legge, in particolare dell'articolo 2,
comma 1, lettera c), della legge 30 dicembre 2010, n. 240, per cui
tutte le università hanno la possibilità di nominare per le non
statali (o eleggere per le statali) un rettore che appartenga al
Corpo accademico di un'altra università.
Fatte queste premesse, concordo che sono argomenti di estrema
importanza che debbono essere approfonditi. Al tempo stesso però
ritengo che non sia condivisibile quanto asserito
nell'interpellanza, ovvero che la presenza del Presidente determini
giocoforza che ogni scelta sia dettata non da esigenze accademiche
bensì politiche, che vi sia allora uno schiacciamento o che la
libera ricerca ne esca pesantemente condizionata e che ancora
questo costituisca un deterrente per i docenti di livello da fuori.
È invece possibile che la costituzione di una comunità accademica
fortemente radicata sul territorio, quale la desideriamo, non possa
prescindere dalla presenza costante e assidua sul territorio stesso
di tutte le componenti dell'Ateneo, ad evitare, se non in un clima
asfittico, l'assenza, quella sì pregiudizievole, di continui
scambi, anche informali, tra professori, studenti della realtà
valdostana. Su questo serviranno senz'altro le necessarie
riflessioni. Infine si potrà effettivamente pensare ad un
alleggerimento della presenza politica negli organi apicali
dell'Università.
In relazione alla nuova sede, ciò che viene evidenziato
corrisponde purtroppo allo stato dei fatti e ne abbiamo preso atto
anche noi. L'intervento concernente la costruzione del primo lotto
del
campus
non potrà ospitare tutte le attività
universitarie, in quanto non è in grado di contenere tutti gli
uffici per il personale docente e per il personale
tecnico-amministrativo. Sono allo studio diverse ipotesi per
trovare delle soluzioni temporanee adeguate nell'attesa di
completare la valutazione sulla costruzione del lotto concernente
la palazzina Beltricco, che potrebbe ospitare tutti gli uffici per
il personale, la cui realizzazione richiederebbe però un
investimento di circa 12 milioni di euro ulteriori. Non sfugge
allora che l'ennesima situazione critica che ci troviamo a
ereditare dal passato non permette per ora soluzioni semplici e
lineari. Sarà mia cura informare il Consiglio dei progressi
compiuti o anche degli ostacoli incontrati in materia.
Infine preciso che il Comitato Permanente di Garanzia (CUG) è
previsto dall'articolo 22 dello statuto, l'Ateneo nel 2012 ha dato
corso a quanto previsto con la costituzione del CUG a composizione
mista in modo da rappresentare sia il personale contrattualizzato
(tecnico-amministrativo) sia il personale non contrattualizzato
(personale docente). Contrariamente però a quanto indicato
nell'interpellanza, dalle prime informazioni reperite, il tema non
sembrerebbe essere così urgente e sentito in Ateneo, stante che non
sono rintracciabili agli atti, quanto meno in tempi recenti,
richieste al Consiglio dell'Università di ricostituzione
dell'organo. Tra l'altro, nel 2015, all'atto delle dimissioni
l'allora Presidente del CUG, professoressa Maria Giovanna Onorati,
segnalava al Consiglio dell'Università che "
alcuni componenti
sono venuti meno già da tempo, senza essere stati ancora a oggi
rimpiazzati dagli organi sindacali, nonostante l'invito formale a
farlo. Ciò ha eroso la numerosità dei componenti, con conseguenti
difficoltà spesso a raggiungere il numero legale per il regolare
svolgimento delle sedute
". Questo è un virgolettato, perché
erano esattamente le parole indicate.
Mi sembra che già all'epoca l'interesse non fosse così elevato
tra il personale dell'Ateneo, in ogni caso sarà cura dell'attuale
Presidenza valutare la situazione e provvedere in merito, sentendo
preliminarmente il personale dell'Ateneo e comprendendo le ragioni
all'origine del venire meno dell'organo e delle sue azioni.
Per quanto detto mi pare di aver già risposto in parte alla
seconda interpellanza, aggiungo solo che l'Università della Valle
d'Aosta rappresenta una realtà significativa per la comunità
valdostana con risultati raggiunti nel tempo che in alcuni ambiti
raggiungono l'eccellenza, com'è riconosciuto nell'interpellanza.
Nel 2018 il CENSIS pone infatti complessivamente l'Ateneo
valdostano al terzo posto nella classifica delle università non
statali italiane, al secondo posto per l'internalizzazione di
servizi, al primo posto per l'area delle lingue, in particolare per
il corso di laurea in lingue, comunicazione alle imprese e turismo.
Le domande di ammissione ai corsi dell'UniVdA per l'anno accademico
2018/2019 sono complessivamente 504, in aumento di circa il 3
percento rispetto al 2017. Aumenta anche il numero degli studenti
provenienti da fuori regione, che sono oltre il 30 percento e
superano il 60 percento in alcuni corsi, un indice di attrattività
molto elevato.
Ciò premesso, vi sono senza dubbio alcuni elementi sui quali
occorre riflettere. Il momento è cruciale, poiché è necessario
individuare con urgenza gli obiettivi strategici e di sviluppo per
il triennio 2019/2021. Fermo restando che ogni decisione è
rimandata ai componenti organi dell'Ateneo, insieme con l'Assessore
all'istruzione e cultura abbiamo iniziato a fare alcune valutazioni
sulla base delle evidenze che negli atenei di ridotte dimensioni -
e ce ne sono molti in Italia - non si può fare tutto, tenendo per
di più conto che l'Università della Valle d'Aosta deve competere
con diverse università situate nel raggio di 200 chilometri che
contemplano invece tutta l'offerta formativa possibile. Anticipo
che è opinione condivisa con l'Assessore Sammaritani che
l'Università debba essere fortemente radicata nel territorio.
L'espressione "fortemente radicata nel territorio" si riferisce a
un ateneo che, partendo dalle specificità del territorio
(socio-economica, culturale, linguistica, ambientale,
naturalistica, storica), riesca a darsi una connotazione,
un'identità e un'attrattività ben precise, restituendo poi al
territorio in una logica di comune crescita, cultura, informazione,
forza intellettuale. È dunque necessaria una riflessione per
comprendere quali linee strategiche seguire, consapevoli che
occorre focalizzare l'attenzione su un numero ridotto di aree
tematiche molto legate al contesto territoriale e su questo
concentrare le risorse disponibili. Per questo comunque abbiamo
avuto molti incontri con gli organi di vertice dell'Università,
perché sono state presentate da parte mia delle richieste ben
precise per dare una direzione all'Università e la settimana
prossima avremo le riunioni ufficiali e quindi vedremo quali
saranno gli sviluppi successivi.
Presidente -
La parola alla Consigliera Pulz per la
replica.
Pulz (IC) -
Mi permetto di dirle che forse non ha colto
lo spirito di questo nostro intervento critico. A parte il
passaggio in cui ha espresso la sua apprezzabile apertura a
possibili riflessioni ulteriori in merito proprio perché
l'Università della Valle d'Aosta svolge un ruolo importante nella
nostra comunità e per la sua apertura al cambiamento. Siamo
perfettamente al corrente che l'Università della Valle d'Aosta non
è una università statale e voglio anche chiarire che abbiamo
cercato di evidenziare i problemi strutturali dell'Ateneo legati
alla sua stessa architettura - e uso il termine "architettura" in
senso figurato - e presenti sin dalla sua fondazione nel suo
statuto, slegati dunque dalle persone che si sono avvicendate nelle
diverse cariche.
La nostra proposta sarebbe la revisione della sua organizzazione
allo scopo di liberare l'Università dagli eccessivi condizionamenti
politici locali e da questo ambiente provinciale che rischia di
tarparle le ali e di bloccare l'ampio respiro e l'innalzamento del
dibattito culturale che ogni università deve poter invece avere per
raggiungere quella dimensione critica e propulsiva che le si confà
e di cui i nostri giovani hanno urgente bisogno per poter
affrontare con le giuste competenze le sfide proposte da una realtà
sempre più complessa e in rapida trasformazione. Chiedere
all'Università di occuparsi prioritariamente del territorio
valdostano in cui sorge e piegare le attività accademiche alle
necessità dello stesso significa creare un vincolo che non ha
eguali in alcun altro ateneo, grande o piccolo che sia, privato o
statale. Un vero ambiente accademico deve potersi mettere in
dialogo con altri ambienti di ricerca a livello internazionale,
europeo, oltre che nazionale e locale. Questo è l'ampio respiro di
cui ha necessità assoluta un ateneo, che non può essere quindi,
come invece lei diceva, fortemente radicato né in questo, né in
alcun altro territorio. Ciò però non significa escludere qualsiasi
ricaduta sulla Valle d'Aosta, ma pretenderla solo a patto che
questa sia la conseguenza di una ricerca e non la condizione
sine qua non
per il suo avvio, come sta avvenendo ora.
Presidente -
La parola al Consigliere Daudry per la sua
replica.
Daudry (UVP) -
Per completare in parte l'intervento della
collega. Abbiamo ascoltato con attenzione l'intervento e
soprattutto la parte che riguardava la previsione del futuro della
nostra Università. Partiamo da un'audizione in IV Commissione con
l'Assessore Restano, che, nel presentare il suo programma, fece un
esempio importante dicendo che non sarebbe male immaginare
un'Università della Valle d'Aosta che si specializzi per esempio
sullo sport.
Vorremmo aggiungere un'altra riflessione. Sicuramente dobbiamo
guardare con un respiro più ampio, dobbiamo guardare alla nostra
specificità che sono le montagne, queste montagne da cui dobbiamo
trarre la forza e l'energia per poter crescere e sviluppare. Se
vogliamo immaginare un'università proiettata al futuro, noi, come
gruppo, pensiamo che sicuramente la specializzazione e l'apertura
al contesto internazionale devono essere in questa direzione:
un'università della montagna che si occupi della montagna in tutte
le sue specificità, tecniche e culturali.
Per quanto riguarda la questione dell'investimento, una
sottolineatura: è vero che vi ritrovate un
dossier
da
affrontare, è vero che dovete cercare 12 milioni di euro, però
dobbiamo anche riconoscere che comunque quelli che ci hanno
preceduto hanno lavorato e hanno fatto un investimento di 20
milioni di euro, che è un primo passo sicuramente importante anche
per lo sviluppo della città e un primo passo su cui bisognerà
continuare a lavorare e a investire.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK