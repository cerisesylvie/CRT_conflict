Consiglio Regionale della Valle d'Aosta - Oggetto del Consiglio n. 2879 del 25 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2879 del 25 ottobre 2023 - Resoconto
OGGETTO N. 2879/XVI - Interrogazione: "Modalità di computo
dei tirocini sostenuti dai docenti disposta dal Regolamento della
Commissione didattica del corso di Laurea Magistrale in Scienze
della formazione primaria".
Bertin (Presidente) -
Punto n. 12. Risponde l'assessore
Jean-Pierre Guichardaz.
Guichardaz J. (FP-PD) -
Mi chiedete quale sia la
differenza tra scuola paritaria, scuola pareggiata e scuola
privata.
Nell'ordinamento vigente vi sono due tipologie di scuole non
statali: le scuole paritarie e le scuole non paritarie.
La legge 62/2000 ha stabilito infatti che, dopo tre anni dalla
sua entrata in vigore, tutte le scuole non statali previste
dall'ordinamento allora vigente, tra cui anche le scuole
pareggiate, sarebbero state ricondotte alle due tipologie
citate.
Le scuole paritarie svolgono un servizio pubblico e sono
inserite nel sistema nazionale d'istruzione insieme alle scuole
regionali statali; per gli alunni la regolare frequenza della
scuola paritaria costituisce assolvimento dell'obbligo di
istruzione; in particolare, il riconoscimento della parità
garantisce le medesime modalità di svolgimento degli esami di Stato
e l'abilitazione a rilasciare titoli di studio aventi lo stesso
valore legale delle scuole regionali statali.
Le scuole non paritarie sono sempre di natura privata e sono
iscritte in elenchi regionali aggiornati ogni anno, reperibili sul
sito Internet dell'Ufficio scolastico regionale competente per
territorio.
Se da un lato la regolare frequenza della scuola non paritaria
da parte degli alunni costituisce assolvimento all'obbligo di
istruzione, dall'altro essa non può rilasciare titoli di studio
aventi valore legale né attestati intermedi o finali con valore di
certificazione legale. Pertanto gli studenti devono sostenere un
esame di idoneità al termine di ogni percorso scolastico, oppure se
vogliono trasferirsi in una scuola regionale statale o
paritaria.
Si precisa comunque che attualmente non vi sono scuole non
paritarie né scuole private nella Regione Autonoma Valle
d'Aosta.
Domanda 2: "Quale sia la motivazione che porta al già richiamato
regolamento della Commissione didattica" - aggiungo della facoltà
di Scienze della formazione primaria - "Ad applicare il
coefficiente dello 0,5 nell'ambito del computo dei CFU per le quote
di tirocinio sostenute da docenti a tempo indeterminato e
determinato presso scuole primarie dell'infanzia private, docenti
di discipline religiose, sportive e artistiche presso scuole
primarie dell'infanzia pubblica".
Abbiamo sentito nel merito l'Università della Valle d'Aosta,
trattandosi di argomento molto specifico e soprattutto di regole
risalenti a oltre dieci anni fa.
Intanto volevo approfittare per ringraziarla, collega Aggravi,
perché con la sua iniziativa mi ha dato modo di esplorare un tema
che, altrimenti, non credo che avrei mai approfondito; soprattutto
quest'interrogazione mi ha sollecitato a guardare un po' oltre i
nostri confini, giusto per capire cosa avviene altrove.
Mi riservo quindi - sempre nel sacrosanto rispetto
dell'autonomia dell'Ateneo valdostano, al termine della lettura di
questo contributo inviatomi dall'Università della Valle d'Aosta -
di fare una breve digressione sull'argomento che magari può servire
ad aprire quantomeno un dibattito sulla questione del
riconoscimento delle quote di tirocinio per quanto riguarda proprio
il corso di Scienze della formazione primaria
Leggo quanto mi è stato trasferito dall'Università: "Per tutto
quanto attiene ai criteri di riconoscimento dei crediti formativi
universitari, CFU, le strutture didattiche operano entro
l'autonomia riconosciuta dalla legge e fondano la loro valutazione
su considerazioni coerenti con gli obiettivi formativi dei corsi di
studio. Il corso di laurea magistrale a ciclo unico in Scienze
della formazione primaria dell'Università della Valle d'Aosta ha
stabilito, con decreto rettorale n. 8/2012 del 10 febbraio 2012, di
adottare un orientamento volto ad attribuire un valore formativo
all'attività di supplenza svolta dagli studenti, purché ricorra la
condizione di un'attività caratterizzata da una congrua continuità
durante l'anno scolastico che è stata fissata in cento giorni
minimi di insegnamento. Fatta questa premessa, il regolamento della
Commissione didattica deve essere inteso come uno strumento volto a
ridurre i margini di discrezionalità nella valutazione delle
richieste di riconoscimento CFU attraverso la definizione di
casistiche dettagliate. Peraltro, all'atto delle richieste di
riconoscimento CFU, gli studenti sottoscrivono una dichiarazione di
presa visione dei contenuti del regolamento; qualora le condizioni
poste dal regolamento siano ritenute discriminanti, gli studenti
possono rivolgersi alle loro rappresentanze presso il Consiglio di
Dipartimento per sollevare richieste di un'eventuale
revisione".
Mi dicono che non sono mai pervenute istanze a oltre dieci anni
di distanza dall'adozione del regolamento: si vede che andava bene
a tutti.
"Definito un principio, ossia la supplenza nel sistema
scolastico pubblico, che ha un valore formativo, lo stesso
principio non poteva escludere le scuole paritarie né le private
laddove esistenti, tuttavia esse, a giudizio della struttura
didattica" - poi dico cosa penso io di questa cosa - "non offrono
quella completezza di esperienze garantite dalla scuola regionale
statale e coerenti con gli obiettivi formativi dell'ordinamento
didattico del corso di laurea in Scienze della formazione primaria.
A titolo di maggior chiarezza questa nota riporta alcune
opportunità formative offerte dalle scuole regionali che rispondono
appieno agli obiettivi del corso di laurea".
Leggo le motivazioni addotte proprio da questa struttura
didattica. Mi dicono:
La possibilità di compiere esperienze in scuole caratterizzate
da diverse ubicazioni e da specifici bisogni didattici: scuole di
città, di Bassa Valle, di montagna, pluriclassi. Garantire questa
pluralità di esperienze è tra gli elementi qualificanti il
tirocinio. Un supplente temporaneo, soprattutto se ancora studente,
cambierà scuola se non nel corso dell'anno scolastico, sicuramente
nell'anno successivo, perché vincolato ai meccanismi impersonali
delle graduatorie. L'opportunità dei supplenti delle scuole private
di poter far conto su chiamate dirette se offre loro una maggiore
probabilità di conferma da un incarico all'altro, al tempo stesso
li priva di una pluralità di esperienze ritenute qualificanti e
formative.
Seconda considerazione: "L'opportunità di maturare esperienze in
competenze ritenute rilevanti a livello ministeriale nella
formazione degli insegnanti, dai percorsi d'inclusione degli
studenti stranieri alle strategie di approccio a situazioni di
disagio sociale o familiare, dalla messa in atto di didattiche
specifiche per gli studenti in italiano L2, lingua 2 - vale a dire
gli studenti stranieri che studiano l'italiano - all'acquisizione
di aggiornate competenze docimologiche, ossia basate sullo studio
di criteri scientifici di valutazione negli esami, nei concorsi e
sulla tecnica relativa di applicazione pratica di tali criteri.
Altro, punto: la possibilità di maturare e condividere
esperienze didattiche con insegnanti la cui competenza è
certificata dal possesso del ruolo dell'abilitazione.
E per ultima considerazione: la possibilità di partecipare a
progettazioni didattiche che coinvolgono il corso di laurea e i
suoi singoli componenti.
Infine, precisa la nota inviatami dall'Università, con la quale
chiedevo le ragioni delle scelte contenute nel regolamento del
2012, che: "Non vi sono motivazioni specifiche da fornire per gli
insegnanti delle discipline religiose, sportive e artistiche nelle
scuole pubbliche dell'infanzia e primarie".
Questo è quanto mi è stato fornito dall'Università per spiegare
le motivazioni di alcune scelte contenute nel regolamento, non di
tutte come abbiamo visto, considerato che su alcune non è stata
fornita una qualunque ragione.
Presumo che la struttura didattica odierna abbia dovuto fare uno
sforzo di ricostruzione di queste argomentazioni, quindi che questo
contributo sia il frutto di una sintesi di discussione ed
elaborazioni che immagino abbiano animato nel 2012 il dibattito sul
regolamento.
Per quanto mi riguarda - e ripeto che lo dico con il massimo
rispetto per l'autonomia dell'Università e in particolare della
facoltà di Scienze della formazione, in questo caso - il fatto che
non vi siano argomenti a supporto della riduzione del coefficiente
a 05, per l'attività dei docenti di discipline religiose, sportive,
artistiche, nelle scuole pubbliche dell'infanzia primaria, dice già
di una valutazione sostanzialmente poco solida, quantomeno a mio
modesto parere.
L'errore che fa questa motivazione - sempre a mio parere - è di
fare classifiche d'importanza tra insegnanti e insegnamenti.
Si tenga presente che spesso musica e ginnastica - immagino che
la musica rientri nelle discipline artistiche, me l'hanno
confermato - sono prese in carico da insegnanti che hanno
specifiche competenze oltre al loro percorso ordinario di studi.
Nel caso specifico della musica posso citare il caso di mia moglie
che insegna alle primarie musica oltre alle sue materie ordinarie,
cioè matematica, geometria e scienze, in quanto diplomata in
pianoforte presso un Conservatorio pubblico e, in aggiunta al
diploma di scuola magistrale, cioè il titolo che occorreva
trent'anni anni fa per l'accesso all'insegnamento nella scuola
primaria, possiede una successiva laurea in Scienze d'informazione
primaria conseguita mentre già lavorava, per arricchimento
personale e non per necessità.
Tutto questo per dire che lei è stata investita del compito di
fare musica proprio perché era l'unica che aveva queste competenze,
acquisite altrove.
Non credo che un insegnante di ginnastica, soprattutto oggi che
è previsto un laureato in scienze motorie per le classi quarte e
quinte della scuola primaria, possa essere considerato come un
insegnante di serie B.
Per quanto riguarda le differenze tra scuole paritarie e
pubbliche in termini di riconoscimento di quote di tirocinio, devo
dire che non ho trovato nella mia esplorazione su Internet
regolamenti che diminuiscano, in questo caso, della metà il valore
dell'insegnamento e degli insegnanti, a seconda che insegnino in
una scuola dell'infanzia o primaria paritaria.
Il fatto che vi sia una parità riconosciuta per legge tra alcune
scuole non regionali o non statali e la scuola pubblica credo
significhi che la qualità dell'insegnamento sia analoga, a
prescindere dall'opportunità o meno di fare esperienze in più
scuole o di poter partecipare a progettazioni didattiche che
coinvolgono il corso di laurea o i suoi singoli componenti con le
motivazioni che le ho letto.
Lascio questa mia riflessione agli atti, invitando l'Università
a interrogarsi sull'attualità di questa regolamentazione che
francamente, a mio modesto parere, ha dei punti di debolezza e
direi anche qualche incongruenza.
Presidente -
Consigliere Aggravi per la replica.
Aggravi (RV) -
Io ho apprezzato anche la sua conclusione
e la sua riflessione, nel senso che, quando mi sono stati segnalati
questi casi, e lo dico anche da ex studente... spesso non si va a
contestare per evitare poi delle conseguenze successive - diciamoci
la verità - perché nessuno vuole entrare nell'autonomia
dell'Università, però i fatti sono questi e vado per ordine, perché
ho poco tempo.
Mi sembra di capire che l'uso del termine "Scuola pareggiata"
non ci dovrebbe più essere, perché il mondo è stato diviso tra le
scuole paritarie, le non paritarie e poi ci sono anche le
straniere; effettivamente sul sito del MIUR sono andato a
recuperarmi quello che lei giustamente mi ha detto, quindi la
scuola pareggiata non dovrebbe più esistere.
Mi chiedo - perché mi sono state fatte vedere - come mai in
realtà in più di una si citi il discorso della scuola pareggiata,
che non ci dovrebbe più essere.
La seconda domanda - quella dell'applicazione di un coefficiente
dello 0,5 - mi è parsa assurda perché, ripeto, non sono un esperto
di formazione, però in un regolamento didattico non si fa
differenza riguardo ai tirocini e si rimanda alla Commissione del
tirocinio. All'interno del Regolamento della Commissione didattica
del corso si trova effettivamente quell'applicazione di quello
0,5.
Se il legislatore - o chi ha diviso il mondo tra scuole
paritarie e scuole non paritarie - per l'appunto, ha previsto che
la scuola non paritaria preveda il famoso esame di idoneità al
termine del percorso, vuol dire che il mondo è diviso in due,
quindi la paritaria è simile a una scuola pubblica, che ha gli
stessi elementi e la stessa qualità d'insegnamento e anche
d'insegnamento dell'insegnamento che servono a chi vuole
addentrarsi in quel mondo e a chi vuole diventare un formatore e un
docente.
Mi chiedo: "Che senso ha questo coefficiente se non una
discriminazione? "; torniamo sempre al termine successivo.
Mi viene anche da dire un'altra cosa: non ho dei dati, però
comunque si possono ricavare - o comunque c'è un
mood
mi
viene da dire, non mi viene il termine italiano - rispetto a
tirocini e supplenze.
Spesso e volentieri le scuole paritarie pare che siano molto più
propense a fornire posti per tirocini e supplenze, più della scuola
pubblica a sé stante, quindi mi viene da dire: "La fonte principale
di possibilità di supplenza di tirocinio è discriminata rispetto
all'altra", ma se è paritaria, cambia l'azionista (entro nel mio
campo) però la qualità è la stessa. Questo perché altrimenti
dovremmo dividere la scuola pubblica, la scuola privata e la scuola
diversa, perché altrimenti qui siamo soltanto a un livello che non
mi è chiaro, ma è una questione di coerenza. Dico questo perché, se
ho dato una certificazione di parità a una scuola che ha un altro
azionista, io mi chiedo perché poi in realtà ci siano queste
differenze.
Io osservo, come giustamente ha fatto lei, quello che vedo e,
oggettivamente, mi sarei aspettato un po' più logica ma forse,
purtroppo, chi ha fatto gli studi che ho fatto io, divide il mondo
tra dare e avere, quindi è un mondo troppo semplificato rispetto a
regolamenti e complicazioni. Ripeto, la cosa più strana è che mi
trovo un regolamento didattico che deve stare sopra che dice delle
cose e un regolamento che dovrebbe regolare l'attività della
Commissione che va a restringere il campo.
Mi sarei aspettato che il regolamento superiore dividesse già in
due il
campo, però io ho voluto portare all'attenzione
dell'Aula questo caso proprio perché mi sembrava estremamente
strano quello che avveniva.
Lo dico perché poi c'è la necessità di formare non solo in aula
ma anche fuori determinate qualifiche, in particolare chi sceglie
di fare formazione primaria o qualsiasi altra formazione, ossia
coloro che dovrebbero poi formare il nostro domani e
oggettivamente, se iniziamo da qui, mi sembra una cosa abbastanza
strana. Per tali ragioni l'ho voluto portare all'attenzione di
tutti, ma soprattutto per il discorso della scuola pareggiata non
sono riuscito a trovare comprensione e quindi ho voluto chiedere
lumi e mi sembra che, alla fine, non sia andato tanto distante
dalle ricerche ho fatto.
Se esiste una scuola paritaria, tale deve essere perché
altrimenti è non paritaria e quindi va trattata come tale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK