Consiglio Regionale della Valle d'Aosta - Oggetto del Consiglio n. 3392 del 7 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3392 del 7 marzo 2024 - Resoconto
OGGETTO N. 3392/XVI - Interpellanza: "Sistemazione del
giardino adiacente le case popolari site a Issogne in seguito ai
lavori di costruzione e demolizione".
Bertin (Presidente) -
Punto n. 35. Consigliere Ganis a
lei la parola.
Ganis (LEGA VDA) -
Parliamo di ARER, parliamo di case
popolari, un tema molto sentito dal collega Manfrin e dal collega
Baccega.
Quest'iniziativa vuole mettere in evidenza una situazione di
malessere, segnalata da alcuni residenti delle case popolari
d'Issogne in frazione Les Garines.
Da un sopralluogo effettuato domenica 18 febbraio 2024 e
documentato tramite fotografie ...lei, Assessore, sa benissimo che
spesso mi reco sul posto per rendermi conto delle problematiche che
i cittadini mi segnalano, lei ha già penso un po' di foto dei
torrenti e adesso avrà anche quelle delle case popolari di Issogne,
anche perché comunque ho saputo che, dopo aver portato
all'attenzione il problema della mancata manutenzione dei torrenti,
qualcosa forse finalmente si sta muovendo.
Tornando all'iniziativa, nei giardini adiacenti alle strutture
abitative, in particolar modo quella soggetta a lavori di
riqualificazione energetica, risulta ancora ammassata una grande
quantità di rifiuti da costruzione e demolizione.
Ricordo che i ponteggi per la ristrutturazione sono stati
rimossi e che alcuni alloggi sono in attesa di essere
assegnati.
Visto che la riqualificazione energetica per le case popolari
presenti nel Comune d'Issogne è costata circa 2.500.000 euro, ci
dispiace constatare - e dalle fotografie in mio possesso e tra
l'altro ce le ha anche lei - che l'immobile soggetto ai lavori
presenta già delle imperfezioni strutturali ben evidenti, è la
pagina 5.
Ricordato che l'immobile è in attesa di essere consegnato alle
future famiglie, i sottoscritti Consiglieri interpellano il Governo
regionale per conoscere se sia informato della grande mole di
rifiuti da costruzione e demolizione presenti nel giardino
adiacente all'immobile e se s'intenda procedere in tempi brevi alla
rimozione di tutto il materiale di demolizione e di costruzione
accantonato nei dintorni dell'edificio.
Presidente -
Risponde l'assessore Sapinet.
Sapinet (UV) -
Prima alcune considerazioni, io credo che
questa sua iniziativa abbia avuto un effetto, e poi lo vedremo
dopo. Riguardo ai torrenti però, come abbiamo detto tantissime
volte, è un'attività, quella della pulizia dei torrenti, che ben
funziona, è ben rodata. Io ho iniziato a fare amministrazione
comunale dal 2005 e, a tutti i livelli, abbiamo degli attori che
sono operativi e che sono delle sentinelle sui territori, parlo dei
Comuni, dei Consorzi di miglioramento fondiario, del Corpo
Forestale, delle strutture appartenenti all'Assessorato del
sottoscritto e quella del collega Carrel, che lavorano in perfetta
sinergia e danno delle priorità. Ci sono delle risorse che, in base
alle priorità, vengono poi messe in atto sul territorio, quindi
prima tocca un Comune, un torrente, e poi all'altro e avanti
così.
Tra l'altro abbiamo anche dei dirigenti impazienti di venire in
III commissione proprio a illustrare quest'attività e questo
lavoro, quindi è chiaro che è un impegno che già ci siamo presi e
che oggi ribadisco appena ovviamente i lavori della III commissione
ce ne daranno modo, perché l'agenda è carica.
Riguardo invece all'iniziativa... prima si parlava del quartiere
Cogne, per rispondere poi anche al collega Baccega, io sono
convinto che si lascerà nel 2025 un quartiere Cogne migliore di
quello del 2020; lei si occupa da anni del quartiere Cogne, io
sicuramente meno, ma è un quartiere che comunque conosco e su
questo sono certo, con tutte le problematiche che stiamo
affrontando, che sta affrontando ARER e che via via dovremmo
risolvere, però non vi sono dubbi di avere nel 2025 un quartiere
migliore rispetto al 2020.
Per ritornare all'oggetto dell'iniziativa - e mi scusi collega
se abbiamo divagato - ma a partire dal 2021, come abbiamo detto,
l'ARER ha avviato un massivo programma di riqualificazione
energetica. Nel dettaglio sono stati avviati prima i lavori sui
ventidue fabbricati ubicati sull'intero territorio regionale, tra i
quali rientra l'intervento nel Comune d'Issogne in frazione Les
Garines 4 e poi i lavori sui quindici fabbricati del quartiere
Cogne.
Al 31 dicembre 2023, gli interventi di efficientamento
energetico sui fabbricati del territorio regionale risultano
conclusi con la sola eccezione di Châtillon, il quale residua circa
il 13% dei lavori, e Pontboset.
Dalle previsioni in sede di progettazione esecutiva circa i
benefici attesi in termini di risparmio energetico, grazie a questi
interventi si prevede una riduzione media dei consumi sui
fabbricati che si attesta al 50%, di cui corrisponde anche una
riduzione in termini di emissione del 48%.
Il dato relativo alla riduzione dei consumi è sicuramente
importante, ma il tutto si traduce anche ovviamente in una
riduzione dei costi.
Venendo alle sue richieste, ovviamente è stato tutto riportato
agli uffici dell'ARER che ci hanno comunicato, riguardo al primo
quesito, che il fabbricato sito in Issogne, frazione Les Garines 4,
è oggetto di un intervento di manutenzione straordinaria e di
efficientamento energetico e, nell'ambito di tali interventi, la
parte dei lavori relativi al cosiddetto Superbonus è stata
completata il 31 dicembre 2023, come previsto dalla normativa in
materia, mentre sono da concludere i restanti lavori di
manutenzione straordinaria, pertanto l'area di cantiere è ancora
presente.
Circa invece il secondo quesito, "I residui di lavorazioni
depositati nelle aree di cantiere", l'impresa è stata sollecitata
alla relativa rimozione e allo smaltimento dal direttore dei lavori
incaricato, ovviamente sotto sollecitazione anche di ARER.
Dalle ultime verifiche, che risalgono proprio a questi giorni,
ai fini di essere aggiornato in questa risposta, risulta che le
aree esterne sono state ripristinate a normalità. Vi è ancora del
materiale da rimuovere che però è presente esclusivamente
all'interno dell'area di cantiere e questo avverrà nei prossimi
giorni.
Va comunque ricordato, come dicevo, che il cantiere sarà
presente e attivo sino alla conclusione anche dei lavori di
manutenzione, complementare agli interventi di efficientamento
energetico.
Come dicevo in apertura, io la ringrazio per quest'iniziativa
perché sicuramente ha avuto un effetto importante.
Presidente -
Replica il consigliere Ganis.
Ganis (LEGA VDA) -
Ci fa piacere sapere che le aree
esterne questa volta siano state liberate, quindi le nostre
iniziative comunque hanno avuto un seguito, ma credo che abbiano
avuto seguito anche le iniziative sui torrenti, visto che, dopo
aver presentato le varie iniziative, i lavori di protezione si
stanno eseguendo.
Quello che mi preoccupava maggiormente era proprio la situazione
in cui molti cittadini si trovavano nel Comune di Issogne, perché
le case popolari comunque presentavano dei pericoli, anche perché
lì si sa benissimo che vivono anche tantissimi bambini. Ci sono
delle cataste ancora senza protezione, ci sono dei materiali ancora
da portar via e a noi fa piacere che comunque oggi una parte di
queste macerie sia stata evacuata.
Rimane ancora una cosa: dato che i lavori di efficientamento
energetico sono costati 2 milioni di euro, ci dispiace vedere che
ci siano ancora delle parti in cui sono praticamente da rifare.
Dalla foto n. 5 lei può constatare che, dopo aver fatto i lavori, i
pezzi di intonaco si stanno già staccando.
Noi come gruppo quindi continueremo a vigilare sul problema.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK