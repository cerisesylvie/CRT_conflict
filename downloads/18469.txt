Consiglio Regionale della Valle d'Aosta - Oggetto del Consiglio n. 1575 del 4 ottobre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
COMMERCIO
Precedente
Successivo
Resoconto integrale del dibattito dell'aula
Oggetto del Consiglio n. 1575 del 4 ottobre 2000 - Resoconto
OGGETTO N. 1575/XI Costituzione della Camera di Commercio
della Valle d'Aosta. (Interpellanza)
Interpellanza Richiamate le precedenti iniziative consiliari
presentate dal Gruppo Consiliare degli "Autonomisti/Autonomistes"
in merito alla nascita della Camera di Commercio della Valle
d’Aosta;
Evidenziati i ritardi burocratici per l’avvio
della stessa, confermati anche dalle dichiarazioni in risposta da
parte dell’Assessore competente;
Richiamato altresì il programma della Maggioranza, che presenta
tra i suoi punti fondamentali la costituzione della Camera di
Commercio della Valle d’Aosta;
Riportate le dichiarazioni dell’Assessore
competente che prevedeva la presentazione dello studio di
fattibilità, da parte di Unioncamere alla fine del mese di aprile
2000;
i sottoscritti Consiglieri regionali
Interpellano
la Giunta regionale per conoscere:
1) se è stato presentato, nel rispetto della tempistica
prevista, da parte di Unioncamere tale studio di fattibilità;
2) in caso di risposta positiva al punto 1 le considerazioni in
merito e le prospettive dell’iter burocratico;
3) in caso di risposta negativa al punto 2 le motivazioni del
ritardo e le eventuali azioni da effettuare.
F.to: Lanièce - Comé - Viérin M.
Presidente
La parola al Consigliere Lanièce.
Lanièce (Aut)
Su questo argomento il gruppo degli
Autonomisti ha presentato diverse iniziative nel passato, a partire
dal 1996, e nel 1997 è stato presentato addirittura un progetto di
legge riguardante l'istituzione della "Chambre des entreprises, des
activités autonomes et libérales valdôtaines", Camera delle imprese
e delle professioni; quindi più volte il gruppo degli Autonomisti
ha ribadito l'importanza della nascita in Valle d'Aosta della
Camera di commercio sollecitando il Governo regionale a porsi in
questa direzione e a creare questo ente, tanto più che nel
programma di maggioranza sancito nel giugno 1998 abbiamo notato che
questa maggioranza ha inserito la volontà di creare questo ente
così importante.
In questa ottica, vista la rilevanza della questione per tutto
il comparto commerciale e turistico della Valle d'Aosta e volendo
mantenere attiva l'attenzione nei confronti di questo ente, abbiamo
presentato questa ennesima iniziativa consiliare. Il 15 luglio
1998, all'indomani delle elezioni, richiamando anche il fatto che
la nuova maggioranza aveva inserito nel suo programma la volontà di
costituire in Valle finalmente la Camera di commercio, avevamo
presentato una mozione indirizzata sempre all'Assessore Ferraris
nella quale chiedevamo di creare un gruppo di lavoro per cominciare
a seguire questo argomento e per poter accelerare i tempi.
L'Assessore ci aveva chiesto all'epoca di ritirare la mozione, come
poi avevamo fatto, dicendo che c'era già la volontà di creare un
gruppo di lavoro con l'incarico di sviluppare un progetto in merito
alla costituzione di una futura Camera di commercio.
Il gruppo di lavoro, dopo varie riunioni, ha deciso di affidare
a un sottogruppo tale organizzazione, il quale ha evidenziato la
necessità di coinvolgere un'altra associazione, l'Unioncamere, per
tutte le questioni legate alla creazione della Camera di commercio
della Valle d'Aosta oltre che al ruolo e all'evoluzione di questo
organismo.
Lo studio di fattibilità della Camera di commercio da parte di
Unioncamere doveva essere presentato nello scorso mese di aprile.
Sono già passati sei mesi dalla data preventivata; non essendo ad
oggi pervenuta a noi Autonomisti alcuna informazione in merito
abbiamo ritenuto opportuno portare in quest'aula questa
interpellanza con la quale si chiede se è stato presentato lo
studio di fattibilità e quali sono i contenuti in modo da
verificare le eventuali problematiche, nonché il preciso ruolo
della Camera di commercio che la maggioranza vuole individuare.
Aspettiamo le risposte dell'Assessore per fare eventualmente le
nostre controdeduzioni.
Presidente
La parola all'Assessore all'industria,
artigianato ed energia, Ferraris.
Ferraris (GV-DS-PSE) Il Consigliere Lanièce ha ricordato l'iter
che ha seguito la questione relativa alla costituzione di un ente
camerale in Valle d'Aosta, d'altronde lo stesso programma di
maggioranza dell'attuale legislatura prevede che, attraverso un
adeguato strumento di autonoma rappresentanza, le associazioni
economiche e i liberi professionisti della Regione potranno
svolgere un ruolo di supporto e promozione degli interessi generali
che attengono alle imprese e alle libere attività professionali e
che per realizzare questo si procederà attraverso i principi del
federalismo anche nel settore economico, al fine di ridurre il
ruolo di gestione dell'Amministrazione regionale, riconducendo la
sua azione alle attività di indirizzo, programmazione e
coordinamento, valutazione e controllo.
Il gruppo di lavoro, come è stato ricordato, ha ritenuto
opportuno il coinvolgimento di Unioncamere; con la delibera n.
671/2000 è stato affidato a Unioncamere l'incarico per
l'approfondimento in materia di riforma del sistema camerale e il
disciplinare di incarico formalizzato alla fine del mese di marzo
prevedeva che lo svolgimento delle attività si doveva concludere
entro sei mesi dalla data di formalizzazione dell'incarico stesso,
con la consegna di un primo elaborato entro 45 giorni dalla data di
affido.
Unioncamere infatti ha predisposto un primo elaborato nel mese
di aprile 2000 che concerne un rapporto sulla riforma del sistema
camerale e dei servizi annessi in Valle d'Aosta, più precisamente
il rapporto ha riguardato un preliminare di costruzione della
particolare disciplina delle funzioni camerali nella Regione Valle
d'Aosta e le proposte di riforma che erano sul tappeto, una breve
trattazione sugli aspetti legati alla riforma delle Camere di
commercio (legge n. 580/93) e i conseguenti rapporti fra queste e
le regioni, in particolare rispetto alle Regioni a Statuto
speciale, un'analisi delle ripercussioni della semplificazione e
del cosiddetto "federalismo amministrativo" delle "Bassanini",
quindi i principi dettati dal decreto legislativo n. 112/98 sulle
Camere di commercio con specifico riferimento al trasferimento di
competenze alle autonomie funzionali e un excursus sul
funzionamento delle Camere di commercio nei Paesi vicini, in
particolare la Francia.
Successivamente, sulla base delle valutazioni espresse dal
gruppo di lavoro, si è giunti a un ulteriore approfondimento e
all'aggiunta di altri elementi conoscitivi che hanno portato a un
approfondimento relativamente alla dislocazione in Valle d'Aosta
dei servizi assimilabili a quelli camerali gestiti direttamente
dalla Regione e dei servizi alle imprese gestiti tramite strutture
promosse dalla Regione al fine di evidenziare eventuali spazi di
razionalizzazione. Si è approfondita la natura giuridica delle
camere di commercio e le recenti modifiche normative del diritto
annuale, le modifiche della legislazione concernente le camere di
commercio successivamente alla legge di riforma, l'ordinamento
delle camere di commercio nelle Regioni a Statuto speciale, in
particolare nel Trentino Alto Adige e in Sicilia; sono stati fatti
approfondimenti anche per quanto riguarda il sistema camerale in
Svizzera.
In seguito a questo Unioncamere ha elaborato un documento di
approfondimento sulla dislocazione dei servizi alle imprese nella
Regione Valle d'Aosta e sull'evoluzione del sistema camerale. Tale
documento è stato presentato durante una riunione del gruppo di
lavoro nel mese di giugno nel corso della quale sono emerse le
prime linee di indirizzo per un disegno di legge regionale sulla
riforma dei servizi camerali della Regione. Unioncamere ha
predisposto infine una relazione conclusiva ed un'ipotesi di legge
regionale sul riordino dei servizi camerali in Valle d'Aosta che è
stata vista in modo informale nel mese di luglio ed è stata
trasmessa formalmente il 14 settembre 2000 nel rispetto dei tempi
previsti dal disciplinare di incarico.
Quali sono i contenuti? Nell'ambito della realizzazione del
programma di maggioranza, come ricordavo prima, volto
all'applicazione dei principi del federalismo in campo economico,
tenuto conto della specificità della Valle d'Aosta e prendendo
spunto anche dall'esperienza della rete nazionale ed europea del
sistema camerale nella quale riteniamo opportuno integrarci,
l'orientamento individuato consiste nel prevedere la costituzione
di un ente che ipoteticamente potremmo chiamare "Chambre des
entreprises, des activités autonomes et libérales valdôtaines" che
veda la partecipazione delle imprese, dei consumatori, dei
lavoratori dipendenti, dei lavoratori autonomi e delle libere
professioni.
La soluzione indicata consiste quindi nella creazione di un ente
pubblico collegato alla rete nazionale europea delle camere di
commercio, caratterizzato da autonomia funzionale, che svolga
attività di supporto e di promozione degli interessi generali delle
imprese, nonché funzioni nelle materie amministrative ed economiche
relative al sistema delle imprese.
La creazione di questo organismo, tenuto conto del fatto che le
suddette funzioni sono state gestite direttamente dalla Regione per
54 anni dal 1946, deve avvenire attraverso la costruzione di un
percorso graduale e di un confronto con i soggetti interessati.
In conclusione, con l'intervento proposto, possono trovare
risposta le problematiche contenute nell'ordine del giorno del
Consiglio del 1998 richiamato dal Consigliere Lanièce, gli
orientamenti sviluppati dal programma di maggioranza e quelli
emersi dal gruppo di lavoro ossia: costituire un ente operante a
livello regionale adottando modalità che, pure in raccordo con
l'evoluzione amministrativa nel resto del territorio nazionale,
soprattutto in relazione alle tendenze verso il decentramento e il
principio di sussidiarietà, esaltino gli elementi di peculiarità e
di autonomia della Valle d'Aosta; concretizzare il principio
dell'autogoverno del sistema delle imprese e delle libere
professioni responsabilizzandole per contribuire più efficacemente
al rafforzamento del tessuto imprenditoriale della Valle d'Aosta;
contribuire a fornire alla Regione gli elementi conoscitivi e le
informazioni economiche per un'efficace programmazione degli
interventi sul territorio; rappresentare un momento di un
costruttivo e sistematico meccanismo di cooperazione fra la Regione
e le rappresentanze economiche; costituire una serie di funzioni
consultive e di concertazione; contribuire con il monitoraggio
delle diverse strutture specializzate all'ottimizzazione da parte
della Regione dell'offerta dei servizi alle imprese soprattutto di
quelli a valenza innovativa.
Attualmente la proposta è all'esame della Giunta regionale che
sta approfondendo le questioni relative sia ai tempi e alle
modalità di trasferimento al nuovo ente ipotizzato delle funzioni
amministrative e di regolazione del mercato, sia alla dotazione
finanziaria e alla dotazione di personale che sono questioni non
trascurabili.
Successivamente tale proposta sarà esaminata dal tavolo di
concertazione per il patto dello sviluppo rientrando questa fra gli
obiettivi definiti dal patto stesso; al termine di questo iter sarà
coinvolto il Consiglio regionale per le valutazioni conclusive e
per l'adozione degli atti legislativi relativi alla realizzazione
del progetto.
Presidente
La parola al Consigliere Lanièce.
Lanièce (Aut)
Sembra che stavolta abbiamo raggiunto
finalmente lo scopo.
Dalle parole che ci ha appena detto l'Assessore mi sembra che ci
sia la volontà di arrivare al più presto alla determinazione di
questo ente importantissimo per tutto il settore commerciale e
turistico valdostano.
Nel prendere atto della risposta fornitaci dall'Assessore, lo
invito a farmi pervenire quanto ha letto in modo da valutarlo con
attenzione.
Aggiungo due riflessioni: ovviamente ci auguriamo che questa
bozza, che è al vaglio della Giunta, venga al più presto portata in
discussione anche perché mi ricordo che in risposta all'ultima
iniziativa presentata dal collega Comé, l'Assessore aveva detto
che, al di là di costruire questo ente, c'era bisogno di aprire un
dibattito politico sulle funzioni che questo ente dovrà svolgere
visto che fino adesso tutte le funzioni camerali sono state svolte
direttamente dalla Regione; quindi prima avremo questa bozza a
disposizione, prima si potrà aprire un dibattito politico su questo
tema sperando che ci sia anche da parte dell'Assessore la
disponibilità ad ascoltare le altre componenti che non fanno parte
della maggioranza, dato che si tratta di uno strumento per tutta la
Valle d'Aosta per il quale noi Autonomisti ci siamo sempre battuti
ed al quale siamo disponibili a dare il massimo contributo nella
direzione di creare un ente finalizzato alle esigenze che abbiamo
sempre sostenuto.
In secondo luogo vogliamo sperare che questo ente diventi lo
strumento che le stesse associazioni di categoria hanno sempre
richiamato perché sappiamo bene che in questi anni, in cui si è
discusso di questo problema, alle iniziative politiche sono seguite
delle iniziative da parte delle categorie che quasi quasi
contrastavano con quanto si diceva in quest'aula; quindi ci
auguriamo che questa bozza sia stata portata avanti in comunione di
intenti con le associazioni di categoria interessate in modo che si
possa finalmente arrivare a una proposta definitiva dove sappiamo
che le categorie interessate sono parte in causa e hanno
contribuito alla redazione della bozza.
Questo per evitare, come è avvenuto in passato, di presentare in
aula dei disegni di legge riguardanti certe categorie sapendo che
le stesse non sono per niente d'accordo su quanto noi inseriamo in
normativa.
Quindi mi auguro che ci sia stato da parte dell'Assessore un
coinvolgimento delle categorie interessate in modo che quando la
bozza verrà in aula avremo di fronte un documento che ha già dei
forti sostenitori nelle stesse categorie a cui questo strumento è
indirizzato.
In conclusione ci auguriamo di avere al più presto questa bozza
per poter intervenire nel dibattito politico che dovrà nascere su
questo strumento che è importante soprattutto per il settore
economico della Valle d'Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK