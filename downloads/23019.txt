Consiglio Regionale della Valle d'Aosta - Oggetto del Consiglio n. 2351 del 20 dicembre 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2351 del 20 dicembre 2006 - Resoconto
OGGETTO N. 2351/XII - Riserva di parcheggi per i pazienti del
Day-Hospital di Oncologia dell'Ospedale regionale.
(Interpellanza)
Interpellanza
Ricordato che nell'ala sud-ovest dell'Ospedale è dislocato il
Day-Hospital di Oncologia, al quale accedono i pazienti che devono
sottoporsi ai trattamenti antitumorali che, per la loro natura,
possono durare anche parecchie ore;
Constatato che la dislocazione periferica del reparto
rispetto al parcheggio pluripiano antistante l'entrata del presidio
unitamente all'assenza su Via Chaligne, di specifiche aree dedicate
alla sosta delle autovetture dei pazienti o di chi li accompagna,
costringono gli ammalati ad attraversare l'area ospedaliera
percorrendo a piedi un lungo tratto;
Rilevato inoltre che la durata del trattamento e la mancanza
di stalli di sosta gratuiti nel parcheggio pluripiano a Est del
Presidio ospedaliero hanno come diretta conseguenza l'esborso di
una somma considerevole di denaro da parte dei pazienti in
considerazione del fatto che i cicli di cura possono durare anche
alcuni anni;
Considerato che la Direzione sanitaria dell'ospedale
regionale, su richiesta dell'Associazione Nazionale Emodializzati,
ha giustamente concesso tre aree di sosta riservate ai pazienti
emodializzati all'interno del presidio di Viale Ginevra;
i sottoscritti Consiglieri regionali
Interpellano
l'Assessore competente per conoscere se:
1) è condivisa dal Governo regionale la necessità di valutare
positivamente la richiesta di riservare un certo numero di stalli
per i pazienti del Day-Hospital di Oncologia;
2) è intendimento della Giunta intervenire presso i
responsabili del Presidio Ospedaliero di Viale Ginevra.
F.to: Venturella - Squarzino Secondina
Presidente
- La parola al Consigliere Venturella.
Venturella (Arc-VA)
- Questa interpellanza vuole
risolvere un problema che, credo, sia sul tavolo dei responsabili
del Presidio ospedaliero di viale Ginevra da un po' di tempo e
deriva dal fatto che nell'ala sud ovest dell'Ospedale è dislocato
il Day-Hospital di Oncologia. A questo Day-Hospital accedono dei
pazienti che per la loro patologia sono di solito debilitati, e
proprio per la concomitanza di 2 situazioni logistiche che non
permettono né su Via Clavalité, né sul lato est di accedere alla
struttura e quindi non permettono ai pazienti e ai loro parenti di
entrare in Ospedale, essi devono percorrere quel lungo tunnel aereo
che da est li porta fino alla zona ovest dell'Ospedale, questi
pazienti di solito molto debilitati dalle cure sono costretti a
percorrere tutto a piedi, con notevoli disagi sia per essi che per
i loro parenti. Aggiungo che non sono previste all'interno delle
aree di sosta riservate nell'Ospedale, così come lo sono per altri
pazienti.
Chiediamo all'Assessore se è condivisa dal Governo la necessità
di valutare positivamente la richiesta di riservare alcuni stalli
per la sosta all'interno dell'area a parcheggio dell'Ospedale per i
pazienti del Day-Hospital di Oncologia, quindi se è intenzione
della Giunta intervenire presso i responsabili del Presidio.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Sono d'accordo, le osservazioni fatte sono
corrette, purtroppo non si possono risolvere i problemi subito
quando ci sono in corso programmazioni differenti. Mi riferisco non
solo ai parcheggi, in questo periodo i disagi per i pazienti che
accedono all'Oncologia sono quelli segnalati, conosco benissimo lo
stato clinico di questi pazienti, quindi non solo i parcheggi, ma
la struttura stessa del Day-Hospital oncologico soffre di un
disagio.
Nel 2007 sarà conclusa la Radioterapia e il Day-Hospital
oncologico avrà altri spazi e un'altra ricettività per questi
malati che meritano un'attenzione particolare. A questo si aggiunga
che la chiusura al parcheggio gratuito da parte del Comune del
parcheggio di Via Chaligne ci ha colti impreparati, non lo sapevamo
e, pur essendoci diversi parcheggi riservati all'interno
dell'Ospedale - io andavo in moto anche per non occupare uno spazio
a me non riservato - la riservazione di questi parcheggi non è
rispettata. È già partita una lettera e, con l'anno nuovo, ci
saranno nuove indicazioni per chi utilizza la sbarra d'entrata;
andavo su a vedere un malato, oggi, ed effettivamente molti dei
dipendenti che hanno dei parcheggi riservati nel parcheggio ad est
o altri dipendenti che hanno in situazione di reperibilità dei
parcheggi riservati a Mont Blanc, occupavano indebitamente alcuni
parcheggi... questa è una riservazione che va fatta.
Accetto le sue indicazioni che del resto noi abbiamo
sott'occhio, soprattutto per il disagio dell'utente; a questo si
aggiunge non solo la conclusione per l'anno prossimo della
Radioterapia, ma per l'anno prossimo avremo in funzione anche
l'Hospice, la nuova struttura collegata all'Oncologia. Lo stesso
discorso vale per la programmazione della ristrutturazione di tutta
l'Oncologia, che è in questo momento è ferma perché il primario ha
deciso di andare in pensione, quindi si deve espletare a breve un
nuovo concorso.
Fatto salvo questo discorso, il nostro impegno è di riservare
dei parcheggi non solo per i pazienti sottoposti a dialisi, ma
anche per i pazienti oncologici. È già partita una lettera al
Comune di Aosta che chiede un accordo su dei parcheggi riservati in
Via Chaligne. Dico comunque che esiste un servizio di trasporto
gratuito per i disabili, i malati oncologici dovrebbero segnalare
questa cosa al servizio. I progetti di ampliamento dell'Ospedale
prevedono - come è stato fatto vedere diverse volte - un numero di
parcheggi tale che dovrebbe risolvere tutte queste situazioni, ma
soprattutto quelle relazioni fra le parti che sono sempre più
importanti.
Presidente
- La parola al Consigliere Venturella.
Venturella (Arc-VA)
- Ringrazio l'Assessore per la
risposta precisa e circostanziata, ci ha edotti che è partita una
lettera in cui si chiede al Comune di Aosta di poter riservare su
Via Chaligne dei parcheggi gratuiti per chi ha bisogno delle cure
in Day-Hospital.
Mi permetto però di fare 2 brevi osservazioni. Le strutture
vanno bene, sappiamo che c'è la struttura nuova di Radioterapia con
il nuovo reparto per questi pazienti, ma non abbiamo capito se vi
saranno nella struttura dei parcheggi... mi pare di no... Se però
lei fa riferimento al nuovo Ospedale, forse dovranno aspettare
quanti anni i pazienti del Day-Hospital prima di avere un paio di
parcheggi?
Mi permetto di suggerirle, nel caso la sua richiesta al Comune
di Aosta avesse una risposta negativa, che esiste nel lato nord
ovest dell'Ospedale un parcheggio, esiste un'area aperta a chi non
si sa, ho visto dei passi un po' particolari di dipendenti USL che
non hanno credo particolari problemi di reperibilità, di Pronto
soccorso, dove sono dislocate una ventina di auto. Le do un
suggerimento: come sono stati riservati al di là della sbarra di
entrata del Presidio quelle 3 aree di sosta riservate ai pazienti
emodializzati, si potrebbe fare nella stessa maniera per un paio di
aree di sosta e spostare eventualmente quelle aree di sosta
riservate ad altro personale all'interno di queste aree nello
spigolo nord ovest, così potremmo soddisfare, in attesa del termine
dei lavori del reparto di Radioterapia o in attesa della
costruzione di questo fantomatico "Ospedale nuovo" ricostruito
nell'area "ex CONI", queste richieste. Ho contato le macchine, vi
sono almeno 5-6 auto che non hanno alcun contrassegno, vengono solo
fatte entrare... chissà come mai!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK