Consiglio Regionale della Valle d'Aosta - Oggetto del Consiglio n. 608 del 17 aprile 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 608 del 17 aprile 2019 - Resoconto
OGGETTO N. 608/XV - Interpellanza: "Interventi per la
risoluzione delle gravi criticità all'interno dell'Università della
Valle d'Aosta".
Rini (Presidente) -
Passiamo al punto 21 dell'ordine del
giorno, poiché il 20 verrà discusso congiuntamente con il punto 33.
Per l'illustrazione, la parola alla collega Spelgatti.
Spelgatti (LEGA VDA) -
Stia tranquilla, che non sono
assolutamente nervosa. Innervositevi pure voi, la cosa è
assolutamente divertente.
"Considerata la gravità di quanto avvenuto durante il Consiglio
dell'Università del 28.02.2019, dove i membri del Consiglio
medesimo hanno, all'unanimità, espresso la volontà di chiedere un
passo indietro all'attuale Rettore Fabrizio Cassella; preso atto
del documento sottoscritto da 30 su 49 docenti dell'Ateneo, in cui
denunciano apertamente tutta una serie di gravi inadempienze e
comportamenti non corretti ad opera del Rettore; preso atto altresì
del documento sottoscritto da 50 su 54 dipendenti in servizio
dell'Area amministrativa dell'Ateneo, che evidenzia altri gravi
comportamenti sempre in capo al Rettore", chiediamo di sapere
quindi interpelliamo "il Presidente della Regione, in qualità di
Presidente del Consiglio dell'Università della Valle d'Aosta, per
sapere come abbia intenzione di affrontare questa grave criticità
all'interno dell'Università della Valle d'Aosta".
Dalle ore 16:11 assume la presidenza il vicepresidente
Distort
.
Distort (Presidente) -
Grazie per l'esposizione, collega
Spelgatti. La parola, per la risposta, al Presidente della Regione
Fosson. Prego, Presidente.
Fosson (GM) -
Sono molto contento di risponderle io, non
mi sottraggo, sul reclutamento dei professori. L'assessore Certan
ha una delega all'università e ne ha parlato lei per questo.
Lei parla di queste riunioni che si sono svolte all'università,
prima in data 28 febbraio, ma soprattutto - bisogna precisare le
cose, non bisogna confonderle - quella del 25 marzo. La situazione
di tensione, che esisteva già da tempo tra il rettore e una parte
rilevante, soprattutto del personale amministrativo, ma poi anche
del corpo accademico, è stata affrontata proprio il 28 febbraio.
Dopo vari tentativi - poi ritornerò su quella riunione del 19
novembre del Consiglio dell'Università che ha citato lei - il 28
febbraio, quando abbiamo raccolto queste osservazioni, come diceva
lei, il rettore negli ultimi cinque minuti ha comunicato che non
sarebbe venuto. Quindi abbiamo aggiornato il Consiglio
dell'Università al 25 marzo e, in questa seconda convocazione, in
cui il rettore finalmente è stato presente, ha potuto ascoltare e
replicare a tutte le osservazioni che i docenti gli facevano.
Proprio in questa seconda riunione - a seguito di una lunga
riunione, perché anche noi abbiamo fatto consigli di università
molto lunghi; anche perché, questo a onore del vero, è una
situazione che aspettava e che necessita di un cambiamento, di una
riproposizione, questo è vero - comunque, in questa seconda
riunione il Consiglio, dopo le discussioni con il rettore presente
(perché il 28 febbraio non c'era) abbiamo preso atto, tutto il
Consiglio lo ha segnalato nel verbale, di una insanabile rottura,
incomunicabilità e impossibilità di rapporti con il personale
docente, in gran parte, e con quasi tutto il personale
amministrativo. Ma soprattutto abbiamo scritto (questa era la
premessa per fare qualsiasi atto successivo) che non vi è alcuno
spazio di mediazione.
Il Consiglio dell'Università, in quella data del 25 marzo, ha
deliberato di richiedere degli approfondimenti
giuridico-amministrativi per comprendere le soluzioni possibili di
questa situazione. Non appena questi saranno disponibili, sarà
convocato subito, già alla fine di questo mese o nei primi di
maggio, il Consiglio dell'Università.
Vede, collega Spelgatti, io non ho la bava alla bocca, anche se
ho una certa età: non tutti quelli che hanno una certa età hanno la
bava alla bocca e sono scemi. La criticità era già esistente, come
ha detto lei. La criticità aveva una base strutturale, di necessità
di riprogettualità, ma questa situazione di difficoltà è
precipitata proprio con il Consiglio del 19 novembre. Infatti lei
dice: da lì sono nati tutti i contrasti con il rettore. Sono stati
contrasti molto forti: probabilmente era una riunione che aveva
sicuramente delle basi corrette e doveva essere gestita in modo
diverso.
Sulle nomine fatte in quella riunione. Lei sa che nella riunione
del 28 febbraio, quando il rettore non è venuto, ci ha fatto però
pervenire una circolare in cui richiedeva che proprio queste nomine
fossero revocate; cosa che noi, assolutamente, non abbiamo fatto,
perché i principi per cui voi avete fatto queste nomine ci sembrava
di condividerli completamente. I contrasti sono partiti tutti da lì
ed è proprio da quella volta che il rettore... Non era mai
successo, mi permetta - vada a vedere i verbali di tutti i Consigli
dell'Università degli anni precedenti - che ci fosse un voto non
all'unanimità. In genere si faceva un preconsiglio in cui ci si
accordava. In quel Consiglio dell'Università forse era la prima
volta, ma anche la prima volta nelle università italiane, come ci
riferisce anche l'esperto professor Galli, dove si è sempre votato
all'unanimità. In quella volta lì, invece, no.
Da lì, ha ragione, sono nati tutti i contrasti, pesanti, con il
rettore, che non si è più presentato, che non ha firmato, fino a
quando glielo abbiamo intimato, queste assunzioni. E, soprattutto,
si è formalizzato, nella data del 25 marzo, questo stato di
insanabile possibilità.
Sono stupito che un Magnifico rettore dell'Università, di fronte
a questi contrasti, non abbia pensato di dimettersi. Forse questo
avrebbe reso più facile il percorso, però questo non è avvenuto,
nonostante un rapporto, una richiesta. E nonostante, lei lo sa
benissimo, che nel mese di ottobre di quest'anno, del 2019,
comunque il rettore scadrà.
Cosa abbiamo fatto, noi? Proprio in seguito alla presenza del
rettore e dopo aver giudicato, scritto e constatato (questa è la
parola giusta) che il contrasto era insanabile, abbiamo chiesto un
rapporto, un parere
pro veritate
a uno studio, perché, come
lei sa e me lo insegna - la parola "revoca" non c'è, in questa
interpellanza, ma c'è nella sua mozione - la possibilità di revoca
non c'è nello statuto dell'Università della Valle d'Aosta. Non solo
ma, come anche lei sa benissimo, perché mi insegnate diritto e io
accetto questi insegnamenti - anche se ogni tanto sbaglio io, ma
qualche volta sbagliate anche voi - lei sa benissimo che poi questo
parere e un'eventuale proposta di allontanamento o di revoca non è
votata e decisa dal Presidente dell'Università, ma è decisa dal
Consiglio dell'Università.
Comunque, noi aspettiamo questo parere per andare in questo
senso, ma lei sa benissimo, proprio perché è esperta di diritto,
molto più di me - e questo lo dico sinceramente - che non sarà una
procedura semplice. Perché, non essendoci l'istituto della revoca,
se questo parere ci dirà che lui può essere revocato, i tempi
saranno molto lunghi. Vorrei poi che lei si esprimesse e mi
dicesse: ci vorranno quindici giorni, ci vorranno... Anche perché
poi, nel momento in cui lo si farà, lui richiederà una sospensiva,
un'azione legale, eccetera, quindi ci vorranno molti tempi, perché
questo possa essere messo in atto.
Ci dispiace, noi abbiamo ereditato una situazione: come diceva
bene lei, da lì sono nati tutti i contrasti con il rettore, che noi
non siamo riusciti a sanare.
Se posso dire, però, anche qualcosa di positivo, è che nel
prossimo Consiglio dell'Università - dovrebbe riunirsi proprio
giovedì, cioè domani, il Senato accademico, che lui finalmente ha
riconvocato, perché è stato diversi mesi senza convocarlo - c'è
stata, a richiesta di alcuni membri del Senato accademico, la
proposta di quella terna da cui verrà scelto il nuovo rettore.
Anche se lui scadrà diversi mesi dopo, di solito le terne sono
presentate comunque cinque o sei mesi prima: la terna viene
presentata dal Senato accademico e il Consiglio dell'Università ha
il compito di scegliere nella terna quello che sarà il futuro
rettore. Una volta nominato un futuro rettore speriamo che le cose
si incanalino, soprattutto quel lavoro che ha descritto lei l'altra
volta e che noi condividiamo, cioè di revisione e di analisi di che
cos'è l'Università della Val d'Aosta e di che cosa deve fare.
Dico ancora una cosa che mi sembra positiva, proprio per questo
dialogo che abbiamo avuto con i professori. Sono ricominciati
questi tavoli di lavoro tra docenti, che voi avevate proposto il 19
novembre, ma che non erano mai partiti, proprio per disegnare
insieme il futuro dell'Università della Valle d'Aosta. Abbiamo
comunque perso quest'anno accademico, proprio perché dal 19
novembre in poi si è diviso.
Sulla procedura, che metteremo comunque in atto, perché questa
soluzione va comunque proposta, se il Consiglio dell'Università la
voterà, come lei sa saranno tempi lunghi, non semplici, non facili,
perché questo istituto della revoca non è previsto nello statuto
dell'Università della Val d'Aosta.
Presidente -
Grazie, presidente Fosson. Per la replica,
la parola alla proponente Spelgatti. Prego, collega.
Spelgatti (LEGA VDA) -
Partiamo dalle cose positive: mi
fa piacere che abbiate ritenuto legittimi gli atti che noi avevamo
adottato e, quindi, partiamo da questa cosa. Però poi andiamo
avanti.
Benissimo, lei ha sottolineato più volte che tutte le
problematiche sono nate dal Consiglio dell'Università del 19
novembre. Certamente sì!
(voce fuori microfono)
Sì, giustamente! Però non per questioni strane, ma per questioni
legate al fatto che noi abbiamo bloccato delle procedure di nomina
su chiamata che non si possono fare assolutamente. È gravissimo che
il rettore abbia provato, in tutte le maniere, a
bypassare
le decisioni - perché era stato votato, non con il suo voto,
chiaramente, e neanche con quello del Sindaco - però tutti gli
altri hanno votato e quindi queste procedure sono state
adottate.
Perché sono sorti tutti questi problemi? So benissimo che tutti
i Consigli dell'Università, in tutti questi anni di vita
dell'ateneo valdostano, sono sempre stati molto veloci e tutto
passava all'unanimità. Peccato che con noi non ha funzionato così,
perché ci siamo messi, silenziosamente - sono tutte cose che
vengono fuori a posteriori; il lavoro fatto all'epoca viene fuori
oggi, perché all'epoca non facevamo proclami - a valutare
esattamente tutto ciò che non funziona nell'università, ma con i
dati alla mano, perché abbiamo chiesto una quantità enorme di dati
e ci siamo messi a studiare. Abbiamo fatto tutto questo lavoro
assieme al Consiglio dell'Università.
Ma questo cambiamento, cioè l'obiettivo di dare un cambiamento e
quindi tagliare quei corsi che costano troppo o non funzionano, che
non hanno gli iscritti, che perdono iscritti, che non funzionano o
che non sono funzionali al bisogno dell'Università valdostana, non
è piaciuto! Non è piaciuto minimamente, perché mettevamo il naso in
qualcosa in cui non dovevamo, teoricamente, mettere il naso.
Invece, in qualità di Presidente del Consiglio dell'Università,
grazie al cielo abbiamo potuto farlo. Ed è per questo - rispondo
alla collega Pulz, in riferimento a un'iniziativa che aveva
presentato all'epoca - che rivendico la necessità che il Presidente
della Regione sia Presidente del Consiglio dell'Università, perché
io l'ho visto dall'altra parte, ho visto cosa si può fare, per
poter intervenire sul discorso dell'università, tramite il
Consiglio. Perché poi è il Consiglio che decide, però la Regione
deve poter dire: no, qua non funziona. Qua l'ateneo non è
funzionale, non sta facendo un lavoro funzionale al territorio, non
stiamo facendo le cose correttamente, perché non stiamo dando
risposte alle esigenze del territorio valdostano. Questo lavoro non
è minimamente piaciuto.
Peccato che il rettore, si sia messo di traverso su tutto, ha
bloccato tutto, ha bloccato tutti i lavori. Così ha messo a
repentaglio tutta la programmazione futura e, di conseguenza, ci
saranno delle responsabilità enormi, perché non si riusciranno
neanche, probabilmente, a incardinare i corsi per tempo, quando
all'epoca bastava fare tutte le cose correttamente. Abbiamo solo
chiesto di fare le cose secondo la legge, perché chiedere di fare
procedure di concorso aperte, dove possono partecipare tutti e
vinca il migliore, è previsto dalla legge. Così il rettore non ha
voluto fare.
Le rispondo anche che, verissimo, nello statuto dell'Università
della Valle d'Aosta non è citato l'istituto della revoca. È
un'anomalia del nostro statuto, ma superabilissima. Ma dov'è il
problema?!
Andiamo per ordine. Prima di tutto ci sono i principi generali
del diritto amministrativo e del diritto civile, che prevedono -
necessariamente! - che, quando viene fatta una nomina, se poi la
persona che è stata nominata non lavora correttamente, la si possa
revocare. La revoca è prevista in tutti gli altri statuti di tutte
le università, statali e non statali, perché anche per le statali
c'è tutta una normativa sulla revoca nelle università statali.
Quindi, valgono i principi generali del diritto. Non è perché nel
nostro statuto c'è questa anomalia, perché si sono dimenticati di
parlare esplicitamente della revoca, che però è un istituto di
diritto generale che si può tranquillamente applicare, allora
stiamo fermi e non facciamo niente.
Ripeto: da quello che è accaduto, cioè da quello che è avvenuto
per tutto il lavoro che avevamo fatto con il Consiglio
dell'Università, 30 su 49 docenti si sono ribellati e hanno fatto
un documento di accusa gravissimo nei confronti del rettore; e 50
su 54 dipendenti! E noi non c'eravamo più, noi abbiamo fatto
soltanto il lavoro correttamente, abbiamo impostato tutto quanto,
dopodiché siamo caduti! Peccato che sono andati avanti i docenti e
gli amministrativi.
Allora qual è la paura? Di un ricorso? Ma dov'è il problema?!
Con dei dati del genere, voglio vedere il rettore a vincere un
ricorso, di fronte a tutto quello che è successo e al documento
firmato, ripeto, da 30 su 49 docenti e 50 su 54 amministrativi, che
hanno messo nome e cognome su un documento pubblico. Dov'è il suo
problema? Dov'è la sua paura a procedere? Bisogna avere il coraggio
di fare quello che va fatto, perché non dobbiamo aspettare, per
paura di un ricorso. Dobbiamo avere paura di un ricorso? Che faccia
il ricorso e poi vediamo chi vince!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK