Consiglio Regionale della Valle d'Aosta - Oggetto del Consiglio n. 1364 del 22 settembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
STATUTO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1364 del 22 settembre 2010 - Resoconto
OGGETTO N. 1364/XIII - Reiezione di risoluzione:
"Informazione in merito all'esito dei contatti in corso con il
Governo nazionale per la soluzione delle problematiche della
Regione".
Risoluzione
II Consiglio regionale della Valle d'Aosta
Avendo appreso nei giorni scorsi dell'incontro avvenuto a
Roma fra il Presidente del Consiglio dei Ministri, il Presidente
della Regione, il Senatore della Valle d'Aosta ed autorevoli
esponenti nazionali e regionali del Popolo delle Libertà;
Constatato che all'incontro, benché tenutosi presso la
residenza privata romana del Presidente del Consiglio, è stato dato
dalle parti un grande rilievo pubblico per i temi generali al
centro dei colloqui (Norme di Attuazione dello Statuto e questioni
finanziarie, fra gli altri);
Considerati con rammarico l'assenza, in tale occasione, del
Deputato della Valle d'Aosta, ed il suo mancato coinvolgimento
nell'iniziativa;
Ricordata l'importanza, al di là della differenza di
orizzonte politico personale, di mantenere saldo il principio, da
sempre rispettato, di reciproca informazione e di coerenza d'azione
tra i parlamentari valdostani ed il governo della Valle, a tutela
degli interessi generali della collettività;
Invita
II Presidente della Regione e la Giunta tutta a mantenere in
futuro rapporti di stretta collaborazione e di costante
coinvolgimento istituzionale di entrambi i parlamentari della
Regione nelle trattative e negli incontri aventi ad oggetto gli
interessi generali della Valle d'Aosta;
Chiede
all'Esecutivo regionale di informare puntualmente gli organi
consiliari, nelle sedi deputate, circa l'esito dei contatti in
corso con il governo nazionale per la soluzione delle questioni di
primaria importanza che riguardano la Regione, fra cui in
particolare le modificazioni dell'ordinamento finanziario,
l'applicazione della manovra economica approvata nel luglio scorso
da Parlamento, l'approvazione delle norme d'attuazione e le opere
di ammodernamento della linea ferroviaria Pre-Saint-Didier - Aosta
- Chivasso.
F.to: Louvin - Chatrian - Patrizia Morelli - Bertin -
Giuseppe Cerise - Carmela Fontana - Donzel - Rigo
Président
- La parole au Conseiller Louvin.
Louvin (ALPE)
- Grazie, Presidente. Siamo ad una
discussione di natura squisitamente politica, che avremmo forse più
naturalmente ed opportunamente ritenuto di poter fare in avvio dei
lavori di oggi, ma poco importa il calendario e l'agenda, se le
cose vengono fatte, vengono fatte con la dovuta calma ed
attenzione.
Abbiamo chiesto, insieme ai colleghi del Partito Democratico,
noi del gruppo di ALPE, di poter esprimere una valutazione come
Consiglio regionale su un fatto che riteniamo di indubbia valenza
politica e che ha dato luogo a prese di posizione piuttosto accese
nei giorni scorsi: ci riferiamo all'incontro che ha avuto luogo a
Roma, lunedì scorso 13 settembre, fra il Presidente della Regione,
il Presidente del Consiglio dei Ministri, il Senatore della Valle
d'Aosta ed alcuni esponenti di primo piano, sia nazionali che
regionali, del Popolo della Libertà.
Ci tengo a svelenire subito la questione e a ricondurla al punto
focale di un'espressione da parte del nostro Consiglio, perché
naturalmente appartiene alla logica e alla dinamica della politica
il parlare, l'incontrarsi, il trovarsi, il confrontare, il
richiedere, il sollecitare, tutto questo non trova dissenso, e che
sia nei confronti di forze politiche nazionali di orizzonte di
centro-destra piuttosto che di centro-sinistra, a secondo delle
contingenze, a secondo delle fasi di maggioranza e di governo,
tutto questo rientra nell'assoluta normalità.
Ciò che ha stupito nella vicenda in questione e che forse è
stato generato da una non chiara percezione all'esterno sulla
natura dell'incontro, natura più o meno ufficiale, istituzionale
che dir si voglia... perché è emerso nella comunicazione che vi è
seguita che l'incontro ha avuto luogo presso una residenza privata
e non presso una sede pubblica, che aveva peraltro ad oggetto -
pare - questo incontro... ma se desidera darne miglior contezza, al
di là di averlo fatto già nel corso della giornata in altri
interventi, il Presidente della Regione potrà a questo punto
ulteriormente approfondirlo, l'oggetto della discussione... paiono
essere state questioni di grande rilievo, fra cui quelle appena
discusse adesso delle norme di attuazione e le vicende finanziarie
che riguardano in questi giorni da vicino la Valle d'Aosta, e
presumo anche la stretta della questione del federalismo fiscale su
cui, proprio nella giornata di oggi, nel quotidiano della Lega
Nord, il Ministro Calderoli dà un
timing
molto serrato di
conclusione delle operazioni di attuazione del federalismo
fiscale.
Quello che invece a noi pare oggi, qui, essere materia di
discussione, è la questione della presenza o meno del deputato
della Valle d'Aosta in luoghi nei quali il confronto ha luogo
comunque con un taglio istituzionale di rappresentanza della
Regione. Ci è parso, ma potrà essere smentita questa nostra
posizione, che il livello a cui si è svolto l'incontro, il risalto
anche esterno che vi è stato dato o che hanno ritenuto di darvi
alcuni esponenti presenti, giustificasse ampiamente la
presentazione della Valle d'Aosta in quella configurazione naturale
che vede il Presidente della Regione - o il singolo Assessore, a
seconda delle contingenze - accompagnato non da uno, ma da due
Parlamentari, segno distintivo di una nostra particolarità che,
proprio per la tipicità del nostro sistema elettorale uninominale
per quanto riguarda le elezioni della Camera e del Senato, fa sì
che da sempre sia stato ritenuto opportuno rispettare un regime di
informazione reciproca di stretta collaborazione, di affiancamento
di entrambi i Parlamentari a prescindere dall'opzione politica di
fondo alla quale aderiscono. Questo è successo in passato, anche
quando fra Presidenza della Regione e rappresentanza parlamentare
vi erano dei solchi molto profondi, lo ricordiamo, ci sono stati
momenti nei quali proprio i capovolgimenti di fronte di questo
Consiglio hanno fatto sì che la rappresentanza parlamentare si
allontanasse; ebbene, nonostante questo, in genere l'incontro con
il Capo del Governo - ce lo ha ricordato anche chi per tanti anni
ha svolto queste funzioni - si è sempre sviluppato in presenza dei
Parlamentari.
Abbiamo osservato che questa vicenda, al di là del modo in cui è
stata generata, ha rappresentato una lacerazione di questo
tandem
naturale che crediamo essere non solo un'originalità
di sistema, ma una funzionalità reale. Ed è per questo che
invitiamo pro futuro e con il dovuto riguardo ai destinatari di
questo invito, il Presidente e tutta la Giunta, a mantenere, per
quanto possibile nell'ambito di questi rapporti, un regime di
collaborazione e di coinvolgimento istituzionale. Il nostro punto
di vista è che su questo piano ci debba essere una necessaria
armonia anche visibile della presenza valdostana nelle trattative e
negli incontri. Questo non significa che non ci siano spazi per la
politica, ci sono; devono essere semplicemente declinati in modo
diverso: ci sono luoghi, ci sono feste politiche, ci sono incontri
nelle sedi di partito, ci sono incontri anche privati nelle
abitazioni. Ma quando si intende dare risalto, e qui è stato dato
un pesante risalto istituzionale a questa vicenda, non si è voluto
ricondurre il tutto ad una chiacchierata, si è dato giustamente da
parte di chi vi ha preso parte un rilievo molto alto sia nei
contenuti che negli effetti - pare fra l'altro che se ne registrino
già alcuni - di questi incontri, ebbene, a nostro modo di vedere,
questo prescinde dalla simpatia o meno, vicinanza politica o meno
nei confronti del singolo Parlamentare, ma richiede una
presentazione più corale del punto di vista della Valle d'Aosta. A
questo fa
pendant
, Presidente, una richiesta di informazione
puntuale nei confronti degli organi consiliari per quanto riguarda
i contatti in corso; lei ci ha dato alcune informazioni sulla sua
agenda dei prossimi giorni... gliene siamo grati, e le saremo
altrettanto grati di volerci tenere a conoscenza delle questioni
ulteriori che riguardano la nostra Regione, l'applicazione della
manovra economica, le norme di attuazione, l'ammodernamento della
linea ferroviaria... ce ne sono parecchie.
Questo è il nostro punto di vista, questa è la richiesta di
esprimere un punto di vista che, ripeto, non è di condanna né di
polemica, è di chiarimento, di puntualizzazione anche di
prospettiva per quanto riguarda i rapporti che si hanno e che si
avranno nei prossimi anni da parte della Regione nei confronti del
Governo, da parte della Valle nei confronti delle istituzioni tutte
sul piano nazionale ed europeo. Questo è il nostro puntuale
auspicio. Grazie.
Président
- Il y a d'autres qui veulent intervenir? S'il
n'y a pas d'autres, je ferme la discussion générale...
(interruzione del Consigliere Donzel, fuori
microfono)
...guardi, lei usi la cortesia nei confronti di sé stesso, per
gli altri ognuno ci pensa! Oltretutto finisce per essere un gesto
di scortesia, perché fa perdere solo del tempo e non finiamo
l'ordine del giorno. Ha la possibilità di intervenire anche lei
dopo, visto che è un firmatario dell'ordine del giorno.
La parole au Président de la Région, Rollandin.
Rollandin (UV)
- La risoluzione ha sicuramente degli
aspetti del tutto atipici; credo sia la prima volta che si presenta
una risoluzione del genere in un Consiglio regionale.
Nelle premesse mi sembra di capire che si cerchi di sollevare il
collega Onorevole Nicco che, sentendosi escluso, deve aver
coinvolto tutto il mondo per dire: ma perché non ci sono anch'io? E
questo francamente lo capirei se, lo ribadisco per la terza volta,
ci fosse stato un incontro istituzionale, premesso che negli
incontri istituzionali gli inviti arrivano
ad personam
.
Allora, se non si parte dal chiarire questo dato di base,
difficilmente ci si capisce, perché qui non è un incontro
istituzionale, lo abbiamo detto e ripetuto, tant'è che da parte
dell'Amministrazione non c'è stato nessun comunicato ufficiale;
successivamente ad alcune richieste di chiarimento abbiamo fatto le
precisazioni del caso.
Personalmente ho chiesto di vedere, assieme sia all'Onorevole
che al Senatore... per riuscire a capirci anche per il futuro su
queste questioni, onde evitare di creare dei dissapori inutili.
Tutte le volte che ci sono state riunioni ufficiali, c'è stata la
riunione... se è presente il Presidente della Regione con i
responsabili parlamentari, ci sono tutti e due tranquillamente,
come è sempre successo. Non c'è discriminazione di nessun tipo, e
mi dispiacerebbe che ci fosse questo atteggiamento. Per il resto,
l'invito al Presidente
"a mantenere in futuro rapporti di
stretta collaborazione e di costante coinvolgimento istituzionale
di entrambi i parlamentari"
... mai nessuno si è lamentato! Non
capisco cosa voglia dire. Chiede all'Esecutivo regionale di
"informare puntualmente gli organi consiliari, nelle sedi
deputate"
... ma scusate, quando un Assessore va a Roma, va a
delle riunioni dov'è chiamato a seconda delle proprie competenze,
se ci sono argomenti che poi devono essere portati in Consiglio o
in commissione, com'è da Statuto li porta... ma francamente vedere
una risoluzione con questo richiamo... c'è il professor Louvin che
dice: scusate, adesso qui sia chiaro che quando andate a Roma
dovete dirmi dove andate, sennò... questo no! Francamente questa
risoluzione è una cosa che non credevo che da parte sua, che è
stato nelle istituzioni, sarebbe stata presentata, perché nemmeno
le premesse sono giuste, in quanto non è un incontro istituzionale
e tutto quello che ne deriva è assurdo.
Respingiamo quindi al mittente questa risoluzione, francamente
assurda!
Presidente
- Faccio presente che se vuole intervenire,
lei può intervenire adesso per dieci minuti.
La parola al Consigliere Donzel.
Donzel (PD)
- Egregio Presidente, cari colleghi, capisco
che si creano alle volte situazioni di imbarazzo e si cerca di
venirne fuori con l'aggressività. Non credo che se tutto è stato
fatto correttamente, vi sia alcun problema a rendere conto. Trovo
assolutamente normale che ci siano incontri fra i Presidenti, lo
trovo assolutamente normale; per quanto ne so io, ho verificato che
ci sono stati incontri informali fra Dellai e il Presidente
Berlusconi, Durnwalder e il Presidente Berlusconi... generalmente
non erano scortati da esponenti del PdL di Bolzano e di Trento.
Si è voluto dare un segnale politico, io leggerei qualcosa di
più, questa è una sede politica, è un Consiglio regionale, sebbene
cerchiamo di non far accorgere ai cittadini che esiste il Consiglio
regionale. Questo è un luogo dove si parla anche di politica, non
si fa solo il resoconto di ciò che l'Amministrazione regionale ha
fatto: abbiamo costruito un ponte, fatto una strada, cioè il
governo del fare, c'è anche quello, ma è anche un luogo politico,
dove si discute di quella cosa che in questo momento piace poco ai
cittadini, ma è un luogo dove si discute anche di politica ed è
giusto capire come evolve la politica regionale. Avevamo, fino a
qualche mese fa, un governo delle forze autonomiste che si
dichiarava autosufficiente, in grado di affrontare tutti i problemi
della crisi economica, si diceva: qui c'è un forzierone, quattrini
a go-go, faremo di tutto e di più. Poi si è arrivati all'osso della
cosa e si è visto che realizzare tutta una serie di opere era
assolutamente difficile, complesso, servivano risorse enormi che
non c'erano e si è deciso che era opportuno stringere un'alleanza -
vorrei chiarire che non c'è nulla di scandaloso, per me, in questo
- con un'altra forza politica a rafforzare questo Governo che da
solo non riusciva a camminare, stringere un'alleanza con il PdL. Ma
questa cosa non si può fare di nascosto! Non si può avere un
governo massonico, non è un governo massonico, è una cosa che deve
essere resa pubblica nei luoghi pubblici come il Consiglio
regionale. Quando cambia un'alleanza non è che la si fa al bar, la
si fa in Consiglio regionale, viene istituzionalizzata e resa
pubblica.
Allora, se uno va ad un incontro come capita spesso a Roma, i
giornali non lo sanno... non è che abbiamo le spie, gli agenti
segreti, eccetera... si è volutamente - non siamo tra ragazzini -
dato l'imbeccata alla stampa, si è volutamente - da parte dei
componenti di quel gruppo che è andato giù - fatto sapere che si
faceva un incontro e lo si è reso pubblico in modo informale. Ma
questa è una sede dove si discute anche dell'informalità, è un
luogo di discussione politica, quindi non si parla solo di atti, ma
si parla anche di ciò che è informale e nell'informalità si cerca
di continuare una cosa che è legittima, probabilmente ci saranno
delle resistenze in alcuni movimenti per cui non si può dire: il
matrimonio è fatto, ma si cerca, passo a passo, di portare avanti
questa strada.
Allora l'intento di questa mozione è anche di rendere pubblico
questo percorso, non è che si può far finta di niente, il Governo
autonomista è in difficoltà e ha bisogno dell'appoggio di esponenti
che fino a qualche tempo fa erano in minoranza, ma che ormai da
mesi non presentano un'interpellanza, da mesi non presentano
un'interrogazione...
(interruzione del Consigliere Segretario Tibaldi, fuori
microfono)
...no guarda, Tibaldi, mi sono andato a guardare tutte le date,
ci sono due buchini, ma due Consigli sei "andato a buca" anche tu,
poi hai partecipato una volta, poi ci sono stati altri due buchi,
quindi ho contato... sono otto i Consigli regionali senza
interpellanze da parte del vostro gruppo! Siccome vi conosco come
persone operose, laboriose... non c'è nessuna polemica, lo fate per
scelta politica, ed è legittimo! Ma questa cosa non può essere
manifestata come una cosa che non c'è, è una cosa che va discussa
ed è delicata, perché non si può raccontare alla gente per strada
che non ci importa niente; cambia la fisionomia, cambia
l'atteggiamento! I Parlamentari in generale, il rapporto che c'è
con il Governo nazionale... una cosa è un rapporto che c'è fra
figure istituzionali, altra cosa è un rapporto se si è anche
alleati politicamente, se si condivide una visione del mondo e
della società! Allora voglio capire se il Governo regionale
condivide la visione della società della destra, lo voglio capire,
perché è troppo comodo dire: difenderemo i servizi, non toccheremo
nulla, eccetera; ma è esattamente l'opposto di quello che si sta
facendo!
Qui c'è una manovra economica dura, pesante, che colpisce la
Valle d'Aosta, che non ha precedenti in questi termini,
un'ingerenza forte nelle decisioni, quindi bisogna capire se la
strategia è quella di dire "no" a queste cose in modo fermo, oppure
diciamo che andiamo a contrattare, a mercificare la cosa per avere
il minor impatto possibile. Ovviamente non è che dall'altra parte
non chiedono una merce di scambio, e noi vogliamo conoscerla:
questo è un fatto politico, quindi non è un fatto superficiale, non
è una questione superficiale. Per me è normalissimo, ripeto, che il
Presidente della Regione incontri il Presidente... ci mancherebbe!
Ma quando la notizia viene data alla stampa - perché è stata data -
vuol dire che c'è la necessità di far capire che quell'accordo,
quel rapporto, eccetera, produce degli effetti.
Oggi ci è stato detto: una norma di attuazione, ma guardate che
è un diritto avere le norme di attuazione che passano! Che tutti i
governi siano stati pessimi, bene, non ho mai detto che i governi
di centro-sinistra sono perfetti, ma una cosa è andare a barattare,
altra cosa è esigere un diritto! Sono per quelli che lavorano per
esigere diritti e non per barattare, quindi l'atteggiamento dei
rapporti, come si costruiscono i rapporti con il Governo nazionale
ci interessa, è un fatto politico. È un fatto politico anche come
si costruiscono i rapporti. Questo non vuol dire non avere rapporti
istituzionali di rispetto, che deve esserci per chiunque, ma una
cosa è avere rispetto istituzionale, altra cosa è avere un rapporto
di condivisione della visione politica.
In questo momento è chiaro che il Governo nazionale sta colpendo
duramente le Regioni a Statuto speciale, tutte quante, e c'è una
reazione da parte delle Regioni a Statuto speciale che cercano di
fare muro. Noi abbiamo una visione diversa, una strategia diversa?
Questo è un fatto politico di cui bisogna discutere... qual è la
sede? Per me è il Consiglio regionale. Se le forze autonomiste da
sole non riescono a far fronte a questa cosa, più volte da qui si è
lanciato un appello che era un appello universale: mettiamo insieme
tutto il Consiglio regionale per far fronte agli attacchi che
vengono da fuori. Nessuno si è mai tirato indietro a questo
appello.
Se però adesso è cambiata la strategia e ci si dice che non ci
interessa più la difesa dell'autonomia facendo appello a tutto il
Consiglio regionale, abbiamo stabilito un rapporto particolare con
il PdL e quello ci basta, bene, è cambiata strategia, però qui la
si rende pubblica, non si giocano tre o quattro partite
contemporaneamente; si fa chiarezza politica e lo scopo implicito
anche di questa risoluzione è quello che ad un certo punto bisogna
discutere faccia a faccia di questi problemi e non nasconderli, non
tenerli sotterranei, tanto più che rischiamo di ragionare in
termini di benefici di queste trattative. Quindi, possibilità di
acquisizione della maggioranza delle quote di DEVAL, che mi ha
sorpreso, perché noi per esempio avevamo sostenuto la positività di
questa cosa in sede di commissione, da parte del PdL erano venute
manifestazioni di dubbio rispetto a questa operazione... adesso
sembra quasi che è il PdL che consente questo percorso! Tu non
c'eri nella commissione competente, però mi ricordo perfettamente
com'è andata quella volta che discutevamo di questo tema.
È per dire che non è che si può capovolgere sempre la realtà,
per mascherare i gravissimi problemi che ci arrivano da norme che
questo Governo sta prendendo e che in tutte le Regioni a Statuto
speciale vengono affrontate con fermezza.
Président
- La parole au Conseiller La Torre.
La Torre (FA)
- Grazie, Presidente.
Dopo che l'ho sentita, non se ne abbia a male, collega, però
capisco il Sindaco di Firenze, Matteo Renzi, quando dice che siete
in confusione e che forse dovete cambiare un po' il modo di
pensare... sono d'accordo con lui. Le forze regionaliste
autonomiste non sono in difficoltà, forse pensano che una difesa
attiva dell'autonomia si debba fare trovando un dialogo con il
Governo e in questo caso anche con il PdL, che è il partito di
Governo.
Credo che il dialogo sia sulle cose concrete; il dialogo non si
è posto problemi di maggioranze o minoranze o di discussioni
politiche, ma ha parlato di cose concrete amministrative come le
norme di attuazione, l'ENEL, tutte cose che sono prettamente
amministrative. Sono cose che vanno nella direzione giusta, mi
compiaccio con il Presidente e con il Senatore per questo incontro,
di consolidare un rapporto con il Governo, perché i temi del
federalismo fiscale o della finanza pubblica che deve essere
riformata sono temi che richiedono, a chi vuol difendere realmente
un'autonomia come la nostra, di avere delle posizioni chiare,
quindi di dialogo con il Governo.
Il suo richiamo a questa unità del Consiglio... ma non ho niente
in contrario se Nicco è disponibile a sostenere un percorso
politico di questo genere; se vuol sostenere il discorso politico
di apertura di dialogo con il Governo, ben venga anche Nicco, ci
mancherebbe altro! Anche perché, oltretutto, se questo si
trasformasse in un voto di fiducia alla Camera, tornerebbe molto
utile, poiché il voto del Senato non è indispensabile al Governo
Berlusconi, quindi è un voto relativo, è più un voto di
responsabilità che di necessità, ma se Nicco ci desse una mano
dando una disponibilità alla Camera potrebbe essere ben utile!
Raccolgo quindi la sua disponibilità come un segno anche di
disponibilità del Deputato Nicco, anche perché mi sembrava di
capire che anche Louvin parlasse quasi come portavoce del Deputato
Nicco. Poi non credo che la difesa dell'autonomia non si faccia
votando le posizioni di Vendola o le posizioni di Di Pietro, non mi
sembra che l'alternativa a questo Governo sia un'alternativa che
difenda meglio la nostra autonomia. Quindi, a mio avviso, il vostro
è un intervento che introduce un po' il vecchio metodo della
politica, che abbiamo praticato tutti, anch'io, ci mancherebbe
altro, che è quello dello strumentalizzare tutto, del gioco delle
posizioni. A volte diventa difficile semplicemente dire, a chi ha
fatto un buon lavoro, e i risultati si vedono e si sono visti ieri:
avete fatto un buon lavoro, bravi! Forse il problema è che questo
vi obbliga a rincorrere, politicamente però interventi di questo
tipo dimostrano confusione... il suo, dico... dimostrano
confusione, collega.
A mio avviso, quindi, fareste bene a ritirarla questa
risoluzione, è utile per discuterla, ma non ha nessun senso.
Presidente
- Chiedo scusa, collega La Torre, siccome lei
non è un firmatario della risoluzione, se è intervenuto per
dichiarazione di voto per cortesia...
La Torre (FA)
- ...infatti, invitavo a ritirarla,
altrimenti voto contro.
Presidente
- La parola al Consigliere Louvin.
Louvin (ALPE)
- Prendiamo atto di questi cambiamenti
anche di tono, e forse anche di regole... se si passa
dall'istituzionale al professionale, mi rivolgo al "veterinario"
Rollandin, che ha avuto il garbo di chiamarmi "professore",
ciascuno ha i suoi titoli, ciascuno porta le sue professioni con la
modestia dovuta e forse anche con le deformazioni professionali, ma
in questo caso non presente in un lavoro che è collettivo di due
gruppi dell'opposizione, che hanno inteso portare in discussione
una problematica tutt'altro che banale. Abbiamo cercato di farlo
con una certa delicatezza, rimanendo sulle linee alte del problema,
che sono linee che riguardano il modo, la forma dei rapporti con il
Governo nazionale; ma sotto le forme stanno le sostanze e le
sostanze, se devono affiorare, affiorino.
Per noi c'è da tempo in atto una logica di privatizzazione della
politica, di spostamento dai palazzi del Governo ai palazzi
personali, di rapporti non trasparenti, ma di rapporti che spesso
mescolano il campo del dare-avere politico e privato al campo
istituzionale, e ci pareva di avere introdotto con garbo una
problematica: quella che la Valle d'Aosta si può tenere fuori da
questo gioco. Prendiamo consapevolezza che si preferisce tenere su
altro piano i rapporti; poi vedremo e diranno le settimane
prossime, le votazioni prossime in sede parlamentare, il giusto e
lo sbagliato, l'opportuno e l'inopportuno dello schierarsi. Noi
evidentemente non abbiamo una grande passione a sostegno del
Governo centrale per le scelte che fa, per il modo in cui opera,
per i comportamenti che tiene, e anche le dimissioni a raffica che
ci sono state a livello ministeriale in questi ultimi tempi non
depongono per una grande trasparenza di condotte e di azione, ma
tant'è, questo processo di privatizzazione della politica vorremmo
che ci vedesse fuori, che ci vedesse restare all'antico, non
all'antico dei giochini e dei teatrini, ma all'antico dei rapporti
tenuti su un piano di esteriorità chiara fra Governo regionale e
Governo nazionale. Poi rimane aperto, ripeto, il campo della
discussione politica in cui ciascuno può esprimersi, però non
facciamo in modo di non vedere e di non sentire quello che accade
intorno a noi, anche nelle nostre stesse forze politiche.
Ci sono esponenti anche della maggioranza che scrivono e
dichiarano che si è trattato di
vaudeville
, di commedie
leggeri e divertenti basate su intrighi e
qui pro quo
, che
parlano di incontri politici... nel senso partito? direi di no, e
allora... se non è un incontro di partito che cos'è questo? Ma
queste non sono parole che introducono i "Donzel", i "Louvin", no,
no, sono parole che escono da esponenti della maggioranza, quindi
questo ci sembrava utile discutere, perché si mette in discussione
il perché di questo rapporto sinergico con un partito che
formalmente è in opposizione e che fa da tramite e che sappiamo
essere interessato ad un percorso di lunga durata. Di queste cose
ci preme discutere in un Consiglio regionale, perché le scelte
fatte fuori dal palazzo, i patti sottoscritti fuori dal palazzo, i
patti di sangue, hanno delle conseguenze anche sul piano della
politica locale e pesanti, a volte; li hanno avuti qualche anno fa
e noi allora dicemmo: non gradiamo questo modo di fare politica
segreto, che sia nelle cantine, che sia nei palazzi romani o
altrove, preferiamo una maggior trasparenza. Era detto questo ed
era detto anche con riferimento a rapporti... non siamo portavoce
di un Onorevole Nicco che ha stile, garbo e capacità espressive
ampiamente sufficienti per rappresentare le sue posizioni, e a
volte i silenzi degli interessati possono essere molto più
eloquenti di qualsiasi parola.
Riteniamo in questo caso che si sia comportato con grande
correttezza e lealtà l'Onorevole Nicco non andando a sottolineare
delle situazioni imbarazzanti. Per noi, come forza politica
presente in questo Consiglio, è opportuno che ci sia una direttrice
di marcia diversa. È assurdo, non è giusto, è illogico,
professorale, forse è tutto questo, ma per noi sono ancora i
rudimenti, sono ancora l'ABC della politica giocata in un modo
pulito e a questo, per il momento, speriamo ancora per lungo tempo,
riteniamo di doverci attenere.
Manteniamo quindi con tranquillità questa risoluzione e
chiediamo ai colleghi di votarla. Grazie.
Président
- Je soumets au vote la résolution:
Conseillers présents et votants: 34
Pour: 8
Contre: 26
Le Conseil n'approuve pas.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK