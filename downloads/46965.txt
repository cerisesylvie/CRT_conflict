Consiglio Regionale della Valle d'Aosta - Oggetto del Consiglio n. 3313 del 21 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3313 del 21 febbraio 2024 - Resoconto
OGGETTO N. 3313/XVI - Interrogazione: "Stato dell'arte dello
studio propedeutico alla realizzazione dell'Ospedale di comunità di
Verrès".
Bertin (Presidente) -
Punto n. 25. Ha chiesto la parola
l'assessore Marzi, ne ha facoltà.
Marzi (SA) -
Domanda n. 1: "conoscere lo stato dell'arte
sullo studio propedeutico in riferimento alla realizzazione
dell'Ospedale di comunità di Verrès". Quest'iniziativa riporta
l'importanza che rivestono gli ospedali di comunità, come da lei
giustamente definiti "Anelli di congiunzione tra la realtà
ospedaliera e il territorio regionale", condividendo quindi la
programmazione regionale, finalizzata a migliorare l'offerta di
assistenza intermedia sul territorio. Nonostante il PNRR della
nostra Regione preveda il finanziamento di un solo ospedale di
comunità, nel piano della salute e del benessere regionale
2022-2025 approvato nel 2023 abbiamo previsto la realizzazione di
due ospedali di comunità, a dimostrazione dell'importanza che
attribuiamo a tali presidi sanitari. La prima di queste strutture è
in fase di realizzazione presso la Casa di riposo del J.B. Festaz
ed è interamente finanziata con fondi del PNRR per circa 1.9
milioni di euro. La seconda, finanziata con risorse invece
regionali, sarà realizzata nel comune di Verrès attraverso il
recupero edilizio di un importante immobile, contribuendo, tra
l'altro, così, oltre alla risposta sanitaria nell'area della Bassa
Valle, anche a valorizzare il Comune stesso dal punto di vista
urbanistico. Lo studio di prefattibilità dell'Ospedale di comunità
di Verrès, elaborato dal Politecnico di Milano, rappresenta un
importante documento propedeutico alle successive attività
finalizzate alla realizzazione della struttura.
Venendo invece a fasi assolutamente puntuali, l'intervento è
contenuto all'interno del DEFR 2024-2026, cioè il massimo documento
di programmazione politica approvato appunto alla fine del 2023.
Tale programmazione economica finanziaria della Regione prevede che
sia assegnato alla società SIV, visto che non esistono altre
strutture che si occupano di edilizia sanitaria all'interno delle
deleghe regionali, l'obiettivo strategico di procedere
all'implementazione del progetto di fattibilità tecnico, economica
ed esecutiva dell'Ospedale di comunità di Verrès, già oggetto
questo di studio di prefattibilità da parte del Politecnico di
Milano. A tali attività è parallelamente prevista la necessaria
copertura finanziaria delle spese per la realizzazione dell'opera.
La norma di riferimento per la copertura finanziaria è l'articolo
54 della legge 25/2023, cioè la legge di stabilità regionale per
gli anni 2024-2026 che abbiamo approvato a dicembre del 2023. Essa
fissa le priorità nell'attribuzione dell'eventuale quota libera del
risultato di amministrazione dell'esercizio 2023.
Tra le priorità la lettera a) del comma 1 comprende gli
interventi in materia di sanità e politiche sociali di cui alla
missione 13, cioè la tutela della salute, e alla missione 12, cioè
i diritti sociali, le politiche sociali e famiglia del bilancio
regionale.
La norma citata rappresenta pertanto il riferimento per poter
procedere con la necessaria e opportuna programmazione finanziaria
a copertura delle spese per la realizzazione dell'Ospedale di
comunità di Verrès. È nostra intenzione dare quindi copertura
finanziaria all'opera con le prossime leggi di assestamento
attraverso l'utilizzo dell'avanzo di amministrazione libero 2023,
applicato nel 2024.
Presidente -
Consigliere Ganis, a lei la parola.
Ganis (LEGA VDA) -
Grazie Assessore per le risposte e per
aver evidenziato l'importanza dell'ospedale di comunità nella
nostra regione. La
ratio
di quest'iniziativa era quella
appunto di informare i cittadini visto che c'era un progetto di
realizzare uno studio propedeutico per quanto riguarda l'Ospedale
di comunità nell'ex area Ideal di Verrès e ricordato che c'era
stato anche un incontro con la popolazione, e poi da lì non si è
più saputo nulla.
Condivido le iniziative precedenti del collega Marquis che erano
state fatte per fare un po' di chiarezza sulla tempistica degli
interventi, quindi credo che oggi i cittadini di Verrès e non solo,
tutti quelli della Bassa Valle, vedano di buon occhio la
realizzazione di quest'Ospedale di comunità e quindi mi sembra
doveroso dar loro delle risposte concrete. A questo punto ci
auguriamo che l'Ospedale di comunità di Verrès si realizzi proprio
nell'ex area dove è presente il cinema Ideal, quindi la ringrazio
per aver fatto chiarezza e da oggi in poi i cittadini della Bassa
Valle avranno un punto fermo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK