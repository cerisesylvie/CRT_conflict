Consiglio Regionale della Valle d'Aosta - Oggetto del Consiglio n. 876 del 18 novembre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ACQUE
Acque minerali e termali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 876 del 18 novembre 2009 - Resoconto
OGGETTO N. 876/XIII - Interpellanza: "Stato di attuazione del
progetto di riqualificazione dello stabilimento termale di
Saint-Vincent".
Interpellanza
Premesso che:
1. BONATTI S.p.A. si è aggiudicata il project financing per
la riqualificazione, entro il 2011, dello stabilimento termale di
Saint-Vincent;
2. la procedura di riqualificazione dello stabilimento
termale - iniziata nell'ormai lontano 1998 - è "a regia" del Comune
di Saint-Vincent;
APPRESO che il progetto di valorizzazione - il cui
investimento complessivo sarebbe stimato in circa 21 milioni di
euro - prevede, tra l'altro, il recupero della Fons Salutis quale
stabilimento idropinico e di aerosolterapia, la trasformazione
dell'edificio delle nuove terme in centro benessere e per la
medicina estetica nonché la ristrutturazione dell'Hotel Source a
destinazione alberghiera con 50 camere di cui 47 suite;
Rilevato che i lavori non sono stati ancora avviati;
Considerato inoltre che - da un lato - la Fons Salutis è
pressoché asciutta, con una portata idrica irrisoria (0,3
litri/minuto) che rende possibile la sola cura idropinica, e -
dall'altro - un'attività termale qualificata e redditizia richiede
di un quantitativo d'acqua decisamente superiore, per consentire
un'offerta adeguata in un mercato estremamente assortito e
competitivo;
Vista la legge regionale 38/1998, successivamente modificata,
che prevede interventi finanziari a favore del settore
termale;
ciò premesso, i sottoscritti Consiglieri regionali
Interpellano
l'Assessore delegato per sapere:
1) se e quando è stato perfezionato l'accordo tra il Comune
di Saint-Vincent e BONATTI S.p.A. nonché se il soggetto privato ha
chiesto di usufruire dei benefici previsti dalla L.R. 38/1998: in
caso affermativo, per quale importo e per quali finalità
specifiche;
2) se e quali procedure autorizzatorie di competenza
regionale sono state attivate e/o completate in relazione al
progetto di cui in premessa e, inoltre, se sono confermati gli
intendimenti della precedente Giunta regionale di favorire
l'istituzione di posti ospedalizzati in convenzione con l'azienda
sanitaria locale;
3) quali sono i dati relativi all'utenza termale di
Saint-Vincent nell'ultimo triennio nonché se e quali prospettive di
incremento sono stimate con la realizzazione del progetto di cui in
premessa;
4) se ritiene che la portata idrica della Fons Salutis sia
sufficiente a qualificare la locale attività termale nonché quali
risultati hanno prodotto gli studi mirati al potenziamento della
captazione della risorsa idrominerale.
F.to: Tibaldi - Benin
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. Visto che l'argomento
di questa interpellanza tocca più assessorati, chiedo giustamente a
chi mi devo rivolgere. La questione delle terme di Saint-Vincent,
di cui si parla ormai da tempo immemore e come diciamo
nell'interpellanza la procedura di riqualificazione, pur essendo a
regia del Comune di Saint-Vincent, tocca per certi aspetti le
competenze regionali, questa procedura è ormai avviata da tempo
immemore, dal 1998; siamo a 11 anni. Esattamente un anno fa è stato
individuato il soggetto che potrebbe conseguire l'auspicato
rilancio dello stabilimento termale di Saint-Vincent: Bonatti
S.p.A., il quale si è aggiudicato il
projet financing
per
questa riqualificazione ed entro il 2011, secondo le informazioni
che sono state pubblicamente diramate, dovrebbe arrivare a
completamento del progetto medesimo. Al di là dei dettagli che
riguardano ovviamente una serie di sistemazioni dello stabilimento
idropinico e di aerosolterapia, la trasformazione delle terme in
nuovo centro benessere, quindi con uno sguardo più futuristico e
meno datato rispetto a quello che è stato finora e con la
ristrutturazione dell'Hôtel Source a destinazione alberghiera con
almeno 50 camere, facciamo alcune considerazioni che in questa sede
sono doverose: la prima per sapere, a distanza di quasi un anno dal
momento in cui è stato individuato il soggetto aggiudicatario, se
l'accordo è stato perfezionato fra il medesimo e il Comune di
Saint-Vincent, perché, senza il perfezionamento della convenzione,
dei ruoli reciproci alla fine tutto rimane un bell'esercizio di
stile in termini di parole, ma nulla di più e naturalmente, visto
che stiamo parlando di competenze regionali, vorremmo sapere anche,
stante la previsione di spesa di 21 milioni di euro per la
riqualificazione, se parte di questa sostanza finanziaria verrà
attinta dalla Regione e in tal caso tramite la legge del
termalismo: la n. 38/1998. In caso affermativo, chiediamo per quali
finalità specifiche.
Vi è poi un altro capitolo importante: la scorsa Giunta
regionale, nel momento in cui stava maturando e poi è svanito
l'accordo con l'ATAHôtels, aveva previsto l'opportunità di creare
dei posti istituzionalizzati in convenzione con l'azienda sanitaria
locale proprio nel ricostituendo stabilimento termale. Vorremmo
sapere se questa ipotesi viene mantenuta, se tali intendimenti sono
stati confermati, se sono stati modificati e nella fattispecie se e
quali procedure organizzatorie di competenza regionale sono state
nel frattempo attivate o completate in relazione al progetto in
questione. Un altro aspetto critico come ben conoscerà l'Assessore
Lanièce, essendo questa una materia tipicamente sanitaria, è che la
"Fons Salutis" non ha un grosso getto di acqua, ossia la portata
idrica che abbiamo indicato qui è stata confermata tre anni fa dal
suo predecessore, siamo a 0,3 litri al minuto, qua abbiamo scritto
che la "Fons Salutis" è pressoché asciutta. Sappiamo che gli
stabilimenti termali si fondano su una ricchezza idrica di ben
altro livello, quindi una carenza d'acqua di questa portata rende
possibile la sola cura idropinica, mentre un'attività termale
qualificata e redditizia ha bisogno di acqua in abbondanza e anche
di acqua di qualità. Stante questo presupposto, che non è
certamente di secondo piano, vorremmo sapere se e come si fa fronte
a tale problema, tenendo presente che il suo Assessorato qualche
anno fa incaricò uno specialista per fare uno studio mirato al
potenziamento della captazione della risorsa idrominerale; a
distanza di tempo vorremmo sapere, oltre all'incarico che venne
conferito, a quali conclusioni siamo arrivati e se queste
conclusioni possono avere una loro utilità - immagino di sì - con
l'investimento che Bonatti S.p.A. si appresterebbe ad effettuare in
quel di Saint-Vincent. Infine, giusto per avere un metro di
paragone, quali sono i dati relativi all'utenza termale di
Saint-Vincent nell'ultimo triennio, nonché se e quali prospettive
di incremento sono stimate con la realizzazione del progetto
portato avanti da Bonatti S.p.A.. Grazie.
Si dà atto che dalle ore 15,37 assume la presidenza il
Vicepresidente André Lanièce.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie. La risposta tocca diversi punti
anche di competenza di altri assessorati, ma sarò io a fornire una
risposta comune. Sulla base di quanto comunicato dal Comune di
Saint-Vincent, comunico che la convenzione definitiva fra il Comune
e l'ATI Bonatti è in fase di perfezionamento; nel frattempo il
Capogruppo Bonatti S.p.A. ha proposto di accollarsi comunque la
gestione estiva dello stabilimento per mezzo di una
convenzione-ponte sottoscritta con l'Amministrazione comunale nel
giugno 2009. Nel corso della gestione estiva vi sono stati
molteplici incontri con l'Amministrazione comunale, nei quali la
Bonatti S.p.A., confermando la volontà di proseguire l'operazione,
ha sottoposto all'attenzione del Comune l'opportunità di rivedere
la cronologia degli interventi sulle strutture. All'origine è stato
ipotizzato dalla stessa di partire con gli interventi sulle vecchie
terme e sull'Hôtel Source e poi sull'edificio delle nuove terme.
Ora, pertanto, ho proposto di intervenire immediatamente sulle
nuove terme realizzando da subito il centro benessere e
ricollocando al piano superiore, provvisoriamente, l'erogazione
delle cure attuali, sempre nello stesso edificio.
Sulla base invece delle indicazioni fornite dall'Assessorato del
turismo, si comunica che alla data odierna non è ancora pervenuta
alcuna istanza di mutuo a tasso agevolato per la riqualificazione
dello stabilimento termale e dell'Hôtel Source di Saint-Vincent, a
valere sulla legge regionale n. 38/1998; pertanto si segnala che,
in sede di gara di appalto, la Bonatti ha dichiarato di voler
usufruire dei benefici di cui alla legge n. 38/1998.
Per quanto riguarda invece le procedure autorizzative che sono
state richieste, gli unici atti autorizzatori sono stati conferiti
al Comune di Saint-Vincent per l'esercizio delle attività
idropiniche ed inalatorie nelle terme di Saint-Vincent dal mio
Assessorato e sono nello specifico le delibere n. 716 del 20 marzo
2009, con cui si autorizzava, ai sensi della deliberazione della
Giunta regionale n. 2103/2004, il Comune di Saint-Vincent
all'esercizio di attività sanitarie nella struttura adibita a
stabilimento termale e la deliberazione n. 1625/2009, con cui il
Comune è stato accreditato all'esercizio di attività sanitaria
nella struttura adibita a stabilimento termale, per potersi poi
convenzionare con l'USL per l'attività termale idropinica. In
merito agli intendimenti della precedente Giunta, non mi risulta al
momento alcun atto formale in merito all'istituzione di posti
ospedalizzati.
Si sta discutendo sull'ipotesi di attivare un centro per
trattamento di malati nefrologici nella struttura da parte dell'USL
e questo risponde ad una nostra esigenza che è quella di
implementare i posti per pazienti dializzati che notoriamente sono
una categoria di pazienti, tendente ad aumentare da una parte,
proprio per il tipo di patologia cronica e dall'altra andrebbe a
rispondere a quell'aspetto dei dializzati vacanzieri che ogni anno
si recano nella nostra regione, sarebbe in questo caso il primo
centro per dializzati vacanzieri nelle Alpi. Stiamo quindi
attentamente valutando con la Bonatti di istituire anche questo
servizio, naturalmente la gestione sarebbe pubblica dell'USL per
quanto riguarda il suddetto servizio.
Per quanto riguarda i dati relativi all'utenza termale, il
Comune di Saint-Vincent osserva che negli ultimi due anni, stagione
2008-2009, lo stabilimento termale è rimasto aperto limitatamente
per il periodo estivo con tre mesi di esercizio. Durante le
stagioni precedenti invece il periodo di apertura era di 7 mesi: da
aprile ad ottobre. Ne consegue che i dati relativi alla presenza
non possono che essere comparati limitatamente agli ultimi due
anni. Riguardo la terapia idropinica nel 2008 sono stati erogati
13.755 bicchieri, mentre nel 2009 14.733. Riguardo le cure
inalatorie durante la stagione 2008 sono state erogate 21.924 cure,
mentre nel 2009 20.345. Sulle stime di prospettiva il dato non può
che essere aleatorio, con la propensione all'incremento,
considerato che i servizi all'interno dello stabilimento verranno
implementati.
Per quanto riguarda la portata idrica della "Fons Salutis",
secondo i dati forniti dall'Assessorato dell'ambiente, la portata
idrica della sorgente "Fons Salutis" è sufficiente al
soddisfacimento delle attuali esigenze e non si ha notizia del
fatto che nell'ultimo periodo si siano verificate situazioni per le
quali non fosse possibile erogare il servizio a causa di un
inadeguato flusso di acque termali. La portata quindi è in misura
adeguata ad erogare le attuali cure, mentre è vero che c'è stato un
incarico ad una ditta geologica di valutare la possibilità di
approfondire mediante studi geognostici il potenziamento
dell'attuale portata. Sono state effettuate la prima e la seconda
fase dello studio, deve essere avviata ora la terza fase.
Presidente
- La parola al Consigliere Segretario
Tibaldi.
Tibaldi (PdL)
- Andando per ordine, anzitutto è
auspicabile che dopo un anno che si è individuato il soggetto
aggiudicatario si addivenga ad una conclusione. Lei, Assessore, ci
dice che sono in fase di perfezionamento gli accordi, vuol dire
tutto e vuol dire niente, perché la fase di perfezionamento può
durare 24 ore o 10 minuti, oppure può essere rimandata alle calende
greche. È auspicabile che dopo un anno - a dicembre 2008 venne
individuato il soggetto Bonatti S.p.A. - si riesca a mettere nero
su bianco le reciproche intenzioni e i reciproci impegni e a
sottoscriverli. Prendiamo quindi atto che o l'Assessore vuol essere
ermetico per prudenza (non voglio pensare male) oppure, seconda
ipotesi (ma speriamo di no), la distanza dalle intenzioni alla
formalizzazione di un accordo non vorremmo che fosse troppo ampia.
Lei sa che durante l'estate sono successi dei problemi fra soggetto
aggiudicatario e soggetto gerente lo stabilimento termale, Bonatti
Italcappa, tra i quali è sorto anche un contenzioso per questioni
finanziarie; speriamo che i problemi finanziari reclamati dall'una
nei confronti dell'altra non siano un'avvisaglia di qualche intoppo
che rischia di emergere magari prossimamente.
Per quanto riguarda i tempi, posso dirle che se uno stabilimento
termale si vuole fare sia di qualità che in tempi brevi, basta
prendere esempio dalla vicina Toscana, terra di termalismo per
definizione, dove, per citarne uno, lo stabilimento di Bagno
Vignoni in Val d'Orcia è stato realizzato privatamente in due anni
e mezzo dal progetto all'apertura dell'attività: noi siamo a 11
anni, non vogliamo essere mal pensanti, ma speriamo che questo
termine venga fissato una volta per tutte e che la fine dell'anno
possa essere foriera di buone notizie da tale punto di vista.
Sulle autorizzazioni sanitarie l'accreditamento di cui ha fatto
riferimento... ci ha comunicato dei dati amministrativi, la
ringraziamo, due delibere che contengono l'autorizzazione di
accreditamento al Comune di Saint-Vincent per l'esercizio di
attività sanitarie presso le terme.
Sulla "questione dialisi", cui si è dato ampio risalto sulla
stampa l'altro giorno, ci ha detto che siamo in fase di studio; io
noto che vi sia proprio una sorta di comunicazione in pillole,
forse per non farci fare indigestione di informazione. Adesso non
sappiamo se esagerano loro quando scrivono, oppure se è lei
parsimonioso nel comunicarci dei dati. Ripeto: la speranza è che il
progetto vada avanti e vada a buon fine; oggi come oggi, da una
parte il casinò, che attende di vedere un'accelerazione di quel
progetto di rilancio di cui si è parlato ad aprile scorso,
dall'altra le terme sono i due volani che potrebbero permettere il
rilancio non solo di un paese, ma di una zona decisamente più
ampia, con evidenti riscontri per tutta la regione sotto il profilo
turistico e dell'offerta complessiva. Anche qui prendiamo atto, non
possiamo certamente dichiararci insoddisfatti per quello che ha
detto, ma non possiamo neppure dichiararci soddisfatti, capisce?
Perché lei con estrema genericità va a consegnarci delle
informazioni, a domande precise, che sono alquanto esigue.
"Se sono confermati gli intendimenti della precedente Giunta
regionale di favorire l'istituzione di posti ospedalizzati..."
,
ci ha detto di no, che non risultano impegni. Lasciamo perdere il
passato, da parte del presente c'è un'intenzione di ospedalizzare
un certo numero di posti, oppure no? Lei ha detto che siamo in fase
di studio. Capisce che sia per noi interroganti, sia per lo stesso
Sindaco o gli Amministratori comunali di Saint-Vincent - che mi
sembra stiano navigando abbastanza a vista su questa materia - non
vi sia una grossa opportunità di confronto o di esame sulle
eventuali condizioni o presupposti per avere un rilancio di qualità
e un rilancio in tempi brevi, piuttosto che un rilancio ancora
predicato piuttosto che realizzato. Siamo quindi a metà, senza lode
e senza infamia acquisiamo queste sue dichiarazioni, speriamo che,
rispetto a tali timide affermazioni, vi siano fatti più importanti,
in caso diverso torneremo sull'argomento, ma con rammarico, perché
si è perso altro tempo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK