Consiglio Regionale della Valle d'Aosta - Oggetto del Consiglio n. 287 del 28 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Parchi, riserve naturali, aree protette e attrezzate
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 287 del 28 gennaio 2021 - Resoconto
OGGETTO N. 287/XVI - Approvazione di mozione: "Posizionamento
dell'indicazione "Parco Naturale Mont Avic" sui cartelli
autostradali delle uscite di Verrès e Pont-Saint-Martin".
Bertin (Presidente) -
Punto n. 45 all'ordine del giorno.
Ha chiesto la parola il consigliere Brunod per l'illustrazione, ne
ha facoltà.
Brunod (LEGA VDA) -
Come ha anticipato prima la collega
Spelgatti, sicuramente ci sono delle azioni prioritarie da portare
avanti, però parallelamente è giusto programmare il futuro con
delle azioni concrete, anche perché l'estate non è così lontana ed
è giusto portare avanti tutte quelle necessità che ci permetteranno
di affrontare un'estate importante, un'estate che abbiamo già visto
lo scorso anno per la nostra Regione è stata molto importante e ci
auguriamo che sia altrettanto anche la prossima, quindi questa
mozione va proprio in quella direzione.
Constatato che sull'autostrada A5, in corrispondenza delle
uscite sia di Verrès che di Pont-Saint-Martin non vi sono
indicazioni per quanto riguarda il Parco naturale Mont Avic,
riscontrato che in tutte le diverse uscite autostradali della Valle
d'Aosta: Pont-Saint-Martin, Verrès, Châtillon, Nus, Aosta,
Aymavilles, Morgex, Courmayeur, vi sono indicate tutte le varie
vallate della nostra regione e inoltre, sempre sui medesimi
cartelli compaiono ulteriori indicazioni relative al Parco
nazionale Gran Paradiso, all'uscita di Aymavilles; Osservatorio
astronomico, uscita di Nus; Forte di Bard uscite di Verrès e
Pont-Saint-Martin, più altre indicazioni riguardanti alcune
località sciistiche; considerato che l'area protetta si estende
oggi per oltre 5.700 ettari ed è l'unico parco regionale della
Valle d'Aosta, oltre alla valle del torrente Chalamy, nucleo
originale del parco istituito nel 1989... l'area protetta comprende
dal 2003 anche l'alta Valle di Champorcher. Il Parco naturale del
Monte Avic è confinante con l'altro grande parco nazionale della
nostra regione: il Parco del Gran Paradiso, inoltre è confinante
con sei comuni della zona limitrofa.
Il Parco del Monte Avic racchiude paesaggi molto suggestivi e
ambienti modificati solo marginalmente dall'uomo, in particolare
dove il terreno impervio ha limitato le attività agro-pastorali e
turistiche, invece nell'alta Valle di Champorcher dall'orografia
più dolce presenta delle vaste praterie. Il parco è stato
dichiarato sito di importanza comunitaria e zona di protezione
speciale nell'ambito di zona di "Natura 2000". Più di un terzo
dell'area protetta è coperta da estese foreste di pino uncinato,
pino silvestre, larice, faggio, inoltre vi sono presenti molti
elementi naturali interessanti, formazioni geologiche particolari,
decine di specchi d'acqua, acquitrini e torbiere senza eguali per
numero ed estensioni in Valle d'Aosta e una fauna rappresentata da
tutti i più noti animali a diffusione alpina presenti nella nostra
regione. Sempre all'interno del parco, vi sono due centri
visitatori: quello di Covarey nella località Chevrère nel comune di
Champdepraz, quello di Villa Biamonti nella località Castello nel
comune di Champorcher. Inoltre, sempre nell'estensione dell'area
naturalistica, si trovano cinque strutture ricettive: l'Agriturismo
Maison du Lord Rifugio Barbustel sul versante di Champdepraz, il
Bar Ristoro Lac Muffé, il Rifugio Dondena e il Miserin nel versante
di Champorcher. Sempre per quanto riguarda le attrazioni molto
positive all'interno di quest'area, si trovano diversi settori
legati alle attività
outdoor
, vi è una vasta rete
sentieristica molto importante: una, per esempio, è il progetto
"Giroparchi", che unisce, attraverso i suoi sentieri, il Parco del
Mont Avic al Parco del Gran Paradiso, è attraversato dall'Alta Via
n. 2, vi è la Via alpina, il sentiero intervallivo 102 e
meravigliosi
tour
che collegano tutti i numerosi laghi
all'interno del parco. Inoltre vi sono tanti itinerari autorizzati
per la
mountain-bike
, autorizzati per l'equitazione e
percorsi per le ciaspole e lo sci-alpinismo. Altre peculiarità
sempre presenti all'interno di questo angolo naturalistico della
Valle d'Aosta sono tutti i suoi giacimenti minerari, le miniere di
Barma de Rova, del Lac Gelé, l'altoforno della Servaz, il forno di
Perrot e le miniere d'Hérin, che non si trovano nel Parco ma non
molto lontano sempre nel comune di Champdepraz. Inoltre vi sono
parecchi antichi
ru
[traduzione letterale dal patois:
ruscelli] utilizzati oggi e valorizzati oggi anche come stupendi
percorsi panoramici.
Preso atto che la Valle di Champorcher è indicata sia alle
uscite di Verrès che di Pont-Saint-Martin, mentre per la Valle di
Champdepraz, pur essendo a tutti gli effetti una valle laterale
nella nostra regione, non compare da nessuna parte l'indicazione
nonostante vi sia la presenza del Parco naturale del Mont Avic - e
su questo punto ci tengo anche a far presente che, purtroppo, anche
tanti Valdostani non sanno bene dove sia collocata questa zona -;
ritenuto che il posizionamento del Parco naturale sui cartelli di
indicazione autostradale e di raccordo delle varie località
interessate sia molto importante e strategico per quanto riguarda
la promozione e valorizzazione turistica di tutta la meravigliosa
area naturalistica e ovviamente anche di tutta l'area afferente...
A questo punto volevo aggiungere alcuni passaggi presi dal nuovo
piano di gestione dell'Ente Parco naturale Mont Avic approvato con
delibera di Giunta regionale 19 giugno 2018 n. 794, dove nelle
finalità del piano di gestione vi è scritto: "Il piano del Parco,
oltre a rispondere alle finalità specifiche a esso attribuite dalla
legge regionale 10 agosto 2004 n. 16, si propone come strumento di
raccordo tra le politiche di salvaguardia delle risorse naturali e
le più ampie strategie di valorizzazione del territorio
dell'economia locale promossa da altri enti e soggetti
istituzionali privati. Il ruolo del Parco per lo sviluppo locale
della Bassa Valle: il Parco intende contribuire in modo fattivo
allo sviluppo del territorio dell'economia della Bassa Valle e
dell'intera Valle d'Aosta mettendo a disposizione il suo potenziale
di attrattività turistica e di capacità di attività didattiche e
scientifiche nel quadro di piani e programmi che coinvolgono sia i
Comuni delle vallate centrali, sia le Valli di Champdepraz e di
Champorcher. Il Parco del Monte Avic costituisce per l'intera
Regione Valle d'Aosta un centro di competenze, esperienze e
conoscenze nella gestione delle risorse naturali, che può
alimentare circuiti virtuosi nel settore della ricerca scientifica,
della didattica e della comunicazione ambientale. Nello specifico
il Parco intende partecipare a tavoli di lavoro, progetti
integrati, programmi di sviluppo da settore agricolo a quello
turistico, mettendo a disposizione in ciascuna iniziativa i propri
mezzi, le proprie risorse e le proprie competenze. In particolare
l'ente intende promuovere la cooperazione interistituzionale a
livello della Regione autonoma Valle d'Aosta finalizzata
all'attuazione di strategie che possano accrescere la
performance
e la competitività dell'intero sistema
Regione".
Come gruppo Lega, crediamo quindi che attraverso queste piccole
azioni legate a una migliore promozione e fruizione dell'Ente Parco
si possa proprio andare nella direzione delle finalità sopra
esposte, dove concretamente la risorsa Parco naturale Mont Avic
potrà avere un ruolo positivo per lo sviluppo e il rilancio
dell'economia della Bassa Valle. In sostanza, questa mozione vuole
impegnare gli Assessori competenti a portare avanti le necessarie
azioni per la realizzazione e il posizionamento dell'indicazione
"Parco naturale Mont Avic" e le relative vallate di riferimento sui
cartelli autostradali presenti alle due uscite di Verrès e alle due
uscite di Pont-Saint-Martin.
Presidente -
Ha chiesto la parola l'assessore Minelli, ne
ha facoltà.
Minelli (PCP) -
Ringrazio il collega Brunod per
l'articolata esposizione sulle caratteristiche e sulle bellezze del
Parco del Monte Avic e il valore che l'Ente Parco ha cercato di
attribuirgli in questi oltre 30 anni di attività. Abbiamo già avuto
modo di parlare del Parco in questa legislatura quando lei ha
presentato sue iniziative. La mozione di oggi mi consente di
ripercorrere con tutti voi l'ormai ventennale questione della
segnalazione del Parco naturale del Monte Avic sui pannelli
autostradali, questione che credo il consigliere Brunod ben
conosca.
Intanto va precisata una cosa: che il posizionamento
sull'autostrada di un'apposita cartellonistica segnaletica relativa
al Parco del Monte Avic rientra nelle competenze dell'Ente Parco
stesso, ma naturalmente si condivide l'opportunità di tale
segnalazione, che è informativa prima ancora che di promozione
turistica. Infatti nel corso degli anni il Dipartimento ha
ripetutamente invitato l'ente ad adoperarsi con i soggetti
competenti, cosa che l'ente stesso ha fatto. Di seguito faccio un
breve riepilogo della corrispondenza che è intercorsa tra l'Ente
Parco e la Società Autostrade Valdostane fin dal 2001. C'è stata
infatti a febbraio del 2001 una prima richiesta a SAV per
l'inserimento del logo del Parco sulla cartellonistica a cui ha
fatto seguito una risposta interlocutoria, ci sono stati poi altri
brevi scambi di opinioni su questa questione, anche informali, e
poi a partire dall'ottobre del 2009 ci sono state varie e ripetute
richieste. Nel 2009 a firma dell'allora Presidente del Parco, il
professor Passerin d'Entrèves, quindi c'è stata una richiesta
comunicata per conoscenza agli Assessorati del turismo, agricoltura
e risorse naturali proprio per l'inserimento dell'indicazione del
Parco e del suo logo sui cartelli in uscita a Verrès e a
Pont-Saint-Martin in entrambe le direzioni di marcia. In quell'anno
c'è stata una risposta interlocutoria di SAV, che, pur appoggiando
la richiesta, affermava di essere in attesa di definizione di
orientamenti in materia di segnaletica di interesse turistico sulla
rete autostradale... Nel 2010 c'è stata una nuova richiesta di
aggiornamento rispetto alla missiva precedente e poi si sono
susseguite cinque comunicazioni, dal 2018 al 2020, a firma
dell'attuale Presidente del Parco ai responsabili della SAV. Le
ultime due in ordine di tempo sono del 18 ottobre del 2019, un
sollecito che non ha ricevuto risposta, e poi il 19 ottobre, un
anno dopo, un ulteriore sollecito.
Di fronte a una mancata presa in carico - benché ci sia stata
una risposta, come dicevo, interlocutoria - da parte di SAV,
riteniamo utile un'azione corale dell'Ente Parco e degli
Assessorati interessati per provare a sbloccare questa
impasse
che si è prodotta. In virtù del fatto che la
competenza proprio per il posizionamento, come dicevo poc'anzi, è
dell'Ente Parco e non nostra, proporremmo questa modifica
all'impegnativa della mozione: "il Consiglio regionale impegna gli
Assessori competenti a supportare l'Ente Parco naturale del Monte
Avic nelle azioni per realizzare apposita segnaletica
sull'autostrada A5 in corrispondenza delle due uscite di
Pont-Saint-Martin e di Verrès nelle due direzioni di marcia".
Questa è la proposta che facciamo.
Presidente -
Ha chiesto la parola il consigliere Brunod,
ne ha facoltà.
Brunod (LEGA VDA) -
Grazie Assessore per la sua risposta.
Come ha detto lei, conosco molto bene questa situazione perché nel
2018 mi trovavo ancora nel Consiglio di amministrazione dell'Ente
Parco Monte Avic e fui proprio io a portare questa problematica e a
ribadire la necessità di posizionare questi cartelli. Come ha detto
lei, è un iter che si porta avanti da tempo, però oggi ho fatto
proprio questa iniziativa pensando che, visto che anche l'Ente
Parco ha avuto queste difficoltà, questi tempi morti e visto che
l'anno scorso si è festeggiato il trentennale dell'Ente Parco... in
tante occasioni si parla sempre molto bene dell'Ente Parco, di
tutte le sue specificità soprattutto a livello ambientale, però
credo che parallelamente bisogna anche sfruttare questi
meravigliosi angoli naturalistici della nostra Valle portando
avanti le necessarie azioni per far fruire meglio queste località,
per dare un segnale anche all'economia, incentivare anche le
persone a investire su questi territori, perché se parliamo
solamente di Ente Parco come tutela, come sperimentazione, come
luoghi da tutelare, credo che non facciamo centro, non portiamo
avanti quell'azione giusta che merita un angolo naturalistico com'è
quello della Bassa Valle.
Accetto quindi le modifiche sicuramente, chiederei se può
integrare mettendo che sia in tempi brevi, perché se di nuovo
iniziamo un iter che poi se ne deve riparlare tra altri dieci
anni... non è lì che noi vogliamo andare.
Presidente -
Ha chiesto la parola l'assessore Minelli, ne
ha facoltà.
Minelli (PCP) -
Condivido senz'altro le considerazioni
che ha fatto il consigliere Brunod, non si tratta soltanto di
tutelare aspetti naturalistici ma di fare della promozione di una
realtà come questa. La richiesta di fare in questo modo
l'impegnativa è semplicemente perché bisogna avere contezza da un
punto di vista tecnico delle competenze, quindi è l'Ente Parco che
lo deve fare. Chiaramente c'è l'impegno a supportare, quindi a fare
una richiesta congiunta, a reiterare le altre richieste che sono
state fatte... a un'interlocuzione che si può fare certamente in
tempi brevi. È ovvio poi che non spetta a noi materialmente questo
posizionamento ma ci si adopererà per cercare di sbloccare, come
dicevo prima, la situazione, quindi, se vuole, possiamo aggiungere
questa tempistica.
Presidente -
Ha chiesto la parola il consigliere Brunod,
ne ha facoltà.
Brunod (LEGA VDA) -
Solo per ringraziare l'Assessore di
quest'indicazione, so che è un tema molto caro anche a lei quello
del Parco del Monte Avic, quindi le chiedo se mi tiene anche
aggiornato su questo iter e sicuramente con il suo sollecito
costante all'Ente Parco riusciremo ad arrivare a questo grande
obiettivo.
Presidente -
Adesso aspettiamo che l'emendamento sia
formalizzato e in seguito, se non ci sono altri interventi,
mettiamo in votazione la mozione... l'emendamento è pervenuto, la
modifica è stata depositata, pertanto posso mettere in votazione la
mozione così come emendata in accordo tra i proponenti e il
Governo. La votazione è aperta. La votazione è chiusa.
Presenti, votanti e favorevoli: 35
La mozione è approvata all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK