Consiglio Regionale della Valle d'Aosta - Oggetto del Consiglio n. 546 del 14 marzo 1994 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSETTO DEL TERRITORIO
Urbanistica e pianificazione territoriale
Precedente
Successivo
Resoconto integrale del dibattito dell'aula
Oggetto del Consiglio n. 546 del 14 marzo 1994 - Resoconto
OGGETTO N. 546/X - Disegno di legge: "Ulteriori modificazioni
alla legge re­gionale 12 gennaio 1993, n. 1 (Piano
urbanistico-territo­riale avente specifica considerazione dei
valori paesi­stici ed ambientali, denominato Piano territoriale
paesi­stico della Valle d'Aosta)".
Articolo 1 - 1. Il comma 2 dell'articolo 10 della legge
regionale 12 gennaio 1993, n. 1 (Piano urbanistico-territoriale
avente specifica con­siderazione dei valori paesistici ed
ambientali, denominato Piano territoriale paesistico della Valle
d'Aosta), modificato dal comma 1 dell'articolo 2 della legge
regionale 18 maggio 1993, n. 34, è sostituito dal seguente:
"2. Le Comunità montane e i comuni, per esercitare l'attività di
competenza istituzionale, esprimono parere, sul testo ad essi
trasmesso, entro quattrocentottanta giorni dalla trasmissione.
Decorso inutilmente tale termine, il parere si intende acquisito in
senso positivo."
Articolo 2 - 1. Il comma 1 dell'articolo 12 della legge
regionale 1/1993, mo­dificato dal comma 1 dell'articolo 3 della
legge regionale 34/1993, è sostituito dai seguenti:
"1. L'Ufficio regionale di urbanistica dell'Assessorato
dell'am­biente, ter­ritorio e trasporti provvede alla ridefinizione
del te­sto del PTP con l'ausilio del "comitato tecnico degli enti
locali", all'uopo costituito dagli enti locali stessi ed incaricato
entro il termine di cui all'articolo 10, comma 2.
1bis. L'Associazione dei Sindaci e l'Associazione dei Presidenti
delle Comunità montane della Valle d'Aosta esprimono parere sulla
ridefinizione del PTP entro trenta giorni dalla ricezione del
testo. La Giunta regionale, acquisiti il parere del Comitato
regionale per la pianificazione territoriale (CRPT) di cui
all'ar­ticolo 18 della legge regionale 15 giugno 1978, n. 14 (Norme
in materia di urbanistica e di pianificazione territoriale), il
parere della competente Commissione consiliare permanente ed il
pa­rere del Comitato scientifico per l'ambiente di cui all'articolo
4 della legge regionale 4 marzo 1991, n. 6 (Disciplina della
proce­dura di valutazione dell'impatto ambientale), adotta il PTP e
ne dà comunicazione nel Bollettino ufficiale della Regione."
Articolo 3 - 1. La presente legge è dichiarata urgente ai sensi
dell'articolo 31, comma terzo, dello Statuto speciale ed entra in
vigore il giorno successivo a quello della sua pubblicazione nel
Bollettino ufficiale della Regione.
Presidente -
Ha chiesto la parola il relatore,
Consigliere Bionaz.
Bionaz (UV) -
Vista la difficoltà e la complessità
della proposta progettuale, nonché di tutt'altro che agevole
confronto fra prescrizione del PTP ed indicazioni dei piani
regolatori generali comunali, non tutti i comuni della regione sono
riusciti a completare le proprie osservazioni.
Pertanto, a seguito della consultazione avviata presso i comuni
della regione, l'Associazione dei sindaci e l'Associazione dei
presidenti delle comunità montane della Valle d'Aosta, con nota
congiunta del 14 dicembre 1993, hanno chiesto all'Ammini­strazione
regionale di prorogare i termini temporali di sei mesi per la
predisposizione dei pareri di competenza.
Le Associazioni avevano inoltre chiesto nella medesima nota di
inserire una nuova fase nell'iter di formazione del PTP,
consi­stente nella sottoposizione agli enti locali della nuova
formula­zione da adottare.
Dopo aver esaminato tale richiesta, la Giunta regionale ha
ri­tenuto più opportuno accordare, da una parte, lo slittamento dei
termini per la presentazione delle osservazioni di 4 mesi,
dall'altra, di introdurre una fase più snella di quella richiesta
dell'iter procedurale per la formazione del PTP, secondo la quale
alla riformulazione del Piano da adottare provvede l'Uf­ficio
regionale di urbanistica dell'Assessorato all'ambiente, territorio
e trasporti con l'ausilio di un Comitato tecnico degli enti locali
(che gli stessi hanno già nominato). Si ottiene così il costante
confronto fra i rappresentanti degli enti locali e l'Uffi­cio
regionale urbanistico.
Sulla riformulazione del PTP da adottare si esprimono
l'Asso­ciazione dei sindaci e l'Associazione dei presidenti di
comunità montana entro trenta giorni dal ricevimento del testo.
Inoltre, per esigenze di maggior chiarezza circa l'iter che la
ri­definizione del PTP dovrà seguire, è stata inserita
l'acquisi­zione dei pareri del CRPT e del Comitato scientifico per
l'am­biente. Acquisizione peraltro già stabilita dalle leggi
regionali 15 giugno 1978, n. 14, e 4 marzo 1991, n. 6.
Su questa proposta l'Associazione dei sindaci, con lettera 8
feb­braio 1994, ha espresso parere favorevole sul disegno di legge
in oggetto, salvo per il punto 1bis dell'articolo 2, dove chiede di
modificare la parola "trenta" giorni con la parola "novanta",
ri­tenendo insufficiente tale termine per consentire un corretto
ri­esame delle osservazioni.
Pertanto propongo il seguente emendamento, già approvato in I
Commissione:
Articolo 2, comma 1
"Nel testo del nuovo comma 1bis della legge regionale 1/1993,
le parole "trenta giorni" sono sostituite con le parole "novanta
giorni".
Presidente -
Dichiaro aperta la discussione
generale. Ha chiesto la parola il Consigliere Collé.
Collé (PpVA) -
Siamo favorevoli a questa proroga;
tuttavia, credo che questo sia uno degli argomenti più delicati, di
cui da parecchio tempo nei vari comuni della Valle non solo gli
amministratori locali ma, gli stessi cittadini, discutono. É una
questione che sicura­mente questo Consiglio regionale dovrà
affrontare con estrema serietà, e credo che dovremo arrivare a
questo appuntamento con le idee abbastanza chiare. Oggi apprendiamo
da quelle che sono state le varie posizioni che idee chiare non ci
sono ancora all'interno di detta maggioranza, in quanto qualcuno
vorrebbe già aver portato questo piano in Consiglio, mentre altri
tendono ad aspettare ancora, giustamente, perché, ripeto, sarà una
questione molto delicata. E proprio all'insegna di quel
decen­tramento di cui tutti parliamo, mi auguro che ci sarà la
capaci­tà di tener conto di quelle che sono le esigenze dei nostri
co­muni.
Siamo favorevoli a questa proroga ed invitiamo tutto il
Consi­glio a riflettere su tale questione, estremamente
delicata.
Presidente -
Ha chiesto la parola il Consigliere
Tibaldi.
Tibaldi (LN) -
Penso che il problema di fondo sia
anche un altro. Il PTP inva­de sovente le competenze dei piani
regolatori generali comuna­li, quindi ecco le doglianze dei comuni
che vedono violata la loro sfera d'azione da un atto regionale
eccessivamente forte ed in­vadente (non solo di mera programmazione
e di indirizzo); pertanto, chiedono una proroga, che non so fino a
quanto risol­verà il problema.
Il PTP poi dovrebbe superare la cosiddetta politica del vincolo,
vale a dire una conservazione meramente passiva del territorio,
guidando processi di trasformazione, non unicamente
limitan­doli.
Adesso qui viene preordinata una proroga di 120 giorni, 4 mesi,
dal 21 gennaio 1994; ma due sono già decorsi, ne rimangono altri
due, che non so quanto saranno sufficienti per le autorità
comunali.
Però penso che l'aspetto più importante che deve essere
valuta­to è che, come viene accordata una proroga ai comuni,
dovrebbe essere prevista anche una proroga per i cittadini. I tempi
di pubblicazione e i tempi previsti per eventuali osservazioni
fatte dai privati dovrebbero essere prolungati, altrimenti si
limita quello che è un diritto sostanziale: una partecipazione
popolare del cittadino, del privato, alla formazione del Piano.
Oltretutto il comune ha a disposizione un ufficio tecnico
compe­tente, ha delle strutture amministrative di cui i singoli non
di­spongono, a meno che non si rivolgano a studi professionali. Di
conseguenza, sarebbe importante a nostro avviso, ripeto, pre­vedere
non solo un'estensione dei termini a favore degli enti lo­cali, ma
anche dei privati - che senz'altro sono interessati, visto che
viene condizionata la loro attività edificatoria - affinché possano
fare le loro osservazioni sui contenuti del Piano che è in corso di
redazione. Non so se l'Amministrazione ritiene op­portuno elaborare
un emendamento aggiuntivo per prevedere questa possibilità ai
privati che possono essere interessati.
Presidente -
Dichiaro chiusa la discussione
generale. Ha chiesto la parola l'Assessore all'ambiente, territorio
e trasporti, Riccarand.
Riccarand (VA) -
Rispetto alle osservazioni che ci
sono state, a Collé vorrei dire che questo disegno di legge
introduce due novità: una è una novità non essenziale, direi più
che altro di tipo procedurale, ed è una proroga nei tempi per
permettere a tutti i comuni di pre­sentare più agevolmente le loro
osservazioni; la seconda è inve­ce più di carattere sostanziale ed
istituzionale, perché con questa modificazione si introduce un
organismo che sarà di ausilio all'Amministrazione regionale,
all'Ufficio del PTP nella rielaborazione del Piano stesso, che è il
Comitato tecnico degli enti locali. Si tratta di un organismo
nuovo, che viene creato proprio perché ci sia, accanto ad un
organismo tecnico dell'Amministrazione regionale, un altro
organismo tecnico - espressione delle comunità locali che possa
collaborare e segui­re passo dopo passo la rielaborazione del PTP -
cercando di re­cuperare quel rapporto con le amministrazioni locali
che, pur­troppo, in tanti anni nel passato, è mancato.
Non dimentichia­moci che una legge imponeva di approvare il PTP
entro il di­cembre 1986; quindi, ci sono 8 anni di ritardo, e
dobbiamo cer­care di andare incontro sì alle esigenze di
approfondimento, ma dobbiamo anche avere la volontà di concludere
questo processo. Per cui c'è una proroga che è motivata e, nello
stesso tempo, viene istituito un organismo di confronto con gli
organi tecnici dell'Amministrazione per la rielaborazione del
Piano.
Per quanto riguarda i rapporti con i piani regolatori generali
comunali, non dimentichiamo che questo è un Piano territoriale e
paesistico, è in pratica il Piano urbanistico regionale previsto da
una legge regionale del 1960 (che non è mai stata attuata), ed è un
Piano paesistico ai sensi della legge Galasso (legge 431/85). Ha
pertanto entrambe le valenze: Piano urbanistico regionale e Piano
paesistico regionale. Allora è chiaro che un piano di questo genere
sicuramente va ad interferire rispetto ai piani regolatori generali
comunali, altrimenti non avrebbe sen­so fare un piano regolatore
generale per tutta la Regione.
Il problema è che ci sia una definizione che sia frutto di un
con­fronto e che si vadano ad individuare degli interessi regionali
là dove questo è necessario per la programmazione a livello
regio­nale. Questo è infatti lo scopo: programmare su una scala
re­gionale degli interventi che rispondono ad un'esigenza
colletti­va della comunità, così come i piani regolatori si muovono
su una scala a livello comunale.
Per quanto riguarda il rapporto con i cittadini, siamo in una
fa­se ancora precedente all'adozione del Piano, siamo ancora in una
fase di consultazione su una semplice bozza; dopo l'ado­zione,
fatta dalla Giunta regionale, è prevista dalla legge un'apposita
fase di consultazione con i cittadini, ma è una fase ancora
successiva, in cui il Piano adottato sarà esposto nelle sedi
dovute, in tutti gli albi pretori, eccetera, ed i cittadini avranno
i tempi per presentare le loro osservazioni. Ripeto, è una fase
successiva, mentre qui siamo ancora in una fase che precede
l'adozione, siamo cioè in una fase di istruzione del Pia­no, nella
quale non è formalizzata dalla legge la procedura di consultazione
con i cittadini, che è prevista nella fase successi­va all'adozione
del Piano.
(...interruzione del Consigliere Tibaldi..)
Non è che si possano allungare ulteriormente i tempi, quando
questi sono già stati allungati persino eccessivamente e quando
bisogna arrivare ad una conclusione perché ci sia un testo su cui
ci sarà una fase ulteriore di consultazione, che è quella
suc­cessiva all'adozione, fino ad arrivare all'iter conclusivo che
sarà l'approvazione in Consiglio regionale.
Presidente -
Si passa all'esame
dell'articolato.
Pongo in votazione l'articolo 1.
Presenti, votanti e favorevoli: 24
Presidente -
All'articolo 2 c'è l'emendamento
presentato dalla III Commis­sione che recita:
Emendamento - Articolo 2, comma 1
"Nel testo del nuovo comma 1bis della legge regionale 1/1993, le
parole "trenta giorni" sono sostituite con le parole "novanta
giorni".
Lo pongo in votazione.
Presenti, votanti e favorevoli: 24
Presidente -
Pongo in votazione l'articolo 2 nel
testo così emendato:
Articolo 2 - 1. Il comma 1 dell'articolo 12 della legge
regionale 1/1993, mo­dificato dal comma 1 dell'articolo 3 della
legge regionale 34/1993, è sostituito dai seguenti:
"1. L'Ufficio regionale di urbanistica dell'Assessorato
dell'am­biente, ter­ritorio e trasporti provvede alla ridefinizione
del testo del PTP con l'ausilio del "comitato tecnico degli enti
locali", all'uopo costituito dagli enti locali stessi ed incaricato
entro il termine di cui all'articolo 10, comma 2.
1bis. L'Associazione dei Sindaci e l'Associazione dei Presidenti
delle Comunità montane della Valle d'Aosta esprimono parere sulla
ridefinizione del PTP entro novanta giorni dalla ricezione del
testo. La Giunta regionale, acquisiti il parere del Comitato
regionale per la pianificazione territoriale (CRPT) di cui
all'ar­ticolo 18 della legge regionale 15 giugno 1978, n. 14 (Norme
in materia di urbanistica e di pianificazione territoriale), il
parere della competente Commissione consiliare permanente ed il
pa­rere del Comitato scientifico per l'ambiente di cui all'articolo
4 della legge regionale 4 marzo 1991, n. 6 (Disciplina della
proce­dura di valutazione dell'impatto ambientale), adotta il PTP e
ne dà comunicazione nel Bollettino ufficiale della Regione."
Presenti, votanti e favorevoli: 24
Presidente -
Pongo in votazione l'articolo 3.
Presenti, votanti e favorevoli: 24
Presidente -
Pongo in votazione la legge nel suo
complesso.
Presenti, votanti e favorevoli: 27
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK