Consiglio Regionale della Valle d'Aosta - Oggetto del Consiglio n. 337 del 28 gennaio 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 337 del 28 gennaio 2009 - Resoconto
OGGETTO N. 337/XIII - Interpellanza: "Proroga di un contratto
di collaborazione con la società Threesixty di Torino per attività
di promozione turistica".
Interpellanza
Premesso che il 9 gennaio 2009 la Giunta regionale ha
approvato la delibera n. 9, proposta dal Presidente della Regione,
in assenza dell'Assessore regionale al turismo e del Direttore
della Direzione promozione e marketing;
Verificato che in tale deliberazione viene prevista una spesa
di oltre 500 mila euro, in particolare 412 mila euro per l'acquisto
di spazi pubblicitari in varie riviste del settore turistico e i
restanti 114 mila come onorari e prestazioni dei professionisti e
delle società coinvolte nell'operazione;
Considerato che viene prorogata di un anno la collaborazione
con la società Threesixty s.a.s. di Torino, il cui contratto di
collaborazione era già scaduto il 31 dicembre 2008 e non prevedeva
la possibilità di un rinnovo, come emerge dall'allegato alla
delibera di Giunta n° 381 del 16 febbraio 2007;
Appreso che, data la scadenza dei contratti con le società
SAATCHI & SAATCHI di Roma e ZENITHOPTIMEDIA GROUP di Milano (31
dicembre 2008), l'Assessorato al Turismo ritiene "opportuno
attendere la predisposizione del piano marketing prima di procedere
all'individuazione delle strategie e degli investimenti finalizzati
alla promozione turistica della Regione";
Considerato che, data la situazione di vuoto e di stallo in
cui si trova l'attività di promozione, essendo contemporaneamente
scaduti tutti i contratti di collaborazione nel campo del marketing
già il 31 dicembre scorso, è stata prevista per il 2009 una
campagna pubblicitaria sui giornali italiani, demandando l'incarico
all'Agenzia Sauro Scagliarini Stampa s.a.s. di Bologna, da anni in
collaborazione della suddetta Threesixty, la quale si occuperà di
contrattare l'entità e l'importo degli spazi pubblicitari, peraltro
già indicati, in via di massima, nella delibera n° 9 del
2009;
i sottoscritti Consiglieri regionali
Interpellano
l'Assessore competente per conoscere:
1) il motivo che ha determinato la proroga di un contratto di
collaborazione con la società Threesixty decorsa la data di
scadenza e i motivi dell'assenza contestuale dell'Assessore al
Turismo e del Direttore del Marketing alla stesura di una simile
deliberazione;
2) il motivo per cui si sia giunti all'inizio dell'anno a
lasciare scoperta l'attività di marketing turistico, pur sapendo
che alla fine del 2008 si sarebbero conclusi i rapporti con le
società coinvolte nell'attività promozionale;
3) quali requisiti sono stati presi in considerazione e quali
verifiche sono state fatte nei confronti dell'Agenzia Sauro
Scagliarini Stampa di Bologna, al di là della consapevolezza della
collaborazione con la Threesixty, tenuto conto dell'incarico
affidato e dell'investimento previsto;
4) se e come siano state effettuate delle verifiche sui
prezzi degli spazi pubblicitari di massima elencati nella tabella
contenuta in delibera e quali garanzie si intendono adottare per
essere certi che le tariffe definitive per l'occupazione dei
suddetti spazi non comportino comunque pagamenti di ulteriori
commissioni di intermediazione "a latere" da parte delle singole
testate interessate, direttamente alle società Threesixty sas e
Sauro Scagliarini s.a.s.
F.to: Zucchi - Tibaldi - Lattanzi - Benin
Président
- La parole au Conseiller Zucchi.
Zucchi (PdL)
- Grazie, Presidente. Tra le delibere di
Giunta che sono state adottate nel periodo pre e post natalizio,
che hanno elargito strenne a piene mani ai nostri concittadini, ce
n'è subito balzata una all'evidenza sia per quanto riguarda la
forma sia per quanto riguarda la sostanza. Caro Assessore
Marguerettaz, la forma: la prima cosa che ci è sembrata molto
strana è vedere una delibera di sua competenza - e non una delibera
secondaria, perché poi avrò modo di sviluppare il ragionamento nel
prosieguo, ma credo che l'investimento tampone, come è stato
definito, di oltre 500.000 euro per la campagna di marketing della
nostra regione per l'attività turistica possa definirsi
tranquillamente l'oggetto sociale principale della sua attività -
vedere questa delibera adottata dal Presidente della Regione in sua
assenza ci è sembrato un fatto particolare, curioso. Considerato il
fatto che le giunte ci risultano non essere convocate una volta
ogni tre mesi, ma una o due volte la settimana, vedere che una
delibera del genere adottata il 9 gennaio sia stata presa in carico
dal Presidente della Regione, anche in assenza del coordinatore il
servizio marketing - è scritto qui: in assenza anche del direttore
della direzione, promozione e marketing; mi scuso: direttore;
insomma le due figure principali mancavano - dal punto di vista
della forma ci è balzata agli occhi e ci siamo chiesti i motivi per
i quali il 9 gennaio si andava a prorogare un incarico scaduto il
31 dicembre. Che strano! Di solito quando gli uffici sanno che c'è
un incarico, oltretutto di questa importanza, in fase di scadenza,
ci si preoccupa prima della scadenza di andare a prorogare il
contratto, non nove giorni dopo. Pertanto dal punto di vista
formale ci siamo chiesti come sia stato possibile il 9 gennaio
andare a prorogare un incarico che era scaduto nove giorni
prima.
Questo è contenuto in uno dei requisiti dell'interpellanza, per
cui siamo curiosi di sapere sia i motivi della sua assenza, sia i
motivi dell'assenza del coordinatore: magari aveva l'influenza, era
andato alle Maldive, ma noi ci saremmo aspettati che questa cosa
venisse fatta prima del 31 dicembre in quella che riteniamo debba
essere un'attività seria di programmazione, preordinazione nel
senso di efficacia dell'attività amministrativa, non dopo. Vedere
una proroga di una società a cui era stato affidato un incarico due
anni prima e nel cui disciplinare non c'era riferimento, non era
peraltro neanche esclusa la facoltà del rinnovo, ci è sembrato un
procedimento a dir poco irrituale.
Al di là del discorso formale, c'è un punto di sostanza che ci
sembra preoccupante, cioè il settore del marketing turistico, che è
oggetto del suo Assessorato, ci sembra anche dagli enunciati della
delibera lasciato nel vuoto. Si è giunti con questa delibera a
coprire in modo doveroso un'attività di presenza sui mass media,
più propriamente sulla carta stampata, da parte della nostra
Regione, ma secondo noi con un atteggiamento che non è molto votato
all'organizzazione. Si tratta di 500 e passa mila euro, che sono
stati affidati in un regime di proroga a una società che è la
Threesixty, che a sua volta ha affidato questa attività a un
collaboratore, come si dice nella delibera, l'agenzia del sig.
Sauro Scagliarini, che in delibera viene definito come
collaboratore della succitata agenzia. Tenuto conto che gli importi
non sono poi così trascurabili, tenuto conto che ci sembrano
particolarmente salati i costi che sono evidenziati nella tabella
della delibera, anche se bisogna riconoscere che nella parte della
delibera si fa riferimento al fattore che questi costi possono poi
subire dei miglioramenti e delle limature, la sensazione per questa
delibera è quella di un regime di provvisorietà, cioè andare a
salvare una situazione che forse era sfuggita agli uffici e di cui
non si è tenuto debito conto nei mesi precedenti. Non le cito ma le
conoscete, ci sono altre realtà che fanno riferimento alla regione,
società partecipate che quando si rendono conto che ci sono delle
scadenze di appalti, per tempo debito ne organizzano altri per
cercare di non dare una interruzione nel servizio soprattutto in un
settore come questo.
Allora quali sono state le ragioni, Assessore, che hanno
comportato l'adozione di questo ragionamento che traspare essere un
po' frettoloso nell'adozione di questa delibera postuma, cioè la
proroga al 9 quando è scaduto il 31? Qual è il tipo di
organizzazione, anche se lei è stato insediato in questo
Assessorato da poco, che è stato posto da luglio ad oggi e che ha
impedito che nei mesi autunnali si venisse a svolgere un'attività
di preordinazione e organizzazione, sapendo che c'erano in scadenza
determinati tipi di incarichi?
L'ultima domanda, ma non per importanza: quali sono state le
verifiche, dal momento che sembrerebbero essere affidati a questa
agenzia della Threesixty e a sua volta a questo sig. Scagliarini
che sembra essere depositario della contrattazione esclusiva con
queste testate per un importo che sfiora i 500.000 euro, i
meccanismi che determinano i controlli e le verifiche, dal momento
che si fa riferimento al fatto che queste tariffe non sono soggette
a commissione? Quali sono le garanzie che ci mettono al riparto dal
fatto che a queste tariffe, che sembrano essere abbastanza elevate,
oltre alle competenze che sono state inserite in delibera, che sono
iscritte sui 30.000 euro poco più e che ci risultano essere
giustificate e giustificabili in merito all'importo, poi a queste
non se ne aggiungono altre, come si è usi utilizzare nel settore
specifico e non solo in questo?
Questi sono i punti, Assessore, su cui vorremmo avere delle
risposte precise, com'è suo costume.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. Cercando di dare
tutti gli elementi richiesti, cerco di ripercorrere le quattro
questioni poste.
I motivi della proroga del contratto di collaborazione con la
società: in data 31 dicembre 2008 sono contestualmente sia
l'incarico di collaborazione tecnica affidato per il biennio
2007-2008 all'agenzia Threesixty di Torino per l'attività di
sensibilizzazione degli organi di stampa nazionali, sia il
contratto con l'agenzia Saatchi & Saatchi per la realizzazione
della campagna pubblicitaria sul mercato Italia. Considerato che
l'Assessorato al turismo sta attualmente lavorando alla
predisposizione del piano di marketing turistico regionale, che il
suddetto piano sarà disponibile nel mese di maggio 2009, nel piano,
unitamente alle strategie di marketing turistico (quali prodotti,
per quali mercati, per quali target di clientela), saranno anche
definite più concretamente mercato per mercato le azioni e gli
strumenti promozionali più appropriati per il raggiungimento degli
obiettivi prefissati. Il mercato domestico rappresenta ancora
indiscutibilmente il principale bacino di provenienza dei nostri
turisti. Si è ritenuto per il 2009 di gestire la comunicazione
turistica sul mercato Italia in modo da garantire alla Valle
d'Aosta una continuità di presenze e di visibilità sui media
nazionali, limitando al minimo gli investimenti pubblicitari, in
attesa di definire con maggiore chiarezza gli obiettivi e gli
strumenti della nuova comunicazione turistica. A questi fini si è
pertanto rinnovato per un ulteriore anno l'incarico fiduciario alla
agenzia Threesixty di Torino per l'attività di ufficio stampa,
prevedendo un investimento pubblicitario basico in favore delle
case editrici delle principali testate di settore, funzionale al
mantenimento e al conseguimento delle buone relazioni costruite con
le redazioni.
L'agenzia Threesixty di Torino rispetto all'attività svolta nei
due anni di collaborazione con l'Assessorato regionale al turismo
ha dimostrato serietà e puntualità nello svolgimento dell'incarico
affidatole, spirito di iniziativa e, requisito più importante per
una agenzia stampa, avere buoni contatti ed essere ben introdotta
presso le redazioni delle testate di settore sia turistico, sia
enogastronomico, sia culturale. Ne sono prova la notevole affluenza
di giornalisti qualificati a tutte le conferenze organizzate sia a
Milano, con la presentazione dell'offerta turistica invernale ed
estiva, la partecipazione di redattori e capiredattori delle
principali testate del settore turismo e i viaggi stampa
organizzati in Valle d'Aosta, la rassegna stampa degli ultimi due
anni.
Rispetto a questo tema mi corre l'obbligo di fare un
ragionamento: sembra che l'attività del marketing sia andata sotto
tono. Non riporto qua, ma con un confronto, se il collega Zucchi
vuole prendere atto, posso fare copia di una rassegna stampa fatta,
che dal punto di vista del dato almeno quantitativo gli darà una
soddisfazione, quindi forse mai come adesso abbiamo avuto una
visibilità su tutti i media. In particolare, oltre alle attività
che facciamo, solo parlando di video e di presenze sui media
nazionali ultimamente, perché mi corre l'obbligo di valorizzare non
tanto il mio lavoro ma il lavoro dei miei collaboratori e anche con
delle attività di collaborazione, una per tutte la RAI. Nell'ultimo
mese - quando sembra che ci siamo dimenticati del marketing -
precisamente sabato 20 dicembre eravamo su TG1 mattina, domenica 21
dicembre eravamo sul TG2 alle ore 16, lunedì 22 dicembre eravamo a
TG1 mattina, più il TG3 delle ore 12, martedì 23 dicembre eravamo
sul TG1 mattina, mercoledì 24 dicembre eravamo su TG1 mattina più
il TG1 delle 13,30, lunedì 5 gennaio eravamo su TG1 delle ore 20,
sabato 27 dicembre avevamo ad una puntata di
Sereno
variabile
interamente dedicata alla Valle d'Aosta, domenica 28
dicembre avevamo una puntata di
Linea verde
interamente
dedicata alla Valle d'Aosta. In questo momento stiamo cercando di
definire una puntata speciale su Rai Gulp, che è una trasmissione
del digitale terrestre, abbiamo il canale Sky dedicato ai
giovanissimi nell'ambito del programma Plug, quindi rispetto a
questo abbiamo un'attività che, non solo grazie a noi, sta dando
una grande visibilità alla Valle d'Aosta. Dico questo perché nelle
considerazioni, però può darsi che abbia male interpretato, sembra
che l'attività di marketing in questo momento non sia
particolarmente seguita. Abbiamo voluto rinnovare, senza fare un
appalto della pubblicità, perché siamo in attesa di raccogliere
tutti gli elementi per fare un appalto mirato, per questo stiamo
prorogando e non per altri motivi.
Nella sua presentazione poi il collega Zucchi rappresenta una
contestuale assenza mia e del direttore. Rispetto a questo non so
se ha modo di capire come organizziamo i lavori e le deliberazioni,
ma questo atto concernente il rinnovo dell'incarico è stato
predisposto e iscritto all'ordine del giorno della seduta del 9
gennaio dal competente direttore della direzione promozione
marketing. La firma del coordinatore in luogo di quella del
direttore si è resa necessaria a fronte di una richiesta di
modifiche formali al testo della deliberazione pervenuta da parte
della segreteria di Giunta, quando il direttore si trovava in
ferie. Semplicemente per dire che la delibera che è arrivata ed è
stata presentata (noi dobbiamo presentarle quasi dieci giorni
prima), è arrivata a firma del direttore; successivamente, per
questioni di ordine formale, la segreteria della Giunta chiede di
fare delle modifiche; essendo in ferie le modifiche non potevano
essere firmate dal direttore e sono state firmate dal coordinatore.
Lei non può saperlo, ma se andiamo a ricostruire l'aspetto
cartaceo, la delibera è stata sottoscritta regolarmente dal
direttore, quindi quella modifica richiesta dalla segreteria e
pervenuta in un periodo in cui c'era il direttore assente, è stata
firmata dal direttore. Quanto al sottoscritto ero malato, non ho
partecipato ai lavori di Giunta, può darsi che sia una colpa, è la
prima Giunta che salto dall'insediamento del nuovo governo, e il
Presidente ne può essere testimone, neanche la pausa estiva ho
saltato! Nel 2008 non ho saltato neppure una giunta, nel 2009
purtroppo ho iniziato male e ho saltato la prima, però non mi
criminalizzi... quindi non era una mela avvelenata che non ho
voluto assaggiare...
Il punto due,
"il motivo per cui si sia giunti all'inizio
dell'anno a lasciare scoperta l'attività di marketing turistico,
pur sapendo che alla fine del 2008 si sarebbero conclusi i
rapporti..."
: ecco perché ho detto tutte queste cose, perché
sembra che abbiamo voluto lasciare scoperta un'attività. In realtà
l'attività non ha avuto interruzioni, la dimostrazione sta nel
fatto che abbiamo avuto una presenza. Non è corretto quindi
affermare che si è lasciata scoperta l'attività di marketing, è più
corretto riconoscere che un'attività strategica strutturata di
marketing nell'ambito dell'assessorato regionale richiede dei tempi
e delle attività, che stiamo regolarmente facendo con il piano di
marketing. Se quello che lei dice in realtà non è l'attività di
marketing che non viene fatta, ma il fatto che non ci siano
otto-nove giorni scoperti, credo che nell'ambito di una consulenza
annuale e dei rapporti che sono continuativi, non sono otto giorni
che fanno venire meno il servizio, però accolgo l'appunto se era
questo il ragionamento e non una sottovalutazione del
marketing.
Punto tre:
"quali requisiti sono stati presi in
considerazione e quali verifiche sono state fatte nei confronti
dell'Agenzia Sauro Scagliarini Stampa di Bologna, al di là della
consapevolezza della collaborazione con la Threesixty, tenuto conto
dell'incarico affidato e dell'investimento previsto"
. Alla luce
dell'esperienza non positiva, maturata negli ultimi due anni,
durante i quali l'acquisto degli spazi pubblicitari sulle diverse
testate, rapporto con gli uffici commerciali delle case editrici, e
l'attività dell'ufficio stampa, rapporto con la redazione delle
medesime case editrici, sono stati gestiti da due collaboratori
diversi, Zenithoptimedia e Threesixty S.a.s., scelte in tempi
diversi e per attività diverse dall'Assessorato, per l'anno 2009 si
è ritenuto più razionale e funzionale collegare fra di loro le due
azioni, in modo da renderle coordinate e sinergiche l'una con
l'altra. Non credo di svelare un segreto: è vero che le redazioni
hanno un percorso e l'attività commerciale degli editori ne ha
un'altra, ma i giornali poi vivono di rapporto commerciale; allora
se ho uno che negozia degli spazi commerciali e ho altri che si
rapportano con i giornalisti e con le redazioni, è vero che ognuno
ha la sua autonomia, ma è fin troppo comprensibile che le due cose
hanno una relazione. Tenuto conto della limitatezza del budget
disponibile, assolutamente insufficiente per attivare una campagna
pubblicitaria di sicuro impatto e visibilità sulla stampa
nazionale, l'acquisto di spazi pubblicitari sulle riviste di
settore risulta unicamente funzionale e, per questo, necessario al
mantenimento di buone relazioni con le case editrici, e quindi
sostanzialmente è una migliore finalizzazione dell'attività di
sensibilizzazione dei giornalisti e delle case editrici condotta
dall'ufficio stampa.
La scelta del soggetto cui affidare la gestione del budget
pubblicitario e la conduzione delle trattative commerciali con le
casi editrici è ricaduta sull'agenzia Sauro Scagliarini di Bologna
in virtù della consolidata collaborazione con l'agenzia Threesixty,
garanzia questa di sicuro coordinamento fra le due azioni. Il
curriculum vitae
dell'agenzia Sauro Scagliarini evidenzia
collaborazioni pluriennali con enti, associazioni e ditte operanti
nel settore dello sport e del turismo; borghi autentici d'Italia,
Assessorato al turismo dell'Istria, Eden Viaggi, Fauna Active, tour
operator specializzato in ciclo turismo, alberghi e centri
benessere, musei dei campionissimi dedicati alla bici, tutti
committenti per i quali tale agenzia ha prestato la stessa
tipologia di servizio di cui si tratta.
Con riguardo invece all'investimento economico previsto per il
2009 per la pubblicità sulla stampa, è importante evidenziare come
questo sia stato notevolmente ridotto rispetto a quello
corrispondente ottenuto nel 2008. Si è passati da un investimento
annuo di 545.000 euro in sole pagine pubblicitarie ad un
investimento di 340.200 euro nei quali è anche ricompresa la
realizzazione di due monografici interamente dedicati alla Valle
d'Aosta, uno invernale e uno estivo, editi rispettivamente da "I
viaggi del sole" e "Qui Touring", che rimarranno in edicola per due
mesi ciascuno.
Punto quarto:
"se e come siano state effettuate delle
verifiche sui prezzi degli spazi pubblicitari di massima elencati
nella tabella contenuta in delibera e quali garanzie si intendono
adottare per essere certi che le tariffe definitive..."
.
Rispetto a questa che è la parte interessante, i prezzi esposti
nella tabella come specificato nelle premesse della DG, sono da
intendersi come puramente indicativi e corrispondono a quelli
applicati nel corso della precedente campagna pubblicitaria e
trattati dall'agenzia Zenithoptimedia Group di Milano, cioè noi
abbiamo messo come prezzo indicativo quello che l'anno scorso
abbiamo pagato con Zenith e riteniamo di pagare di meno. Quindi gli
spazi che sono stati indicati sono quelli che sono stati pagati nel
2008, ma riteniamo che nel 2009 li pagheremo di meno.
Nella delibera, come si vede, ogni singolo spazio ha un
provvedimento che verrà effettuato successivamente, dove verranno
indicati i valori esatti. Quindi le testate sono state selezionate
fra quelle considerate idonee a raggiungere il target di clientela
individuato, in relazione alle tipologie di offerta, che si
intendono proporre al mercato italiano e valutate in base ai dati
di flessione certificati ADS, organismo ufficiale nazionale, in una
ottica di equilibrata ripartizione degli investimenti fra tutte le
principali case editrici.
Compito dell'agenzia Sauro Scagliarini sarà quello di prendere
contatto con le relative case e di trattare alle migliori
condizioni, che saranno pertanto inferiori a quelle massime esposte
in tabella. La garanzia di ottenere le migliori quotazioni è data
dal fatto che Sauro Scagliarini opererà in virtù di un contratto
che prevede una remunerazione a forfait stabilita per il 2009 e
quindi non relazionata all'entità della spesa sostenuta per
l'acquisto degli spazi. Lei ben sa che molti lavorano a
percentuale, quindi più spendi più guadagnano, mentre se lui ha un
fisso, la spesa anche se dovesse aumentare non va a suo beneficio,
quindi questo meccanismo è una garanzia. Intanto abbiamo preso i
prezzi massimi e non c'è nessuna premialità per la spesa che va a
beneficio... Saatchi & Saatchi, ad esempio, prendeva il 12
percento degli spazi, quindi più pagavamo più guadagnava, ma sono
tutti i contratti ad essere fatti in questo modo, lei me lo
conferma.
Rispetto a questo ogni provvedimento sarà preso ad hoc, quindi
quello è un dato indicativo che potrà anche modificarsi. Devo dire,
per la verità, che anche un suo collega ha potuto fornirci la sua
disponibilità per darci delle informazioni, in virtù delle sue
conoscenze, sulla bontà e su eventuali quotazioni rispetto a questi
valori, che riteniamo preziose e che cercheremo di utilizzare al
meglio. Se ci sono delle testate che nel frattempo dovessero
cessare o non avere un certo gradimento, non siamo per niente
obbligati a farlo. È un dato indicativo e anche lei, se avesse
delle informazioni al riguardo, può darcele così come ha fatto un
suo collega.
Rispetto a questo cerchiamo di avere trasparenza: abbiamo dato
indicazioni del valore massimo, questi saranno oggetto di economie
e all'atto della definizione del piano di marketing saremo nella
condizione di fare un'azione più a lungo raggio, rispetto a
un'azione organica, distinguendo mercato da mercato e azione da
azione.
Président
- La parole au Conseiller Zucchi.
Zucchi (PdL)
- Sarò molto più breve dell'Assessore. Non
era certo mia intenzione - Assessore, mi scuso se ho dato quella
sensazione - di voler mettere in discussione la professionalità e
la capacità di queste agenzie di svolgere il loro compito, non era
il senso di questa interpellanza; il senso era più di carattere
formale. Quindi, al di là della parte un po' scherzosa riferita
alla sua assenza, di cui prendiamo atto che era ammalato, il punto
è quello di sottolineare che - lei stesso lo ha ammesso - c'è stato
comunque un qui pro quo, una situazione di non organizzazione
temporale nell'andare a risolvere questa questione, e solo dal
punto di vista tecnico. Il fatto che ci siano stati i passaggi, sia
stata data la copertura, siamo andati sulla RAI e abbiamo fatto
quei passaggi a dicembre, non implica che certi rapporti di
carattere strettamente formale, che sono però indice di un lavoro
di un Assessorato, non sono andati per il verso giusto, perché lei
mi può raccontare quel che vuole, ma andare a prorogare al 9
gennaio un incarico scaduto il 31 non è una cosa normale. In altri
settori anche della pubblica amministrazione le assicuro che non
avviene così.
Questo è il punto formale; per quanto riguarda il resto, rimango
con le perplessità su due ordini di motivi. Il primo: il fatto che
siete scoperti dall'attività del piano di marketing lo avete detto
voi nella delibera, lei ha parlato venti minuti, del piano ci ha
detto entro maggio, ma è lecito pensare per un consigliere
neoeletto che, quando un Assessore che poi non è nuovo
dell'Assemblea si insedia in un assessorato, possa nel tempo
organizzare un piano di marketing senza arrivare a doversi ridurre
a questi interventi come lei ha definito provvisori?
Questo piano di marketing perché è stato predisposto pro futuro,
perché dobbiamo aspettare il maggio 2009 e non è stato organizzato
prima? Anche questo è un fattore di contenuto. Lei si è insediato a
luglio, sapeva che il contratto Saatchi & Saatchi era in
scadenza il 31 dicembre 2008: quali sono stati i lavori nel
frattempo messi in opera dagli uffici per costruire questo piano di
marketing? È possibile che ci voglia tutto questo tempo per
organizzare un piano di marketing? C'è stato un periodo di tempo
che era a mio avviso sufficiente per organizzare questo piano, per
non ridursi, anche se l'attività con la Threesixty era... capisco
che lei rida sempre e anche lei Presidente, per carità è normale.
Secondo me, sapendo che c'è un incarico in scadenza il 31 dicembre,
ci si tutela con delle manovre precedenti, o almeno succede così di
solito.
Per quanto riguarda l'ultimo punto, caro Assessore, l'ho messo
con eleganza, fra virgolette, a latere, perché le sue
rassicurazioni non è che mi confortano più di tanto e mi rendono
più di tanto garantito, perché il fatto che venga scritto
contrattualmente che questi agenti abbiano delle commissioni
cosiddette Fi, e punto, non implica che ci possano essere degli
accordi a latere (l'ho scritto!) che presuppongono degli altri
emolumenti.
Président
- Collègues, nous terminons ici notre séance,
les travaux reprendront cet après-midi à 15 heures 30.
Vous avez reçu copie de: deux amendements du Conseiller Caveri,
seize amendements du groupe Vallée d'Aoste Vive-Renouveau pour
l'objet n° 21 et un nouveau texte de l'ordre du jour; vous avez
aussi reçu pour l'objet n° 22 deux amendements de l'Assesseur au
budget.
La séance est levée.
---
La séance se termine à 13 heures 11.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK