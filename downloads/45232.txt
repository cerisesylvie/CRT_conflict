Consiglio Regionale della Valle d'Aosta - Oggetto del Consiglio n. 2020 del 16 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2020 del 16 novembre 2022 - Resoconto
OGGETTO N. 2020/XVI - Interpellanza: "Criticità riguardanti
il progetto presentato dalla Società CVA per una derivazione
d'acqua a uso idroelettrico tra i Comuni di Pré-Saint-Didier e
Morgex con particolare riferimento agli sport d'acqua
viva".
Bertin (Presidente) -
Punto n. 8 all'ordine del giorno.
Per illustrare l'interpellanza, si è prenotata la consigliera
Minelli a cui passo la parola.
Minelli (PCP) -
Venerdì scorso, nell'ambito dell'incontro
che si è tenuto al Forte di Bard, l'incontro "Clima Lab", tra le
varie cose interessanti che abbiamo ascoltato c'è stata anche una
comunicazione sul tema dei conflitti che sono legati alla risorsa
idrica, conflitti che sono a vari livelli. Sappiamo tutti che ci
sono state nel tempo e nel mondo delle vere e proprie guerre per
l'acqua, e devo dire che per un attimo, ascoltando quella
comunicazione, ho pensato che anche la vicenda che è al centro di
quest'interpellanza, come altre che si sono discusse in quest'aula,
rientra un po' nei meccanismi dei conflitti, perché effettivamente
quando parliamo di acqua, di uso della stessa o dello sfruttamento
dell'acqua, non mancano mai elementi di discussione, di
conflittualità che però, secondo quanto gli esperti giuristi ci
hanno detto a Bard, devono essere forzatamente affrontati e
composti attraverso un maggior coinvolgimento dei vari portatori
d'interesse nei processi decisionali e con un ampliamento reale
dell'attività partecipativa.
Sono degli elementi su cui, a mio avviso, occorre fare una
riflessione ed è una considerazione che ho voluto mettere a fattor
comune.
L'interpellanza che presentiamo e le richieste che abbiamo
formulato mi sembrano infatti in linea con questa riflessione.
Parliamo di un progetto di C.V.A. per una derivazione di acqua a
uso idroelettrico della Dora Baltea nei Comuni di Pré-Saint-Didier
e Morgex, che prevede un'opera di presa nel Comune di
Pré-Saint-Didier, due gallerie di derivazione che arrivano poi al
Comune di Morgex, dove è prevista la centrale di produzione, e un
canale di restituzione all'altezza della zona industriale.
Il progetto è in questo momento all'esame della valutazione di
impatto ambientale e sono state presentate varie osservazioni, fra
cui quelle del Comune di Morgex, di Legambiente della Valle
d'Aosta, della Federazione Italiana Rafting dell'ARPA, del
Dipartimento Programmazione Risorse Idriche del territorio e altre
ancora. In queste osservazioni abbiamo visto che si evidenziano
varie criticità. L'impianto previsto avrebbe un impatto importante
non solo sulla zona fluviale ma anche sui territori
circostanti.
Il Comune di Morgex, nelle sue osservazioni, oltre a delle
possibili alterazioni idrogeologiche, ha evidenziato dei problemi
legati al transito dei mezzi e al deposito del materiale vicino
all'area sportiva, alla pista ciclabile e al percorso "Bébé en
marche".
È stata poi manifestata anche una preoccupazione, che è quella
che si potrebbe svuotare l'opera di presa per l'irrigazione delle
aree verdi del Comune; però, in particolare, ed è su questo che ci
siamo soffermati maggiormente, il progetto ha messo in allarme le
attività che operano nell'ambito degli sport fluviali e del rafting
in particolare, perché temono di non poter praticare in futuro le
loro attività nel tratto che è interessato dall'intervento,
ovviamente con un danno economico.
È possibile che si suggerisca alle società di rafting di
spostarsi su un altro tratto del fiume, però quello che è compreso
nella Dora tra Pré-Saint-Didier e Sarre è considerato un po' da
tutti gli esperti un luogo eccezionale - l'ho visto su una rivista
specializzata che sono andata a consultare - una sorta di Colorado
europeo, in particolare proprio quella zona.
Secondo i dati forniti dalla Federazione Italiana Rafting, le
attività che si sviluppano nella zona impiegherebbero circa
settanta collaboratori stagionali e il dato è di 15 mila presenze
turistiche annue e poi si evidenziano anche delle competizioni di
livello internazionale.
Mi sembrano dei dati di tutto rispetto che confermano come gli
sport di acqua viva, quindi il rafting ma anche la canoa, il
canyoning
e l'
hydrospeed
siano da considerarsi oggi
un'importante opportunità da valorizzare e da sostenere a livello
regionale, in quell'ottica di diversificazione e di sostenibilità
dell'offerta turistica globale che deve affrontare con razionalità
il tema dei cambiamenti climatici, che sempre più condizioneranno
le attività più tradizionali.
In attesa che il progetto termini il suo percorso di VIA, così
come previsto, quello che vorremmo sapere è se è stato condiviso
con CVA il progetto della nuova derivazione idroelettrica sulla
Dora Baltea tra Pré-Saint-Didier e Morgex, come si valutano le
preoccupazioni e le criticità che sono state espresse dal Comune di
Morgex,  poi quante sono le società che operano nel campo
degli sport di acqua viva e quanti sono gli operatori del settore
nella nostra regione e, infine, come si intenda regolarsi per
sostenere gli sport di acqua viva nella nostra regione.
Presidente -
Risponde l'assessore Marzi.
Marzi (SA) -
Prima di rispondere brevemente alla n. 8, in
merito alla sollecitazione alle domande, senza entrare nel merito
di chi le fa, rispetto all'interrogazione n. 7, le posso
assolutamente garantire che basta guardare le deliberazioni della
Presidenza della Giunta di lunedì per avere conferma rispetto al
fatto che con la ditta che operava sul cantiere della biblioteca di
Châtillon, sicuramente c'è stata tutta una serie di questioni da
risolvere che sono state ben impiegate operando a favore della
struttura del Comune, invece che semplicemente attendendo che
questioni di altra natura si risolvessero.
Veniamo invece alla risposta n. 1: in relazione al primo quesito
è bene considerare che C.V.A. S.p.A., pur essendo di proprietà
pubblica, opera sul mercato privato e, come tale, ha facoltà di
valutare iniziative imprenditoriali che ritiene più attinenti al
perseguimento degli obiettivi affidatile.
Per quanto attiene invece le iniziative in argomento da parte
del Governo regionale, non sono state fornite specifiche
indicazioni nel merito perché, come da voi richiamato nelle
premesse dell'interrogazione, il progetto che accompagna la
proposta di CVA stessa è stato sottoposto a verifica di valutazione
dell'impatto ambientale.
Tale verifica si è conclusa, anche in conseguenza delle
variabili evidenziate giustamente dalle proponenti l'iniziativa,
con la necessità di sottoporre la proposta progettuale di cui
trattasi alla valutazione dell'impatto ambientale, quindi la VIA,
in capo all'Assessorato dell'ambiente.
La VIA è proprio il momento di sintesi all'interno del quale
confluiscono le osservazioni che possono mettere in luce ogni
possibile criticità derivante dalla realizzazione
dell'intervento.
Sempre la VIA è la sede in cui effettuare le valutazioni
costi/benefici per verificare se un'iniziativa è sostenibile dal
punto di vista ambientale, soprattutto in relazione al suo
inserimento nel tessuto socio-economico del territorio in cui si va
a collocare.
La valutazione dell'impatto ambientale, infine, è anche la sede
all'interno della quale possono essere individuate tutte le azioni
correttive che possono rendere attuabile un'iniziativa in presenza
di ulteriori interessi diffusi a essa contrapposti.
Giova ricordare inoltre che l'iniziativa della società CVA muove
i primi passi nell'anno 2008, quindi quattordici anni fa, per
consentire la riaccensione delle linee elettriche della Valdigne in
caso di
black-out
, in quanto tale settore non risultava
coperto da un'eventuale riattivazione di emergenza a opera degli
impianti idroelettrici già presenti sul territorio regionale.
All'epoca infatti era ancora forte il ricordo del disservizio
occorso alla rete elettrica nazionale verificatosi il 28 settembre
del 2003, il più grave evento in tal senso che abbia colpito
l'Italia intera.
Con la deliberazione della Giunta regionale 3046/2008, il
progetto CVA era stato ammesso in concorrenza eccezionale con
similari iniziative di sfruttamento idroelettrico proposte da altre
società.
Dopo numerosi anni di contenziosi legali instauratisi presso il
Tribunale superiore delle acque pubbliche sino alla suprema Corte
di Cassazione, la situazione di concorrenza e di contenzioso si è
risolta con apposito accordo tra le varie parti in causa e la
presentazione di due nuovi progetti distinti rispettivamente da
parte di C.V.A. nel tratto della Dora Baltea di Pré-Saint-Didier e
da parte di altra società nel tratto di Dora Baltea tra Courmayeur
e Pré-Saint-Didier.
Nella fase di verifica di assoggettabilità alla VIA, non solo il
Comune di Morgex, ma molti altri soggetti, come da lei richiamato,
- e tra questi anche le strutture e gli enti regionali che a vario
titolo sono coinvolti nei procedimenti valutativi riguardanti le
derivazioni idroelettriche, oltre all'ARPA e alle Federazioni
sportive da lei richiamate - hanno evidenziato le principali
criticità che necessariamente devono essere risolte in fase di VIA,
affinché la proposta progettuale possa essere considerata
assentibile, sia in relazione agli impatti generati sull'ambiente
che, come in precedenza specificato, in relazione all'attività
economica in atto e agli interessi diffusi presenti su tutto il
territorio.
Pertanto, come già evidenziato, saranno le risultanze del
procedimento di valutazione dell'impatto ambientale a indicare se
l'iniziativa proposta sia attuabile, a quali condizioni e con quali
limitazioni in relazione ai vincoli presenti sul territorio,
determinati anche dalla preesistenza delle attività economiche e
turistiche già attive sul territorio.
Venendo alla Federazione Italiana Rafting e a tutte le attività
a esse connesse, essendo da oltre vent'anni una persona che spesso
le pratica, riguardo al tema del sostegno degli sport di acqua viva
abbiamo come Assessorato da tempo intrapreso con la Federazione
Rafting una collaborazione finalizzata a coniugare gli interventi
sulla Dora Baltea alle esigenze legate allo svolgimento delle
attività delle discipline sportive di acqua, in particolare abbiamo
assicurato il coinvolgimento della Federazione nella
predisposizione degli interventi puntuali, quali, ad esempio,
quelli attinenti al progetto Life Grey Marble, che ha la finalità
di migliorare lo stato di conservare e valorizzare le specifiche
ittiche autoctone.
Il progetto prevedeva nel particolare l'esecuzione di puntuali
interventi di rimozione di salti a ostacoli esistenti e
realizzazione di rampe di risalita per la fauna ittica che, oltre a
favorire la creazione di un habitat favorevole allo sviluppo delle
spese ittiche autoctone, consentono di recuperare un tratto di Dora
potenzialmente idoneo alla pratica e alla promozione dell'attività
di valorizzazione sportiva e turistica nel corso d'acqua, quale
quelli afferenti al mondo del rafting, perché sapete benissimo che
tutte quante le attività di acqua viva non sono semplicemente
legate all'attività del rafting ma
hydrospeed
e tutta
un'altra serie di attività.
A tale proposito, anticipo che è in corso di approvazione la
progettazione esecutiva, redatta a cura della struttura regionale
Opere Idrauliche, di due interventi di sistemazione della Dora
Baltea nel tratto della
Plaine
ricompreso tra Pont-Suaz e il
comune di Brissogne, del costo complessivo di circa 780 mila euro,
finanziati all'85% da fondi comunitari.
È importante anche considerare, come da lei richiamato, il
significativo impatto infatti che deriva annualmente dalle attività
proposte sia per i risultati di natura turistica e le presenze da
lei richiamate, tra le 10 e le 15 mila, sia per tutte quante le
professionalità che vivono il nostro fiume in Valle d'Aosta che,
come da lei richiamato, tra l'altro anche quest'anno ha ospitato
gare di matrice internazionale, che in altre parti non potevano
essere ricomprese, e, per chi non ha ancora avuto l'avventura di
potersi fare un giro o farsi un bel tuffo nel fiume, quello che si
vede della Valle d'Aosta in tutti quanti i tratti percorribili
immersi dentro l'acqua della Dora è uno scenario assolutamente
eccezionale che permette di vedere la Valle da prospettive
completamente diverse.
Per cui non soltanto siamo solidali rispetto a quanto da lei
richiamato ma, in termini amministrativi, abbiamo rincarato la dose
e da un punto di vista personale, riteniamo che queste siano delle
assolute priorità e in tal senso ci siamo mossi.
Passo la parola al collega Guichardaz per completare la
risposta.
Presidente -
Per i restanti minuti, la parola
all'assessore Jean-Pierre Guichardaz.
Guichardaz J. (FP-PD) -
Solo per rispondere alle ultime
due domande, che sono più di pertinenza del nostro Assessorato.
"Quante sono le società che operano nel campo degli sport di
acqua viva e quanti sono gli operatori del settore nella nostra
regione": dalle informazioni acquisite anche mediante la
consultazione degli organismi sportivi interessati, sono cinque le
associazioni sportive dilettantistiche valdostane attualmente
affiliate alla FIRAFT, che è la disciplina sportiva associata e
riconosciuta dal CONI relativamente al rafting. Qui si aggiunge una
ASD affiliata alla Federazione Nazionale Canoa e Kayak.
In particolare, per quanto riguarda l'attività di rafting,
attività sportiva che, in via di gran lunga prevalente, usufruisce
delle acque della Dora Baltea, i praticanti tesserati alla FIRAFT
ammontano a circa 4.500 soggetti, cui si aggiungono alcune migliaia
di persone che frequentano i centri rafting valdostani e le
discipline sportive associate.
In base alle informazioni acquisite, gli operatori di settore,
quindi collaboratori stagionali, risultano essere circa 60-70.
I dati di cui sopra evidenziano in effetti le dimensioni del
fenomeno rafting nella nostra regione, dimensioni che ne dimostrano
la rilevanza non solo sotto il profilo squisitamente sportivo,
inteso come attività agonistica di promozione della pratica di
questo sport, ma anche sotto il profilo dell'offerta turistica per
gli amanti dell'attività outdoor.
All'ultima domanda, come è noto i sostegni regionali a favore
dell'attività sportiva sono regolati dalle disposizioni contenute
nella legge regionale 1 aprile 2004 n. 3 e nell'ambito delle
diverse provvidenze regionali previste da tale legge non sono
previste misure di sostegno specificamente destinate a discipline
sportive di cui trattasi. Gli sport di acqua viva quindi, se in
possesso dei requisiti previsti dalla legge 3/2004, possono
accedere, a condizioni di parità con le altre discipline sportive
in possesso dei medesimi requisiti di accesso, alle provvidenze
regionali ivi contemplate; fra queste segnalo in particolare
l'accesso ai contributi previsti per l'organizzazione in Valle
d'Aosta di eventi sportivi di alto profilo tecnico e di interesse
turistico promozionale ai sensi del capo 5 della citata legge n.
3/2004 come è avvenuto - e lo ha ricordato l'Assessore Marzi - da
ultimo, in relazione all'organizzazione della competizione
internazionale denominata "Euro Cup Rafting 2022", svoltasi a
Villeneuve lo scorso luglio.
Presidente -
Per la replica, la parola alla consigliera
Minelli.
Minelli (PCP) -
Ringrazio gli Assessori per le
risposte.
La prima considerazione che mi viene da fare è questa:
considerato che un progetto è all'esame di VIA, sostanzialmente la
Regione non fa nessuna valutazione preliminare, nonostante sia un
progetto che ha delle implicazioni notevoli per quanto riguarda il
territorio.
Poi è stato detto che si privilegia l'aspetto dell'economicità
eccetera eccetera, questo è da vedere, è discutibile.
Lei ha fatto riferimento a un periodo molto lungo, tredici anni
da quando è stata presentata la prima richiesta, e ha fatto anche
riferimento agli anni di contenzioso che ci sono stati con il
Tribunale delle acque.
Il fatto stesso che ci siano stati questi contenziosi evidenzia
che siamo in una situazione in cui andare a fare un intervento di
questo tipo pone ovviamente dei problemi per quello che riguarda il
contesto idrico.
Faccio presente - è una cosa che penso molti sappiano, però lo
ricordo - che la Dora è suddivisa in sedici corpi idrici, che poi
sono stati in parte accorpati e ridotti a tredici; il corpo idrico
che è interessato da quest'intervento è classificato con un codice,
04 VVA, ed è l'unico tratto di tutta la Dora Baltea, - che in Valle
d'Aosta percorre 100 km e poi 152 in territorio piemontese -, fatto
salvo il pezzettino che c'è ai piedi del Monte Bianco, che non è
ancora derivato a scopo idroelettrico; l'unico tratto, ed è un
elemento che non si può trascurare ai fini di una valutazione più
globale che ovviamente dovrà fare la VIA ma credo che sia una
valutazione che deve fare anche la parte politica.
Nel territorio di Morgex ci sono già i torrenti Colomba e Arpy
che sono derivati sempre a scopo idroelettrico, a valle del punto
di restituzione delle acque c'è anche la riserva naturale del
Marais di Morgex e La Salle che rientra in una zona SC, nella zona
umida di Morgex.
L'impoverimento generale delle portate dei corpi idrici che sono
presenti sul territorio potrebbe anche aggravare non solo le
condizioni delle acque superficiali, ma anche, nel caso di
interferenza con le acque di falda, le sorgenti vicine all'opera di
presa, fra cui ricordo che c'è la sorgente delle Terme di
Pré-Saint-Didier.
Il progetto si configura comunque con un intervento molto
importante che influirà sull'ambiente con un impatto che è
sicuramente rilevante. Faccio ancora notare che il progetto prevede
una captazione di 30 metri cubi al secondo che è la portata media
nei mesi estivi e che è verificabile anche con una applicazione.
Questo cosa vuol dire? Che nel tratto da Pré-Saint-Didier a Morgex
il fiume potrebbe essere secco e quindi non potrebbe svolgere il
suo ruolo, non solo per gli sport ma nemmeno il ruolo di ossigenare
e depurare l'acqua.
C'è poi un problema contingente che è quello del collettore
fognario che sembrerebbe, anche, da segnalazioni che sono
pervenute, non raccogliere tutto, quindi nei mesi di grande flusso
turistico ci potrebbe anche essere un problema di odori e forse
anche un problema sanitario.
Già con le situazioni di siccità che ci sono state recentemente
nell'ultima estate, l'unico tratto di fiume navigabile per il
rafting nei mesi di luglio-agosto, nel territorio circostante
inter-regionale, è stato questo, è stato il tratto che sarebbe
interessato dal progetto, e che quindi ha portato - essendo l'unico
navigabile - del turismo in Valle d'Aosta che altrimenti avrebbe
potuto rivolgersi altrove.
Considerando che la criticità del clima si protrarrà per anni,
sarebbe importante fare una riflessione che non va soltanto
addebitata alla VIA, ma una riflessione più approfondita da parte
della Regione.
Presidente -
Punto n. 10... Per mozione d'ordine
consigliere Manfrin.
Manfrin (LEGA VDA) -
Per chiedere una sospensione dei
gruppi Lega, Forza Italia e Pour l'Autonomie.
Presidente -
Il Consiglio è sospeso.
La seduta è sospesa dalle ore 12:10 alle ore 12:58.
Bertin (Presidente) -
Riprendiamo brevemente il Consiglio
regionale. In considerazione dell'ora, d'accordo anche con gli
altri, il Consiglio è sospeso e i lavori riprendono alle ore 15:00
di questo pomeriggio, come da convocazione del Consiglio
stesso.
---
La seduta termina alle ore 12:58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK