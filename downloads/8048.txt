Consiglio Regionale della Valle d'Aosta - Oggetto del Consiglio n. 2468 del 11 dicembre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2468 del 11 dicembre 1986 - Resoconto
OGGETTO N. 2468/VIII - LEGGI DI BILANCIO PER IL 1987.
PROSECUZIONE DEL DIBATTITO GENERALE.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Anche quest'anno il bilancio di
previsione e la legge finanziaria che lo accompagna ci danno
l'occasione per un approfondito dibattito che, più che incentrarsi
sugli stanziamenti previsti, i quali, pur con qualche leggera
lievitazione, sono simili a quelli dell'anno scorso e degli anni
precedenti, verterà prevalentemente sul quadro politico regionale
ormai compromesso.
Da oltre quattro o cinque mesi si dibatte sulla maggioranza che
regge l'Esecutivo, a causa degli ormai noti interventi esterni a
questo Consiglio che hanno dato un notevole scossone alla
credibilità di questa Giunta presieduta dal Presidente Rollandin
che, per usare un'espressione colorita e molto frequente nelle
campagne presidenziali americane che si svolgono nel ben mezzo del
mandato presidenziale, può essere sicuramente definita "un'anatra
azzoppata".
Non pare tuttavia fuori luogo, anche a costo di sembrare
ripetitivi e monotoni, riformulare un giudizio sulla politica
portata avanti dalla Giunta presieduta dal Presidente Rollandin.
Che egli sia ormai "un'anatra azzoppata" lo riconoscono tutti,
anche i compagni del Partito Socialista Italiano che in passato si
erano distinti dal resto dell'opposizione nel tentativo di gettare
un'ancora di salvataggio all'equipaggio della Giunta presieduta dal
Presidente Rollandin. Hanno preso le distanze dalla nave ormai in
fase di affondamento e nel dibattito di ieri, in occasione delle
dimissioni dell'Assessore Borbey, hanno gettato le basi per la
creazione di un nuovo quadro politico.
Noi Socialdemocratici, invece, siamo sempre dello stesso parere
di ieri. Per noi, come già dicemmo nel 1983 al momento della fuga
dell'allora Presidente Andrione e poi ripetemmo negli anni
successivi allorquando due Assessori ebbero a subire un infortunio
giudiziario, occorre cambiare tutto e subito.
Dicemmo allora, e ripetiamo oggi, che questa maggioranza non è
credibile e quel briciolo di credibilità che ancora poteva esistere
è stato spazzato via dal recente naufragio che ha determinato la
caduta dal piedistallo del più forte esponente della Democrazia
Cristiana, da più di otto anni titolare del dicastero dei Lavori
Pubblici e poi del Turismo.
A nostro avviso, "l'infortunio Borbey" è stata l'ultima goccia
che ha fatto traboccare il vaso e che ha decapitato definitivamente
una compagine governativa che resta ancora miracolosamente in
piedi, perché cementata dal mastice residuo "appiccicato" dal
tandem Andrione-Borbey.
Come abbiamo potuto constatare ieri, questa Giunta vuol tenere
ancora duro e vuol continuare nella sua dissennata politica
clientelare, al solo scopo di racimolare consensi in funzione del
1988.
In quest'ottica, cari Colleghi, va meditato il lungo discorso
programmatico d'inizio di legislatura che il Presidente Rollandin
ci ha letto ieri pomeriggio. Ad un primo esame sembra che il
rapporto di quest'anno del Presidente Rollandin sia riduttivo,
rispetto a quello presentato l'anno scorso, e lo spiegherò meglio
analizzandone i punti più qualificanti.
Con poca convinzione, infatti, il Presidente Rollandin dice:
"L'obiettivo di questa Giunta è di operare per migliorare ia
qualità della vita della Regione. Ci auguriamo che questo obiettivo
sia comune a tutte le Forze che siedono in questa Assemblea.
Migliorare la qualità della vita significa: riuscire a fornire
dei servizi ed a renderli fruibili al maggior numero di persone,
garantire il posto di lavoro, accrescere le conoscenze
professionali e le capacità imprenditoriali, aumentare il livello
culturale della popolazione, dare a tutti la possibilità di avere
una abitazione dignitosa, preservare da danni irreparabili
l'ambiente naturale nel quale viviamo, permettere un costruttivo
impiego del tempo libero e la possibilità di poter disporre di
adeguati collegamenti viari, sia all'interno che con l'esterno
della Regione.
Per raggiungere tale obiettivo è nostro compito fornire gli
incentivi e predisporre gli strumenti adeguati alle esigenze dei
valdostani".
Come si può ben constatare, siamo di fronte ad una dichiarazione
molto imprecisa che non è accompagnata, come si può evincere da
un'attenta lettura del bilancio, da una precisa volontà di
affrontare seriamente ed in modo nuovo, rispetto al passato, le
grandi tematiche sul campo.
Adesso voglio soffermarmi su alcuni punti. Il Presidente
Rollandin ha fatto un lungo discorso sulla necessità dello sviluppo
delle autonomie, dimenticando però un grosso problema che è oggi
sul tappeto: quello relativo al funzionamento delle Comunità
Montane. È da più di quindici anni che si parla della necessità di
dare strumenti adeguati a questi organismi intermedi tra la Regione
ed i Comuni, e la conclusione, alla quale oggi arriva il Presidente
Rollandin, si limita a sottolineare la necessità di individuare la
possibilità di finanziare programmi specifici, discussi ed
accettati da tutti i Comuni inclusi nella Comunità.
Anche in questo caso, dunque, abbiamo soltanto dichiarazioni
d'intenti, alle quali ben difficilmente faranno seguito atti
concreti, perché, come abbia mo potuto constatare di recente, in
occasione di un convegno svoltosi a Châtillon, l'Union Valdôtaine
non ne vuole sapere affatto delle Comunità Montane. Se questi
organismi, infatti, fossero nelle condizioni di funzionare e
fossero provvisti di adeguate risorse finanziarie, renderebbero il
ruolo dell'Esecutivo regionale simile a quello di una comparsa.
Si fa poi un gran parlare, ma a vuoto, intorno al problema
dell'occupazione, con proposte vecchie, che già in passato si sono
dimostrate fallimentari sotto tutti gli aspetti. Cosa succederà
infatti quando, come ha affermato il Presidente Rollandin, si
completerà la disponibilità delle aree attrezzate per fornire un
adeguato supporto logistico alle nuove aziende che intendono
inserirsi in Valle d'Aosta? Si ripeteranno ancora casi simili a
quello della MAXEL, della MULTIBOX, della COINCA, della
RONSON...?
Sapendo come l'attuale Giunta gestisce la politica degli
insediamenti industriali, si possono nutrire ben poche speranze e
non è assolutamente fuori luogo ipotizzare nuovi fallimenti, con
grande esborso di denaro pubblico, senza che venga creato alcun
nuovo posto di lavoro!
Vorrei fare ancora un piccolo cenno a quella parte della
relazione che affronta il problema sanitario ed in modo particolare
a quella relativa alle strutture dell'Ospedale cittadino. È strano
che in essa non si sia fatto alcun riferimento alla questione della
proprietà dell'Ospedale, che non appartiene alla Regione, ma
all'Ordine Mauriziano! Trovo altresì strano che non si sia fatta
alcuna proposta per risolvere questo contenzioso che dura ormai da
parecchi anni e la cui soluzione appare sempre più lontana!
Saremmo ancora più curiosi di sapere che cosa intende proporci
la Giunta regionale per la casa, problema per il quale non si è
fatta alcuna proposta operativa e che incontrerà ancora le stesse e
gravi difficoltà di questi ultimi anni e che, con il passare del
tempo, rischiano di aggravarsi sempre di più, con grave danno per
quanti sono al la ricerca della prima abitazione come le giovani
coppie.
La Giunta regionale dovrebbe spiegare al Consiglio per quali
motivi, per esempio, ci propone di contrarre mutui passivi per
circa 110 miliardi (Sempre che ciò sia vero!), con un onere di
quasi 7 miliardi per il 1987 e di quasi 14 miliardi per i restanti
anni del triennio 1987-89 (e mi riferisco in particolare
all'articolo 13 del disegno di legge n. 336), salvo poi imboscare i
tassi inferiori della cifra per la quale si indebita per il tramite
della FINAOSTA, regalando la bellezza di 105 miliardi agli Istituti
di Credito che, guarda caso, sono gli stessi rappresentati nel la
FINAOSTA!
Come distrazione di fondi, non c'è male, e come falso in
bilancio è ancora peggio, se si pone mente al principio elementare
che il ricorso all'indebitamento ha la sua prima giustificazione
nell'assenza del denaro occorrente per far fronte ad esigenze
vitali della pubblica Amministrazione. A meno che queste manovre
non servano a bloccare i fondi regionali per evitare, come nel
passato, di dover restituire alla Tesoreria centrale somme
dell'ordine di 170 miliardi.
Ma questa sarebbe anche la riprova di un pericoloso aggiramento
delle leggi dello Stato, perseguito per l'impotenza degli
Amministratori a spendere le somme impegnate con tanta enfasi e poi
rimaste nei cassetti degli Assessorati o nelle interviste ai
giornali o alle televisioni private.
Un'altra "perla" di questo bilancio riguarda gli oneri
autorizzati per quasi 13 miliardi per la cosiddetta e tanto
caldeggiata "formazione professionale". Stiamo attenti, perché
prima o poi qualcuno potrebbe anche aprire un dibattito sulle
numerose delibere di Giunta di quest'anno con le quali sono stati
erogati fondi a ditte amiche nel settore editoriale! Salvo,
ovviamente, leggere poi nelle premesse di più d'una delibera che la
Commissione che sovrintende alla vigilanza: "Ha constatato che non
era stata seguita la prassi di legge in materia di formazione
professionale", mettendo così in forse la legittimità
dell'intervento finanziario della Regione.
Per le delibere mi affido alla buona memoria dell'Assessore
competente, ma se volete ve le posso portare in copia, così ci
potete spiegare se qualche assunzione giustifica erogazioni per
centinaia di milioni!
Ho fatto solo qualche accenno, così alla buona, anche perché il
vero discorso lo affrontiamo Consiglio dopo Consiglio, problema
dopo problema, in una sequenza micidiale di contestazioni che
lascia il tempo che trova, nella più totale indifferenza dei
singoli membri della Giunta.
La discussione sul bilancio può essere una ragione in più per un
esame approfondito non solo della direzione del la spesa, ma della
tenuta complessiva delle scelte operate in campo regionale in
presenza di risorse così ingenti da non avere riscontro nella vita
precedente dell'Amministrazione locale.
Il tema della distribuzione delle risorse è anche un poco la
cartina di tornasole dell'effettiva volontà della Giunta di attuare
quel decentramento così auspicato sia dai Comuni, sia dalle
Comunità Montane.
Ripeto ancora una volta che anche in questo caso si denota la
volontà di accentramento, con quella politica di tipo romano, o se
preferite spartano, rimproverata per anni al Governo centrale. Poco
meno di 50 miliardi! Una regalia verso il sottosviluppo pilotato,
con l'innovazione che prima i sottosegretari comunali ed i sindaci
venivano a fare la loro brava questua alla Regione, prostrandosi di
fronte ai "mammasantissima" del palazzo, mentre adesso è la Giunta
che compie il pellegrinaggio per sentire che cosa vuole il nostro
bravo popolino. Per cui se esso reclama qualche strada o qualche
caseificio, deve avere il buon gusto di aspettare che qualche
impresario decida di andare dall'Assessore a chiedere lavoro.
Sono solo alcuni spunti e tralascio la politica degli acquisti,
l'abbandono penoso dei beni acquisiti, i buchi dell'industria e la
collezione di fallimenti. Tralascio i cosiddetti "appalti
pilotati", gli intrallazzi di ogni settimana e le lamentele degli
impresari onesti, perché tutto ciò non appartiene al le previsioni
della spesa, bensì a code sta Amministrazione che corrode e
travolge tutto ciò che non si adegua al suo andazzo superficiale,
non meno pericoloso di un appetito imponente.
Poiché questo progetto di spesa è privo di qualsiasi elemento di
novità, incapace di fornire una qualche speranza sulla ripresa
occupazionale, sul rilancio dell'economia e sull'assetto del
territorio, il nostro giudizio è negativo su tutta la linea. Il
tempo sarà buon giudice insieme all'elettorato ed a noi non resta
che prendere atto di questo sfacelo svolgendo serenamente il nostro
ruolo critico, ben lieti e contenti di non essere compromessi con
un simile stile politico da basso impero!
Ribadisco il nostro giudizio negativo. Ci sono più di 800
miliardi da spendere e non si sa come spenderli! Se si continuerà
lungo la vecchia strada della spesa facile ed improduttiva, non si
arrecherà certamente alcun vantaggio alla collettività.
Nell'annunciare il mio voto contrario a questo documento
finanziario che ben riflette lo stato di disagio che percorre la
Giunta e la maggioranza, ribadisco ancora una volta che è
necessario un cambiamento sia nel modo di far politica, sia nel
modo di gestire le risorse. Solo se ci sarà tale cambiamento si
potrà riaprire un discorso sul futuro della nostra Regione, ma temo
che per molto tempo ancora saremo imboniti da tante belle
parole.
Nel concludere e ribadire il mio voto contrario, ripeto che
questa Giunta aveva il dovere di rassegnare le proprie dimissioni,
che erano un atto dovuto alla comunità valdostana.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Il bilancio regionale che esaminiamo
oggi è molto ordinario ed ha molte bugie. È un bilancio che non ha
un nuovo orizzonte politico, continua nella politica
dell'imprevidenza e viene gestito in una stagione delle cicale.
La Giunta regionale in questi giorni è stata molto abile nello
sfruttare i "media" per presentare la validità del proprio
bilancio. Forse questi "media" sono anche molto attenti alle
iniziative della Giunta regionale, perché anche noi in precedenza
avevamo tenuto una conferenza stampa sul bilancio, ma dobbiamo
riconoscere di aver avuto meno successo della Giunta regionale.
Crediamo però che gli elementi propagandistici, purtroppo ripresi
dai mezzi di informazione, non corrispondano alla realtà dei
fatti.
Dicevo prima che questo bilancio è molto ordinario e ricco di
molte bugie. È molto ordinario perché, in sostanza, le bugie sono
le stesse degli anni precedenti.
Cominciamo dalle entrate. L'Assessore alle Finanze dice:
"L'avanzo del 1986 sarà di 25 miliardi". Da quando faccio parte di
questo Consiglio, in tutte le discussioni sul bilancio è
regolarmente presente la sottostima dell'avanzo di amministrazione.
Nel 1985 si è avuto un avanzo di 175 miliardi, mentre per il 1986
se ne prevedono soltanto 25!
Io non credo che sia credibile l'affermazione che quest'anno si
riuscirà a controllare l'avanzo di amministrazione, anche se negli
anni scorsi non si è riusciti in tale intento. Noi riteniamo invece
che nel bilancio ci siano circa 200 miliardi di avanzo di
amministrazione e che altri 200 miliardi circa siano stati
trasferiti alla FINAOSTA. Quando si è parlato della FINAOSTA
abbiamo discusso di queste somme non impegnate che, dopo gli ultimi
finanziamenti alla FINAOSTA, sono ulteriormente aumentate.
In questo bilancio ci sono le prove che l'avanzo di
amministrazione è sottostimato e che coincidono con l'altra grossa
bugia del mutuo! Nel 1985 il mutuo era previsto in 35 miliardi, ma
naturalmente non è stato poi stipulato perché si sono tirati fuori
i soldi del l'avanzo di amministrazione. Nel 1986 il mutuo, ancora
una volta non stipulato, era di 100 miliardi, mentre quest'anno si
prevede l'accensione di un mutuo di 110 miliardi per dimostrare che
la Regione, "poveretta!", ha bisogno di stipulare mutui per trovare
risorse. Io non credo che chi esamina questo bilancio possa credere
ad una impostazione del genere.
Qual'è la credibilità delle spese, oltre a quella delle entrate?
Tra gli investimenti previsti nell'allegato 8, che sono molto
qualificanti secondo le interpretazioni della Giunta, c'è, per
esempio, un investimento per le Terme. Però per le Terme era già
previsto un investimento, non effettuato, di 3 miliardi nel
bilancio del 1985 ed un altro investimento, sempre non effettuato,
di 3 miliardi nel bilancio del 1986, per cui ora le stesse Terme
dovrebbero costare 2 miliardi nel bilancio del 1987.
Staremo a vedere, ma probabilmente l'Assessore ci dirà: "Noi
abbiamo previsto anche 500 milioni per le acque minerali e questo
spiega la diminuzione!"
Nel 1984 erano previsti 15 miliardi per i centri storici, ma non
si è speso nulla e così nell'allegato 8 non è stata prevista alcuna
somma per il 1985. Nel 1986, però, sempre per lo stesso allegato
erano stati previsti addirittura 10 miliardi, che sono stati
utilizzati per altri scopi ma non certo per il risanamento dei
centri storici! Ora, giusto per dire che la voce è presente,
nell'allegato 8 si prevedono solo 2 miliardi.
Per la realizzazione di una centralina pilota erano stati
previsti 2 miliardi nel 1985, ma la centralina non venne
realizzata. Nel 1986 sono stati previsti ancora 2 miliardi, mentre
nel 1987 si scende ad una previsione di spesa di 1 miliardo.
Per la rete di distribuzione del metano nello scorso anno erano
stati previsti 8 miliardi, mentre adesso si scende a 2
miliardi.
L'unica spesa presente da anni, che non viene in realtà
utilizzata, ma che nel contempo continua a crescere, è quella per
la regionalizzazione dei Vigili del Fuoco, perché questo sembra
essere un "intendimento non realizzato" dell'Assessore alle
Finanze. Anche in questo caso, nel 1985 erano previsti 1,75
miliardi, nel 1986 2,5 miliardi e adesso 3,5 miliardi.
Come possiamo credere ad un bilancio di questo tipo che ripete
nelle entrate e nelle spese gli stessi meccanismi? D'altronde tra
le spese più qualificate e qualificanti dal punto di vista sociale
ci sono 750 milioni per la gestione della Comunità per il recupero
dei tossico-dipendenti. In Commissione, però, abbiamo appreso che
questa cifra è presente nel bilancio "per sbaglio", perché in
realtà si doveva trattare sol tanto di 250 milioni. Gli altri 500
milioni, erroneamente sommati, in realtà erano destinati a centri
traumatologici, per cui questi 750 milioni non derivano da una
scelta deliberata, ma sono il frutto di un errore tecnico. Questo
almeno è quanto ci è stato riferito in sede di Commissione alla
presenza dello stesso Assessore Voyat...
(...INTERRUZIONE...)
L'Assessore Voyat non sentiva, ma io ho preso debitamente nota
della cosa.
Un'altra dimostrazione della non credibilità delle cifre in
bilancio è presente nel capitolo 22805, spese per anziani, altre
spese importanti per la qualità della vita (che il Presidente ha
anche richiamato). Nel 1986 queste spese, nella previsione
assestata, ammontavano a circa 10 miliardi. Nel bilancio di
previsione per il 1987, invece, ci sono soltanto 6 miliardi! E
questo proprio nel momento in cui stiamo per votare una legge che
aumenterà di altre 185 unità il personale di assistenza! Non è
quindi assolutamente possibile dare qualche forma di credibilità
alle cifre di questo bilancio.
Un'altra bugia piuttosto ricorrente dell'Assessore è quella del
contenimento delle spese correnti. Se le spese correnti aumentano
di molto rispetto a quelle dell'anno precedente, egli riporta nella
sua reazione il rapporto spese correnti-spese per investimenti; se
invece il rapporto spese correnti spese per investimenti peggiora
rispetto a quelle dell'anno precedente, gioca, come ha fatto
quest'anno, sull'aumento delle spese assolute rispetto a quelle
dell'anno precedente.
In realtà, Assessore, a forza di contenere le spese correnti,
siamo passati da 102 miliardi del 1980 ai 383 miliardi del 1987! Le
spese correnti, quindi, in questi "anni di contenimento" si sono
moltiplicate per un fattore pari al 375%! Le spese correnti,
quindi, ammontano a circa 400 miliardi rispetto ai 100 dell'anno in
cui siamo partiti con il riparto fiscale.
L'Assessore dialetticamente si riferisce agli "artifici
contabili" che vengono usati un pò dovunque, anche nei bilanci
dell'Emilia Romagna. Caro Assessore, a parte il fatto che non
conosciamo nei dettagli questi bilanci, abbiamo però la convinzione
che l'Emilia Romagna abbia in proporzione meno risorse della Valle
d'Aosta e che, in ogni caso, le spenda meglio di quanto facciamo
noi. Questa è la nostra convinzione.
Comunque, al di là di queste critiche alla credibilità del
bilancio, la cosa che ci preoccupa di più è che il bilancio non
dice niente di nuovo rispetto a quello dell'anno scorso.
Noi vi abbiamo scorto solo 3 novità, che però sono piuttosto
poche per investimenti di 480 miliardi! Non si può non essere
d'accordo sulla istituzione di una Banca regionale (25 miliardi) e
si può ritenere come probabile la capacità di questa Banca di
raccogliere il risparmio della popolazione valdostana, però ci deve
anche essere detto per quali investimenti e attraverso quali
strumenti questo denaro sarà reinvestito in Valle d'Aosta. Questo è
il vero il problema! Certamente si potrà parlare anche di interessi
più elevati per i risparmiatori e di costi più bassi per coloro che
prelevano, però il problema fondamentale del risparmio valdostano
consiste nel verificare se si è in grado o meno si effettuare
questi investimenti in Valle d'Aosta.
L'altra idea, molto buona, è quella del Centro Studi di Economia
e di Diritto. Però c'è un particolare che ci induce ad essere
piuttosto diffidenti ed è costituito dalla previsione di 1 miliardo
per la realizzazione della struttura e di mezzo miliardo per le
spese della sua gestione. Ora, se si vuole fare qualcosa di
veramente significativo, ci sembra che con questi investimenti oggi
si possa fare molto poco, perché, ad esempio, per la gestione del
Centro di Soggiorno valdostano di Sanremo spendiamo 500 milioni
annui.
L'ultima idea che può essere considerata nuova è quella relativa
ai 3 miliardi previsti per il recupero ambientale del Col
Chécrouit. Però in sede di Commissione non ci è stato spiegato
sulla base di quali intese e di quale intervento della Società Val
Vény la Regione dovrebbe contribuire alle spese dell'intervento.
Non abbiamo capito se è la Regione che si fa carico di tutti i
danni provocati dalla Società o se si tratta di una
compartecipazione. Ci sembra però che anche in questo caso la
Regione intenda sostituirsi ai privati nel pagare i danni provocati
da altri.
Dicevamo che il bilancio, oltre a ripetere schemi accertati come
non credibili nel passato ed a presentare poche novità, non guarda
con sufficiente attenzione al futuro, perché non si pone
interrogativi sulle possibilità economiche della Regione negli anni
a venire e non fa alcun ragionamento intorno a questi problemi.
Abbastanza realisticamente noi crediamo che, se si lascia da
parte l'avanzo di amministrazione, il quale, quando sarà speso, lo
sarà una volta per tutte, perché in realtà è una cifra che viene
trasferita di anno in anno, e se si prescinde dalle partite di giro
che dipendono da meccanismi istituzionali, la disponibilità reale
del bilancio sia intorno agli 800 miliardi: 550 dal riparto, 150
per trasferimenti dallo Stato ed un centinaio di miliardi che
provengono dal Casinò e da altre entrate di beni regionali. La
dimensione odierna del bilancio regionale è di circa 800 miliardi,
e noi riteniamo che la stessa cifra rimarrà ancora valida per molti
anni a venire.
Assumendo per buono questo dato ed esaminando una prospettiva
che diventa sempre più certa, vogliamo lanciare un grido di
allarme. Del problema si è già discusso, però a nostro giudizio non
è stato esaminato a sufficienza.
Tutti sappiamo che la quattordicesima direttiva della C.E.E.
prevede che nel 1992 siano soppresse le barriere fisiche, tecniche
e fiscali, tra gli Stati membri, e sia consentito il più completo e
libero spostamento delle persone, delle merci e dei capitali.
Questa direttiva della C.E.E. non è una legge che opererà da un
giorno all'altro. Essa verrà attuata attraverso una progressiva
serie di direttive e regolamenti.
In questi anni, di direttive e di regolamenti che fanno
procedere a piccoli passi verso l'eliminazione delle barriere che
limitano lo spostamento delle merci, delle persone e dei capitali,
ne sono stati emanati molti e si è arrivati ad un documento
amministrativo unico: si sta andando verso l'unificazione delle
portate dei T.I.R.; si sta studiando la libera prestazione dei
servizi degli autotrasportatori nei Paesi della C.E.E.;
recentemente, a Londra, nella riunione dei Primi Ministri della
C.E.E., è stata confermata la volontà di arrivare per il 1992 a
questa fine delle barriere.
Ora, che cosa succede? Poiché dei 550 miliardi del riparto
fiscale, 350 o 400 (In Commissione l'Assessore ha parlato di 355,
ma non voglio soffermarmi su questo particolare) provengono
dall'I.V.A. da importazione (e quindi dall'Autoporto), se per caso,
con l'applicazione di questa direttiva C.E.E. venissero meno queste
entrate, in che situazione si troverebbe la Valle d'Aosta? Abbiamo
circa 800 miliardi di entrate effettive spendibili, al di là delle
partite di giro e degli avanzi di amministrazione, ma di questi
circa 400 sono dipendenti dalle entrate per IVA da importazione e
per diritti doganali legati all'attività dell'Autoporto.
Noi pensiamo che, se si verificasse di colpo questa eventualità,
senza che la Regione avesse potuto o in qualche modo saputo
intervenire prima, ci si troverebbe al collasso economico e
occupazionale della Valle d'Aosta, perché, come abbiamo spesso
detto ma vale comunque la pena di ripetere, l'incidenza del
bilancio regionale sull'economia valdostana è enorme. In termini di
occupazione è un'incidenza diretta. Le cifre fornite dall'Assessore
parlano di 1600 dipendenti nel palazzo, 2550 nella scuola.
L'Assessore Fosson ha detto che ci sono oltre 1300 occupati nei
vari cantieri; un centinaio vengono occupati, anche se solo
temporaneamente, nelle mostre; 325 si troveranno nel ruolo
regionale-comunale degli assistenti domiciliari... Abbiamo quindi
circa 5000 persone pagate direttamente dall'Amministrazione
regionale alle quali si dovrebbero aggiungere i circa 1500 addetti
ai cantieri forestali.
Ieri, il Presidente della Giunta diceva che noi, in questo modo,
diamo qualche risposta ai problemi dell'occupazione. È vero, diamo
una risposta al l'occupazione e soprattutto all'occupazione
giovanile.
Però, signor Presidente, vorrei fare due osservazioni. Noi diamo
una risposta temporanea, che rimane valida finché ci sono le
risorse. Nel piano FIO si parla infatti di investimenti che alla
fine dovrebbero consentire a centina ia di posti di
autoalimentarsi. Io mi chiedo pertanto se con le spese sostenute
sinora siamo riusciti a far sì che questi posti rimangano stabili e
fissi nell'attività forestale ed inoltre se è vero o no, come
affermano i Sindacati, che è in corso un fenomeno di trasferimento
preferenziale di giovani verso queste attività anche a discapito di
altre attività, che magari richiedono una formazione di tipo
diverso o che sono forse più faticose. Le Società che gestiscono
gli impianti a fune hanno sfidato le Organizzazioni Sindacali
affermando di non riuscire a trovare giovani da occupare, mentre i
Sindacati parlano di crisi dell'occupazione.
ROLLANDIN
(fuori microfono): È un problema di occupazione
stagionale...
MAFRICA (P.C.I.):
Ma durante l'inverno sono in cassa
integrazione speciale. Comunque, non può essere che, forse, anche
questa soluzione, che pure è necessaria, contenga qualche elemento
di distorsione rispetto alla qualificazione professionale ed alla
produttività del lavoro?
Alle circa 5000 unità pagate direttamente dall'Amministrazione
ed alle 1500 unità occupate nella forestazione, occorrerebbe
aggiungere quelle unità che lavorano in modo indiretto per
l'Assessorato regionale ai Lavori Pubblici. Noi crediamo che
l'investimento che interessa i Lavori Pubblici regionali produca
una consistente percentuale di occupazione. Infatti i calcoli
effettuati sulla base del volume degli investimenti regionali e del
costo del lavoro per le imprese ci danno delle cifre significative
e quindi credo che si possa dire che circa la metà degli occupati
nel settore delle costruzioni in Valle d'Aosta sia in realtà legato
alla presenza nel bilancio regionale, di cifre consistenti per i
Lavori Pubblici.
Abbiamo perciò un'economia che, già per questi aspetti, dipende
direttamente dal bilancio regionale. Ma esso è importante anche per
le industrie e per i finanziamenti che dà alle piccole imprese; è
importante per il turismo ed infatti anche le società che
gestiscono gli impianti a fune sono sostenute direttamente dal
bilancio regionale; è essenziale per l'agricoltura; ha dei riflessi
nei servizi ed ha dei riflessi anche in altri settori
economici.
Cosa capiterebbe se venissero a mancare 350 o 400 miliardi, su
un bilancio di 800, quando, come dicevamo prima, le spese correnti
sono già arrivate a 400 miliardi? Come tutti sanno, infatti, le
spese correnti sono difficili da comprimere perché ad ogni
investimento, corrisponde poi una nuova spesa corrente e quindi
risulta difficile poter tornare indietro da questo livello.
Noi lanciamo un grido di allarme, perché pensiamo che la Giunta
regionale e la Regione debbano rispondere a questo interrogativo.
Noi crediamo che sarebbe opportuno procedere inserendo le entrate
provenienti dall'Autoporto in una colonna a se stante e
considerarle come straordinarie ed aggiuntive, utilizzandole per un
certo numero di anni, per esempio da qui sino al 1992, per in
vestimenti capaci di creare occupazione in grado di autoalimentarsi
per il futuro.
Noi pensiamo che questo dovrebbe essere il principale obiettivo
dell'intervento regionale. Crediamo infatti che queste risorse non
possano più essere utilizzate per ulteriori spese correnti, ma
debbano essere finalizzate in modo preciso per favorire
investimenti che garantiscano il miglioramento dei livelli di
autosufficienza economica ed occupazionale della Regione.
Non ci sembra che questo bilancio tenda al perseguimento di
questi obiettivi.
Alla pagina 24 della relazione si legge: "Le risorse destinate
all'assetto del territorio ed alla tutela dell'ambiente sono
diminuite del 21,6%". Alla pagina 25 della relazione si legge: "Le
risorse destinate al settore dello sviluppo economico sono
diminuite del 19,4%".
Non ci sembra che questi risultati dell'organizzazione del
bilancio possano portare al raggiungimento dei fini di cui parlavo
prima e che consistono nel migliorare sempre più la capacità di
avere occupazione non assistita e di ave re un'occupazione che non
dipenda così pesantemente dal bilancio regionale.
Perché ci si trova in questa situazione? Perché il bilancio è
stato costruito in questo modo?
Noi crediamo che abbia pesato, e che continui ancora a pesare,
la vicenda che in questi anni ha investito la nostra Regione e che
quindi l'Amministrazione regionale ne senta il peso politico. I
continui cambiamenti di Assessori, i mutamenti all'interno
dell'Esecutivo e la non tranquillità hanno sicuramente giocato un
loro ruolo.
Crediamo però che nei fatti non ci sia la volontà di fare quella
programmazione di cui si parla volentieri e che è contenuta negli
stessi documenti programmatici della maggioranza. Crediamo che
siano insufficienti gli strumenti che possono attuare gli indirizzi
programmatici.
Noi chiediamo che venga fatto un programma straordinario
pluriennale di uso delle risorse aggiuntive provenienti
dall'Autoporto, che non sia però parente del programma triennale
già contenuto nel bilancio e che non vale neppure la pena di
guardare, perché prevede regolarmente una diminuzione delle entrate
rispetto all'anno precedente, cosa che del resto non si è mai
verificata. Infatti gli stanziamenti in esso previsti per il piano
triennale sono puramente formali e non si può certamente parlare di
programma.
Chiediamo invece un programma valido da qui al 1992 per
l'utilizzo di queste risorse che noi vogliamo considerare
"aggiuntive". Vogliamo che la Regione Valle d'Aosta e l'economia
della Valle d'Aosta possano attrezzarsi per andare avanti anche
nell'eventualità della eliminazione delle barriere doganali e
fiscali. Crediamo che si debbano ammodernare i due principali
strumenti della nostra Regione: l'Amministrazione in sé, cioè la
macchina burocratica della Regione, e la Finanziaria regionale.
Non siamo convinti che la macchina burocratica della Regione
funzioni oggi in modo adeguato alle esigenze; noi pensiamo che
debbano essere fatti degli sforzi per spostare l'attività
dell'Amministrazione regionale dalla erogazione e gestione
ordinaria, alla parte più propriamente progettuale. Crediamo che
nell'Amministrazione regionale debbano essere potenziati i servizi
in grado di ricercare dati e formulare proposte. Crediamo che debba
andare avanti, ma un pochino più velocemente, il processo di
informatizzazione.
Crediamo che si debba fare uno sforzo per coinvolgere comunque
l'intero personale in un processo di ammodernamento dell'attività
stessa.
Per la FINAOSTA abbiamo già fatto una discussione alcuni
Consigli fa ed abbiamo visto che si sono fatti dei buoni propositi.
Vogliamo sperare che questa
Finanziaria si comporti effettivamente come uno strumento idoneo
allo sviluppo e non come una banca o una cassaforte della
Regione.
È necessario che la Finanziaria regionale sia in grado di
intervenire nello sviluppo economico, avendo quegli strumenti di
progettazione, di controllo e di assistenza che oggi non ci
sono.
Pensiamo che dovrebbero essere messi in piedi anche altri
strumenti oltre a questi. Parlavamo ieri del BIC e da più di un
anno si parla dell'Osservatorio sul mercato del lavoro e crediamo
che anche altre strutture di questo tipo siano indispensabili per
avere una Valle d'Aosta capace di riuscire a stare dietro alle
trasformazioni economiche del nostro tempo.
Questo programma straordinario di cui parliamo, a nostro
giudizio, dovrebbe puntare su alcuni "progetti-obiettivo" ritenuti
indispensabili per garantire certi livelli all'occupazione ed alla
qualità dei servizi.
Il primo problema, per ciò che riguarda lo sviluppo e
l'occupazione, è quello della DELTASIDER. Nel bilancio regionale,
però, noi non abbiamo visto neanche una lira destinata agli impegni
già assunti in trattative precedenti con l'IRI, la FINSIDER e la
DELTASIDER. Non ci sono fondi disponibili nelle spese per beni
patrimoniali, così come nel capito lo delle spese per il patrimonio
industriale non ci sono fondi che non siano già finalizzati.
Vorremmo capire, quindi, da dove si prenderanno i vari miliardi
(Non so quanti; forse 30) che...
(...INTERRUZIONE...)
No, non ci sono in questo bilancio! Vai pure a rivederti i vari
capitoli! Non ci sono fondi per questo tipo di investimento!
Spiegatemi voi dove sono!
Riteniamo che il problema della DELTASIDER sia il problema
chiave per il mantenimento di un certo equilibrio nel la nostra
Regione. Se crolla il pilastro della DELTASIDER, a nostro giudizio,
il marasma economico di questa Regione diventerà molto grave.
In questo senso abbiamo collaborato e continueremo a
collaborare, anzi riteniamo che forse sarebbe meglio concertare,
prima di fare interventi sul Parlamento, per evitare che iniziative
estemporanee non solo non abbiano risultati ma producano
addirittura "un senso del già visto".
Riteniamo che il problema della DELTASIDER debba essere valutato
e considerato con attenzione tra i progetti di intervento
straordinario della Regione.
Crediamo che, come secondo "progetto-obiettivo", si debba
puntare molto massicciamente, in tutti i settori e non solo in
quello industriale, sull'in novazione, sulla formazione e sulla
ricerca.
In questo campo esistono ancora molte cose da fare e noi siamo
convinti che corrispondano al vero molte di quelle cose che si sono
dette nei vari convegni. Vorremmo vedere però delle iniziative
concrete in questa direzione. Se, in un mondo che cambia, la Valle
d'Aosta non riesce a portarsi su livelli qualitativi elevati nei
settori produttivi, sicuramente sarà condannata a sentire sempre il
peso di altre realtà più forti per altre ragioni, a cominciare da
quella dei numeri.
Cerco ora di fornire alcune indicazioni nel campo delle
infrastrutture procedendo per sommi capi, senza dilungarmi.
Noi abbiamo presentato una proposta, che abbiamo illustrato
nella conferenza alla quale ho fatto cenno poc'anzi, che presenta
11 "progetti-pilota". Ne sottolineo i più importanti.
Settore dei trasporti. In questo campo è evidente un'altra
ambiguità della Giunta regionale. Essa ha fatto un bellissimo
convegno per il progetto ferroviario Aosta-Martigny, ma nel
bilancio regionale non esiste alcuna cifra, non solo per iniziative
di società o con la società che gestisce le ferrovie, ma neppure
per gli studi. Avendo avanzato una domanda in tal senso, in sede di
Commissione, mi si è risposto che si sarebbe attinto al capitolo
relativo agli interventi di programma, nel quale però ci sono solo
600 milioni. È credibile che con 600 milioni per questi studi noi
riusciamo ad organizzare una progettazione e delle ricerche
necessarie per andare avanti sul serio in questa direzione?
Noi riteniamo inoltre che, al di là del raccordo ferroviario con
Martigny e visto che l'azienda delle ferrovie di Stato è diventata
autonoma, la Regione si possa far carico di un rapporto preciso con
l'azienda delle ferrovie per interventi finanziari anche regionali
nella modernizzazione del tratto Chivasso-Aosta e nella
rivitalizzazione per l'uso locale, rapido e veloce, del tratto
Aosta-Courmayeur.
Non mi dilungo sulla questione del metano, perché ritengo che su
di essa avrà senz'altro qualcosa da dire il Consigliere
Millet...
(...INTERRUZIONE...)
Eh, ma non molla così facilmente!
Il metano è essenziale per la parità dei servizi e può ancora
avere effetti positivi nei consumi energetici dell'industria. Noi
pensiamo che in que sto campo ci sia un notevole ritardo e che
ridurre da 8 a 2 i miliardi in bilancio non sia stata una scelta
molto comprensibile.
Ieri, il Presidente della Giunta ha accennato al problema di
"Aosta Capoluogo". Noi crediamo che occorrano interventi
straordinari per fare effettivamente della città di Aosta un centro
economico, sociale e culturale della nostra Regione. Nel corso
degli anni abbiamo visto decadere sempre più il ruolo della città e
noi pensiamo che oc corra invece invertire questa tendenza. Non
sono quindi i 2 miliardi previsti per i centri storici che possano
risolvere il problema. Se si vuole intervenire nel centro storico
di Aosta, l'ordine degli investimenti deve essere sicuramente molto
superiore.
Crediamo che si debbano fare programmi per le aree sportive non
solo in occasione delle competizioni elettorali, perché in tutti i
bilanci della Regione ci devono essere gli agganci relativi agli
interessanti progetti di spostamento di campi sportivi e di
creazione di aree verdi.
Pensiamo in ogni caso che nella città di Aosta si possa fare
molto di più per quanto concerne la valorizzazione dei beni
monumentali. Abbiamo avuto un interessante incontro con i tecnici
in sede di Commissione ed abbiamo tratto la netta impressione che
la nostra Regione tenga i soldi in banca ed i tesori in cassaforte,
non riuscendo neppure a valorizzare quello che ha di storico e
monumentale.
Questo discorso, fatto per Aosta, vale anche per altre risorse
che si trovano in altre zone della Valle. L'intero campo dello
sfruttamento dei beni storici ed ambientali meriterebbe un impegno
programmato con interventi finanziari importanti perché in quel
campo può essere effettivamente creata altra occupazione autonoma
rispetto a quella esistente oggi, prevalentemente assistita.
Pensiamo che una volta per tutte si debba affrontare il problema
dell'Ospedale; non sappiamo quando finirà la triste storia del
Mauriziano. Probabilmente, anche se con un certo ritardo,
occorrerebbe esaminare seriamente l'eventualità di costruire un
nuovo ospedale. Pensiamo che debbano avere grande spazio istituti
di carattere culturale e scolastico di livello universitario e
post-universitario, per avere un collegamento...
(...INTERRUZIONE...)
Voi avete previsto 1,5 miliardi, mentre io sto parlando di
scelte per investimenti più massicci in questi campi! Io credo che,
se non abbiamo ben chiaro nella nostra mente che il collegamento
con gli ambienti scientifici e culturali è una risorsa economica,
che può mantenere determinati livelli nella formazione
professionale dei giovani e dei lavoratori, e può contribuire a far
rimanere la nostra Regione in un circuito vitale, rischiamo di
ricevere dei contraccolpi negativi negli anni a venire.
Per concludere ricordo che la critica principale che abbiamo
avanzato nei confronti di questo bilancio è quella di essere un
bilancio ordinario, che non affronta il problema della precarietà
delle risorse, della crescita delle spese correnti e della
possibilità che la Regione non possa più, in futuro, usufruire
delle risorse aggiuntive provenienti dal riparto fiscale.
Abbiamo detto che insisteremo su questo aspetto, sul quale
abbiamo iniziato un discorso che continueremo ad affrontare ancora
in futuro.
Qualcuno ci potrebbe dire che tra le tante spese del bilancio ne
sono previste molte di quelle che noi indichiamo come importanti e
che devono essere fatte.
Tuttavia, se ci dovesse essere quella svolta politica che noi
continuiamo ad auspicare, e dovessero entrare in Giunta dei
Comunisti, una buona parte del bilancio rimarrebbe quella che è.
Non è che si chiuderebbero gli uffici e non ci sarebbero più le
spese per i servizi e non si farebbero più le strade o i ponti!
Però nel bilancio regionale manca un di segno politico
complessivo, che parta da un'ipotesi come quella che noi abbiamo
descritto e che cerchi di finalizzare il tutto.
Noi temiamo che, continuando lungo la strada della crescita
delle spese correnti, dell'intervento economico della Regione per
creare occupazione, dipendente in stretta misura dal bilancio, si
possa giungere ad un allargamento dell'economia assistita e
all'impoverimento della qualità della vita.
Noi invece vogliamo che la Regione Valle d'Aosta, attraverso il
proprio bilancio e le proprie risorse, sia in grado di vivere
autonomamente anche se dovessero mancare le risorse
dell'Auto-porto. Se queste ultime ci saranno ancora, sarà meglio
per noi! Ma se dovessero mancare, la Regione dovrà essere comunque
in grado di andare avanti con le proprie gambe.
Siccome il presente bilancio manifesta gravi limiti in tal
senso, noi non possiamo darne un giudizio positivo e quindi
annunciamo il nostro voto contrario.
Si dà atto che dalle ore 11,37 alle ore 12,42 assume la
Presidenza il Presi dente BONDAZ.
PRESIDENTE
: Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P
.): Il bilancio di un ente pubblico, a
ben guardare, non è molto diverso dal bilancio di una famiglia o di
una azienda. Sappiamo tutti che è molto importante avere delle
buone entrate e riuscire a spendere in modo oculato il denaro che
si ha a disposizione.
Questo è stato, in sintesi, il proposito della Giunta regionale,
come bene hanno ricordato il Presidente della Giunta regionale,
Rollandin, e l'Assessore alle Finanze, Martin, quando hanno detto
che occorre aumentare le entrate e ottimizzare le uscite.
Le entrate del bilancio regionale sono in aumento e ne prendiamo
atto con soddisfazione. Dobbiamo però vigilare affinché qualcuno
non le decurti, e mi riferisco in modo particolare al ventilato
taglio, dal nostro riparto fiscale, di due decimi. Io credo, anzi,
noi crediamo che il Consiglio regionale debba esse compatto, senza
distinzioni fra maggioranza e opposizione, nel difendere
l'integrità del riparto fiscale, che è stata conquistata con fatica
e che ha ristabilito dignità di rapporti fra lo Stato e la Regione
dopo tanti anni di "politica del rubinetto". Bisogna dare atto alle
Forze politiche presenti nel nostro Consiglio di aver sempre
operato in questa direzione, anche se ultimamente, a livello
nazionale, c'è stato qualche tentennamento (e mi riferisco alla
vicenda legata all'emendamento Bassanini).
Detto questo posso affermare che la impostazione del bilancio
preventivo predisposto dall'Assessore Martin ci trova pienamente
consenzienti. Abbiamo visto che sono aumentate le entrate e che si
sono ridotte le spese correnti. Questo, a nostro avviso, è il modo
migliore per dare il nostro contributo ai tanto invocati tagli
della spesa pubblica.
Non voglio rispondere alle questioni tecniche e contabili
sollevate questa mattina dal Consigliere Mafrica. Credo che il
Consigliere Pollicini e l'Assessore Martin provvederanno a loro
volta a trovare delle valide argomentazioni per rispondere "al
genio matematico del Consigliere Mafrica".
Riscontriamo con particolare favore la volontà di aumentare
l'autonomia finanziaria dei nostri Comuni e prendiamo atto con
soddisfazione del previsto finanziamento alle Comunità Montane,
enti intermedi nei quali noi crediamo ancora, nonostante le
critiche provenienti da più parti. Con questi fondi sarà possibile
finanziare i progetti ed i programmi delle Comunità Montane. Credo
però che nel contempo occorrerà avere il coraggio di approntare una
legge quadro sulle Comunità Montane, per meglio definirne i compiti
e le funzioni, e la maggioranza si sta muovendo in questa
direzione.
La Giunta, con l'istituzione di una banca regionale, ha compiuto
un atto di coraggio. Essa ha il nostro pieno ed in condizionato
appoggio perché, con la banca regionale, si potranno perseguire
almeno tre obiettivi.
Il primo, come ha ricordato anche il Consigliere Mafrica, è
quello del denaro a più basso costo rispetto agli attuali alti
tassi di interesse. Non dobbiamo dimenticare infatti che nella
nostra Regione i tassi di interesse sono i più alti d'Italia. "Il
Mondo", settimanale economico del Corriere della Sera, ha fatto un
confronto tra i tassi di interesse, sia sui prestiti che sui
depositi, pagati nelle varie Regioni d'Italia. Da esso risulta che
in Valle d'Aosta abbiamo un tasso medio del 20,80% sui prestiti,
mentre in Lombardia ed in Liguria si paga rispettivamente il 18,92%
ed il 18,91%. Sui depositi, in Valle d'Aosta riceviamo il 12,86%,
mentre in Lombardia ed in Liguria si ottiene, rispettivamente, il
13,61% ed il 13,46%. Da questi dati emerge chiaramente che la
nostra Regione paga i tassi d'interesse più alti d'Italia.
La banca regionale ci permetterà anche di avere una fluidità di
denaro per gli investimenti finalizzati e, se ben impostata e ben
organizzata, potrà diventare un valido strumento per la più
completa attuazione dell'autonomia regionale.
Detto questo, non posso certamente soffermarmi su tutti gli
aspetti del bilancio preventivo, come hanno già fatto del resto, in
modo preciso e puntuale, sia l'Assessore Martin che il Presidente
della Giunta. Desidero, però, sottolineare lo sforzo fatto per
sviluppare l'importante settore dell'informatica che, insieme alla
telematica, è destinato ad avere uno spazio sempre maggiore. La
telematica in particolare potrà giocare un ruolo importante per
superare i maggiori ostacoli che si frappongono allo sviluppo
economico, sociale e culturale della Valle d'Aosta, costituiti
dall'isolamento e dalla distanza dai maggiori centri
decisionali.
Significativi mi sembrano gli sforzi fatti per migliorare
l'assetto del territorio e la tutela dell'ambiente. A questo
proposito noi non condividiamo le interpretazioni e le
strumentalizzazioni che da più parti vengono fatte su questi
argomenti. Mi spiace che in questo momento non sia presente il
Consigliere Torrione che sovente solleva questo argomento e propone
questa discussione.
Noi riteniamo che lo sviluppo economico e sociale comporti dei
prezzi da pagare anche in termini di ambiente e di territorio. Si
tratta però di pagare il minor prezzo possibile nella situazione
storica in cui ci troviamo ad operare. Si tratta, come ricorda
l'economista e filosofo austriaco Papper, di compiere delle scelte
nell'ambito di un'economia di tipo occidentale e di gestirne le
conseguenze nel miglior modo possibile.
Al di là di queste considerazioni, noi riteniamo che una
corretta politica di valorizzazione dell'ambiente e del territorio
debba essere strettamente legata ad una agricoltura rinnovata,
modernizzata dalla tecnologia rurale, e legata ad un'azione
tendente alla ricostruzione di tutti gli alpeggi e "mayens" della
nostra Regione e delle infrastrutture ad essi connesse.
Tale presupposto è altresì indispensabile per migliorare le
condizioni di vita e di lavoro degli "arpians" e per rendere
efficace la politica del risanamento del bestiame.
Vanno fatte anche alcune considerazioni sui turismo, settore
della nostra economia in continua espansione, per sottolineare
l'azione incisiva dell'Assessorato e del Governo regionale, volta a
dare nuovo impulso alle attività ricettive, agli impianti di
trasporto a fune, di innevamento artificiale e di miglioramento
delle piste di sci.
Io credo che la nuova Scuola Alberghiera di Châtillon, il
turismo termale, la valorizzazione delle acque minerali, il
prospettato sistema di informatizzazione dei biglietti per gli
impianti di risalita e cioè lo "ski-pass" regionale, siano tutti
segni tangibili della volontà di modernizzare l'intero sistema
turistico della Regione.
Non intendo soffermarmi sulla questione della scuola pubblica o
della scuola privata e sulla questione delle micro-comunità
pubbliche o private. Ritengo però doveroso ribadire oggi la nostra
concezione pluralistica che nella libera scelta del cittadino vede
uno dei pilastri della democrazia moderna.
Prima di concludere desidero fare un'ultima considerazione. La
Valle d'Aosta, nonostante le difficoltà, sta attraversando un
momento favorevole per le risorse economiche che ha a disposizione,
per gli investimenti nuovi e ponderosi che si riversano in modo
capillare in tutti i settori della nostra economia, per la graduale
ridistribuzione del reddito che è in graduale espansione e per
l'azione efficace svolta dai vari Assessorati.
Dobbiamo però anche prendere coscienza che negli ultimi
vent'anni l'antica civiltà valdostana è stata scossa fin dalle
fondamenta dalle trasformazioni della civiltà moderna. Gli antichi
valori di riferimento si sono affievoliti; i nostri giovani vagano
nel buio e nell'incertezza alla ricerca di novità, di sicurezza e
di stabilità morale e culturale.
Esistono dei sintomi di degenerazione nell'alcol, nel fumo (il
Consigliere Sandri accennava al fumo. Io sono un grande fumatore,
eppure anch'io riconosco che questo è uno dei gravi sintomi dei
quali sto parlando), nella droga, nella solitudine, nella
frustrazione, nell'incomprensione e nella difficoltà di trovare dei
momenti di solidarietà umana e sociale. In sostanza si può parlare
di una crisi d'identità in un mondo che sta cambiando con ritmi
impressionanti, dietro la spinta di un'economia mondiale sempre più
tecnologica, computerizzata e robotizzata.
Potrà il cittadino della Valle d'Aosta mantenere la sua
originalità e la sua genuinità? Potrà, in queste condizioni,
tutelare la qualità della vita, come ci ha ricordato ieri
pomeriggio il Presidente della Giunta? Non è facile dare una
risposta. Credo però che la politica debba affrontare anche questi
temi.
Per quanto mi riguarda mi limito a fare solo delle brevi
considerazioni che mi riserverò di sviluppare in altra sede.
Prima considerazione. Il nostro futuro ha radici antiche. Esso
non può e non deve eliminare il passato. Il nostro passato più
autentico deve diventare un futuro contrassegnato da un cambiamento
graduale e non traumatico.
Seconda. Il cambiamento graduale è quindi inevitabile, ma deve
essere legato ad un processo di modernizzazione che fonda insieme
valori antichi e nuovi.
Terza. La cultura del cambiamento deve puntare ad uno "sviluppo
autocentrato" sulle energie locali e sulle capacità di controllo
delle energie che provengono da fuori Valle.
Quarta. La solidarietà umana e sociale deve diventare lo
strumento di attuazione di un cambiamento graduale ed efficace.
Quinta. L'arte e la cultura devono guidare l'azione politica.
L'arte percepisce il futuro della vita; essa cammina davanti a noi
per rivelare alla politica gli aspetti più profondi della realtà e
del mondo. L'arte è la massima esperienza dell'attività umana e
deve diventare guida e riferimento per l'azione politica. Rivolgo
queste parole in modo particolare all'Assessore Faval, sia perché
si interessa sul piano personale di questi problemi, sia perché è
l'Assessore competente che ha dimostrato una grande sensibilità in
merito, basta ricordare la presentazione del Faust di Goethe
dell'altro ieri.
Credo quindi che la nostra Regione abbia bisogno di sprigionare
le energie legate alla fantasia, all'invenzione, all'intuizione,
alla ricerca e, perché no, al mondo dei sogni, del mistico e dello
spirituale, a tutto ciò, insomma, che può sollecitare la
comprensione di noi stessi e del mondo che ci circonda. Ma
l'amministrazione e l'azione politica devono trovare sostegno e
riferimento nel mondo dell'arte e della cultura.
Io ho terminato il mio intervento. Perdonatemi questa mia
divagazione fantastica, che spero possa essere utile a me ed a
tutti noi, in questo nostro peregrinare quotidiano attraverso la
nostra Regione la quale, non dobbiamo dimenticare, è sede e custode
di valori antichi e primitivi. Grazie.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
La prima osservazione che faccio a me
stesso, ponendola anche all'attenzione del Consiglio, riguarda
l'utilità o meno di discutere oggi il bilancio, a fronte di una
situazione politica talmente degradante sotto l'aspetto morale da
presentare, come abbiamo già ricordato ieri, coinvolti in azioni
giudiziarie (non ultima la vicenda che interessa l'ex Assessore
Borbey) i suoi massimi esponenti.
Io mi chiedo, e con me se lo domanda l'opinione pubblica
valdostana, quale significato può avere discutere di bilancio di
previsione quando si è completamente persa la fiducia della gente,
quando non esiste più alcun sostegno morale per una maggioranza
ormai mutilata dei suoi personaggi più rappresentativi perché
coinvolti in vicende giudiziarie. Il coinvolgimento di esponenti
dei vari partiti che compongono questa maggioranza è la più
evidente dimostrazione di un galoppante malcostume politico.
Le dimissioni di questa Giunta e dell'intera maggioranza,
seguite dal ricorso alle elezioni anticipate, sono (anzi, "erano",
viste le decisioni assunte ieri dalla maggioranza) un atto dovuto
per ridare credibilità alle nostre istituzioni e per consentire al
popolo valdostano di decidere democraticamente di riportare alla
normalità la vita politica e amministrativa della Regione.
A fronte di questa situazione di degrado morale e politico, lo
scandalo del Casinò ha accentuato lo sfacelo delle istituzioni
regionali. Ormai in Valle d'Aosta non ci si trova più di fronte ad
un singolo episodio di malcostume, ma, cosa ben più grave, ad una
successione concatenata, come ho dimostrato ieri, di eventi
delittuosi conte stati dalla Magistratura.
Eppure le Forze della maggioranza, domi nate e succube del
Partito di maggioranza relativa, sembrano nulla vedere e nulla
sentire, e fanno "orecchie da mercante".
È certo però che questa classe politica di Governo ha ormai
raggiunto un livello talmente deprimente da non riscuotere più la
fiducia della gente valdostana. Questa è una classe politica che ha
abusato della fiducia accordatale dagli elettori e se il risultato
non sarà quello delle dimissioni dell'intero esecutivo, vorrà dire
che per essa la questione morale non esiste, ma esiste soltanto
l'arroganza del potere, la difesa ad oltranza delle poltrone e la
prepotenza dei numeri.
Dove sono finite le Forze politiche che nel passato hanno fatto
della questione morale una bandiera? Dove si stanno nascondendo
oggi? Continueranno ad ingannare ancora una volta l'opinione
pubblica? Troveranno qualche marchingegno dialettico per sostenere
che in questa situazione di degrado politico la questione morale è
soltanto una strumentalizzazione del Movimento Sociale Italiano?
Esiste o non esiste per costoro la questione morale?
Queste mie giuste osservazioni rimarranno senz'altro ancora una
volta lettera morta. Si accuserà il Movimento Sociale Italiano di
voler strumentalizzare la vita politica regionale e non si terrà in
alcun conto il degrado politico, ma si continuerà, come se nulla
fosse accaduto, ad ignorare che abbiamo un ex Presidente della
Giunta latitante, che vari Assessori si sono dimessi e che quasi
l'intero Esecutivo è sotto inchiesta da parte della
Magistratura.
Qualcuno ha avuto anche il coraggio di confondere il sacro con
il profano, cercando di intorbidire le acque, sminuendo la giusta
azione della Guardia di Finanza e della Magistratura e
considerandole come un attacco all'autonomia della nostra Regione.
A costoro il Movimento Sociale Italiano risponde dicendo che una
cosa è l'autonomia e una cosa ben diversa è il perseguire presunti
ladri, intrallazzatori e cattivi amministratori.
Con queste premesse ritengo del tutto superfluo addentrarmi
nelle cifre di questo bilancio di previsione. Lascio ad altre Forze
politiche questo compito alquanto impegnativo e mi limiterò a fare
alcune osservazioni di carattere generale.
(...interruzione del Consigliere TAMONE)
Invito il Consigliere Tamone a mantenere un comportamento
corretto e rispettoso nei confronti del Consiglio ed invito il
Presidente del Consiglio a richiamarlo in maniera ufficiale.
Mi limiterò ad alcune osservazioni di carattere generale e ad
un'analisi della situazione industriale ed occupazionale della
nostra Regione, a dimostrazione del fatto che io trovo ben poca
rispondenza tra la presentazione di questo bilancio e l'andazzo
della gestione, la cui responsabilità ricade esclusivamente sul
Governo regionale.
Il bilancio preventivo del 1987, in una recente intervista del
Presidente della Giunta, è stato definito come una risposta
dignitosa alle aspettative dei valdostani.
Di per sé ciò potrebbe anche essere un fatto positivo, se quelle
affermazioni, ripetute ad ogni presentazione di bilancio, non
fossero ormai divenute delle dichiarazioni roboanti e velleitarie
di questa Giunta e di questa maggioranza.
La nostra Regione sta vivendo uno dei momenti più difficili
della sua storia per la pesante recessione economica e per le
iniziative sbagliate nei settori economici più peculiari. Oggi non
è più possibile continuare a disattendere la disparata richiesta
della nostra popolazione di uscire dal tunnel della crisi provocata
da decenni di mal governo e dal più totale disinteresse.
L'analisi socio-economica delle varie realtà locali comprese nel
territorio della nostra Valle testimonia il profondo squilibrio
economico e sociale esistente soprattutto in alcune zone della
Bassa Valle. Le differenze più rimarchevoli sono sostanzialmente
quelle che qualificano la vita delle nostre popolazioni: il
reddito, il prodotto, il tasso di sviluppo, la disoccupazione in
generale e quella giovanile in particolare.
La crisi industriale che ha investito l'apparato produttivo
valdostano ha ormai raggiunto un livello insostenibile. Il settore
metalmeccanico e siderurgico, che ha sempre rappresentato per la
Valle d'Aosta la spina dorsale del tessuto industriale, da lungo
tempo è in gravissima crisi.
Pesanti responsabilità sono comunque da attribuirsi all'inerzia
di comportamenti e proposte che ha caratterizzato negli anni
passati la politica industriale della maggioranza regionale. Tutto
l'apparato produttivo della Valle è in crisi. Decine di aziende,
pur disponendo di notevoli finanziamenti regionali, sono fallite.
Perché? La risposta non è difficile.
Notevoli responsabilità sono da attribuire alla Giunta regionale
per l'assenza di una seria programmazione nei vari settori nei
quali sono stati erogati contributi più a carattere clientelare che
non nell'intento di affrontare e risolvere veri problemi,
attingendo comunque alle generose casse regionali. Il Governo
regionale è rimasto quasi assente nel settore dell'occupazione e
dell'attività industriale, anche se possiamo riconoscere che vi è
stato impegno e buona volontà da parte di qualche esponente
dell'Esecutivo. Tuttavia l'impegno e la buona volontà, purtroppo,
non sono sufficienti perché contano
solo i fatti. La realtà di oggi, però, è piuttosto amara da
digerire.
Il problema DELTASIDER non viene affrontato con la dovuta
energia. Assistiamo impotenti alla graduale smobilitazione degli
impianti, senza che l'Esecutivo attui un deciso intervento a
livello romano. Basta ricordare in proposito che il "budget" di
previsione, citato anche ieri dal Consigliere Torrione, per quanto
riguarda il reparto, per il quale si discute in questi giorni di
smobilitazione all'interno dell'azienda, prevede che dai 43 addetti
passi ai 17. È una dimostrazione che testimonia come il problema
DELTASIDER debba essere affrontato con un'ottica diversa e con più
decisione.
Il Turismo avrebbe potuto rappresentare la carta vincente per lo
sviluppo socio-economico della Valle d'Aosta, soprattutto in
considerazione del fatto che le risorse della nostra Regione sono
considerevoli: neve, bellezze paesaggistiche uniche al mondo,
valori culturali...
Con questo bilancio non è stata nemmeno avviata una politica
programmatica nel campo delle strutture e delle infrastrutture e si
è ricorsi alle solite improvvisazioni clientelari ed ai soliti
interventi a pioggia. Valga ad esempio per tutti l'introduzione
dello "ski-pass regionale", per il quale siamo a tutt'oggi ancora a
livello di studio.
A suffragio delle mie affermazioni valga ancora la presentazione
della legge sulla riforma turistica regionale, la quale, anziché
prendere in esame tutte le componenti del settore, si è limitata
alla sola istituzione delle aziende di promozione turistica che
pure già esistevano e funzionavano abbastanza bene, anche senza la
nuova legge. Il disegno di legge che era stato presentato dall'ex
Assessore al Turismo è stato poi bocciato dalla Commissione di
Coordinamento per palesi violazioni costituzionali, come era stato
da me preannunciato nel dibattito consiliare anche se, purtroppo,
inutilmente, perché, come ho già avuto modo di dichiarare,
l'arroganza di potere e la logica dei numeri fanno sì che qualsiasi
cosa detta in quest'aula dall'opposizione non venga assolutamente
presa in considerazione.
Anche questa è una dimostrazione o meglio "è una prova provata"
dell'incapacità e della prepotenza di questa Amministrazione a
risolvere i vari problemi, anche drammatici, della nostra realtà
regionale.
Nella logica di questa Giunta e di questa maggioranza vi è
soprattutto l'interesse a non perdere consensi con le varie
iniziative, alcune delle quali, come abbiamo avuto modo di
constatare, anche fallimentari, piuttosto che risolvere sino in
fondo i vari problemi. Questo modo di gestire la cosa pubblica è
senz'altro produttivo ai fini clientelari ed elettorali, ma
dimostra anche l'incapacità di amministrare e di risolvere i
problemi.
A fronte di questa degradante situazione, il Movimento Sociale
Italiano svolge il suo legittimo e doveroso ruolo di controllo e di
opposizione: controllo per una corretta e trasparente
amministrazione, per evitare abusi, ruberie ed intrallazzi;
opposizione a questo sistema ormai marcio e degenerato; opposizione
a questa Repubblica che ha permesso e permette tutt'oggi ogni sorta
di ruberie, di intrallazzi e di scandali ad ogni livello e che non
è più in grado di rispondere in forma moderna e dinamica ai bisogni
della gente ed alle richieste del popolo italiano.
Da anni noi ci battiamo in tutte le sedi per la revisione
costituzionale e per la rifondazione di questa Repubblica non più
in grado di affrontare in termini moderni i problemi sempre più
pressanti della nostra società; ed in questa visione e di fronte
alla degenerazione di questo sistema, di fronte agli abusi ed alle
lottizzazioni, sia nazionali che locali, il Movimento Sociale
Italiano si presenta come l'unica Forza politica in grado di dare
garanzia al cittadino per un vero controllo dell'operato
dell'Esecutivo e per un vero controllo delle spese e della gestione
amministrativa.
Le varie denunce presentate dal Movimento Sociale Italiano alle
Procure della Repubblica di Torino e di Aosta sono la più eloquente
testimonianza del la capacità e della determinazione nell'impegno
politico del Movimento Sociale Italiano in Valle d'Aosta.
Noi auspichiamo una riforma globale, una riforma che investa
tutto il sistema degli enti locali, che è ormai inadeguato a
fronteggiare i problemi ordinari e straordinari della nostra
Regione, e che, purtroppo, ha consentito ai Partiti della
maggioranza regionale ed a questa Giunta di espropriare le
istituzioni, fino a farne cosa propria, trasformandole in un
sistema la cui permeabilità a tutte le infiltrazioni di ogni tipo
di corruzione non fa altro che evidenziarsi ogni giorno di più e la
cui credibilità non viene più accettata dal cittadino valdostano.
Grazie.
PRESIDENTE
: Ha chiesto la parola il Consigliere Ricco; ne
ha facoltà.
RICCO (D.C.):
Prima di iniziare il mio intervento sul
bilancio, vorrei dare al cune risposte agli amici che mi hanno
preceduto.
Il Consigliere Baldassarre, nonostante il suo bellissimo
cognome, che ricorda uno dei tre re magi che portarono doni a Gesù
Bambino, ha voluto invece portare a questo Consiglio regionale una
dura critica al bilancio di previsione in esame. Facendo poi anche
la "Cassandra", preveggente di disgrazie, ha voluto fare un
intervento intelligente, a mio parere, ma completamente al
negativo: un discorso giustamente fazioso, perché di parte avversa.
Per il bene della nostra collettività io mi auguro che nei suoi
giudizi egli abbia torto, come sicuramente avrà.
Il Consigliere Mafrica ha fatto un intervento analitico e
pacato, come è nel suo solito, e potrei dire anche molto serio, se
non fosse stato dettato da necessità di parte e se non rientrasse
nella categoria dei soliti schemi o giochi di parte. Egli ha
definito il bilancio "imprevidente", senza una visione nuova. Ha
affermato che l'avanzo di amministrazione di 25 miliardi è
sottostimato.
Io ritengo più probabile quello che dice l'Assessore Martin, in
quanto egli ha sotto mano i conti del futuro conto consuntivo 1986.
Non ritengo che qui si possa affermare il principio della
"autodichìa", termine greco che, tradotto, in pratica vorrebbe
significare: "parola di re e quindi non ho sbagliato!" L'Assessore
Martin non è re e non è nemmeno Presidente della Repubblica (per
sua disgrazia!), ma potrebbe errare solo se i dati forniti dagli
uffici competenti fossero non completi.
Il Consigliere Mafrica ha voluto fare riferimento ai bilanci
dell'Emilia Romagna, giustificandoli per la minore disponibilità,
in proporzione, della Valle d'Aosta. Se egli crede, io gli posso
fornire nel pomeriggio tutti gli ultimi e negativi interventi fatti
in proposito dai Consiglieri Democristiani al Consiglio regionale
della "sua amata Emilia", anche se quegli interventi sono
leggermente faziosi perché mettono in luce solo i difetti e non gli
eventuali pregi.
Ha detto inoltre che è un bilancio ripetitivo anche negli
errori. Come è deducibile dai fatti concreti, non si può, in
materia di bilanci o di amministrazione, fare delle complete
rivoluzioni. Non posso infatti ritenere giusto il detto latino
"Nihil sub sole novi" (Non c'è niente di nuovo sotto il sole)
perché, appunto, in previsione della eventuale, peraltro, poco
credibile, abolizione delle barriere doganali, la Giunta ha
previsto l'istituzione di un Centro Studi di Economia Sociale, cioè
di un centro internazionale di studi di diritto e di economia, per
creare "in loco" un polo di apertura e di confluenza che abbia una
robusta anima culturale, punto di incontro di idee e di
ricerche.
Ha previsto la creazione di una banca regionale in grado di
drenare i risparmi dei valdostani e farli confluire nel la
realizzazione delle idee, delle ricerche serie e vagliate, appunto
come diceva anche il Consigliere Mafrica, per fronteggiare i
bisogni economici e sociali della nostra Valle d'Aosta.
Il nostro carissimo Collega Aloisi insiste ancora, fino alla
noia per alcuni e fino allo spasimo per altri, sul problema degli
eventi determinati dagli interventi esterni ed ha affermato che la
Giunta non sente il problema morale. Vorrei pregare il Consigliere
Aloisi di riflettere su quello che dice, perché anche lui sa
benissimo che gli errori di alcuni nostri uomini politici sono di
natura formale e non sostanziale.
Ieri ho fatto cenno al "complesso dell'agnello", che, come ha
affermato il comunista Violante, colpisce il pubblico
Amministratore che, terrorizzato dall'idea di sbagliare e finire
sotto inchiesta penale, si sente in dovere di far vistare
preventivamente al magistrato i propri atti. "In alcuni distretti -
ha detto Tatozzi, del Consiglio Superiore della Magistratura - le
pubbliche Amministrazioni hanno preso l'abitudine di inviare
delibere alle Procure della Repubblica. Un complesso che nasce dal
terrore degli Amministratori onesti di finire sotto inchiesta".
Facciamo tutti assieme lo sforzo di non cadere in tale errore,
altrimenti la nostra macchina burocratica, politica e
amministrativa, regionale potrebbe subire un notevole
rallentamento.
Date, per il momento, queste brevi risposte, affermo che il
dibattito consiliare, specialmente in occasioni come queste, in cui
si discute il bilancio di previsione, non deve essere un
appuntamento rituale, ma un confronto serio, sostanziale e ricco di
idee costruttive, come è già avvenuto in passato.
Ieri abbiamo ascoltato la relazione di carattere
politico-amministrativo del Presidente della Giunta, che ha
spaziato nell'intero arco programmatico, e la relazione di
carattere economico-amministrativo dell'Assessore alle Finanze,
puntigliosa ed ampia, che ha illustrato tutti i settori del
bilancio.
Condividiamo appieno l'azione di questa Giunta che si
sostituisce allo Stato per una buona parte delle opere necessarie
ed urgenti a favore degli enti locali minori, a dimostrazione, come
abbiamo già detto altre volte, di un notevole impegno nel voler
applicare in modo esauriente la nostra autonomia amministrativa che
risolve i problemi comunali velocemente e positivamente.
Prima di iniziare il mio intervento sul bilancio di previsione,
mi sia consentito fare alcuni accenni alla situazione economica del
nostro Paese che incide e determina lo sviluppo economico della
nostra Valle.
Nel 1986 l'economia italiana ha registrato nel suo complesso
positivi risultati pur se in qualche caso non del tutto conformi
alle aspettative. I risultati conseguiti nel controllo
dell'inflazione hanno permesso un lieve miglioramento del
differenziale nei confronti di alcuni Paesi. I prezzi al consumo
hanno registrato un aumento medio annuo di circa il 9%, risentendo
tuttavia solo in parte della notevole flessione del tasso medio di
crescita dei prezzi all'ingrosso. Ulteriori progressi sono comunque
attesi per l'immediato futuro, soprattutto grazie al ribasso dei
prezzi petroliferi, all'eccedenza di offerta sui principali mercati
internazionali delle materie prime e, più in generale, al
miglioramento delle aspettative indotto da tale situazione.
È proseguito, sia pure ad un ritmo meno intenso del passato, il
processo di ristrutturazione dell'apparato produttivo, come
testimonia la dinamica degli investimenti fissi, cresciuti di oltre
il 4%, pur in presenza di tassi di interesse reali elevati e di un
andamento della domanda non particolarmente sostenuto nel suo
complesso.
Anche in conseguenza di questa situazione l'occupazione nel
settore industriale ha registrato una flessione di circa il 2%.
L'aumento degli occupati nel settore terziario non è stato
sufficiente ad evitare un peggioramento del tasso di
disoccupazione.
A differenza dei maggiori "partners" europei, i nostri conti con
l'estero hanno evidenziato un "deficit" marcato. La bilancia
commerciale ha risentito soprattutto del disavanzo energetico ed
alimentare.
Nonostante che la crescita della domanda interna non sia stata
particolarmente elevata, lo squilibrio complessivo è pesante. Anche
il saldo della bilancia dei pagamenti valutaria è risultato
notevolmente negativo.
Il vincolo estero rimane pertanto un problema centrale
nell'ambito dell'economia italiana, poiché riflette in varia misura
alcune carenze strutturali nel sistema economico nazionale e nei
problemi di competitività connessi alla differente dinamica dei
costi e dei prezzi interni rispetto a quelli internazionali.
Tuttavia la favorevole congiuntura internazionale, ancora
persistente, è destinata ad alleviare almeno temporaneamente tale
vincolo.
Non bisogna dimenticare però che i dati positivi di una tale
situazione economica sono dovuti in gran parte più al fattore delle
circostanze che non all'impegno profuso dal Paese nel perseguirli.
Questo non significa, ovviamente, voler minimizzare i risultati
conseguiti sul piano dell'efficienza e della competitività
dell'apparato produttivo o su quello della lotta all'inflazione, ma
vuol semplicemente dire che occorre ricondurre questi risultati ad
una visione che comprenda l'intero sistema economico nella sua
unicità e, per certi aspetti, nella sua indivisibilità.
Quanto di positivo oggi possiamo rilevare nell'andamento
dell'economia va composto con gli squilibri e gli scompensi
irrisolti: quello della finanza pubblica, quello della
disoccupazione, quello del divario tra nord e sud, quello
dell'incapacità a conseguire uno sviluppo più rapido di quello
medio degli altri Paesi industrializzati, senza incorrere negli
squilibri della bilancia dei pagamenti.
Tutti noi siamo tenuti a colmare queste lacune ed a risolvere
questi problemi che, se non risolti, finiranno per compromettere
anche i buoni risultati che spesso ci inducono a rallentare
l'impegno e ad abbassare la guardia. Abbiamo bisogno di una
politica economica ed industriale in grado di investire in un
rafforzamento non effimero dell'economia ed in grado di risolvere i
suoi scompensi approfittando della temporanea offerta dell'energia
a buon mercato e del cedimento valutario del dollaro.
Dobbiamo tendere all'ampliamento della capacità produttiva
attraverso nuove fabbriche, nuove localizzazioni e nuovi posti di
lavoro, per combattere una disoccupazione che non flette
ancora.
È naturale che tutti questi problemi si verifichino anche nella
nostra Valle d'Aosta, in quanto parte integrante dell'economia
italiana, ma dobbiamo studiarli ed analizzarli per non trovarci
impreparati e magari senza via d'uscita di fronte a sbalzi
quantitativi notevoli, in più o in meno, negli scambi commerciali
dai quali ricaviamo una notevole quantità di mezzi finanziari.
Come si può notare dal documento politico-contabile che stiamo
esaminando le entrate vere e proprie di competenza del nuovo anno,
a mio modo di leggere, ammontano a 732 miliardi e 209 milioni. A
tale importo va aggiunto il presunto avanzo di amministrazione di
25 miliardi, la presunta entrata di 110 miliardi per mutuo, ed
infine anche le partite di giro in contabilità per 425 miliardi e
341 milioni.
Emerge chiaramente che, dei suddetti 732 miliardi e 209 milioni
di entrate vere e proprie, oltre 521 miliardi provengono dalla
legge 690/81, relativa al riparto fiscale, e altri 126 miliardi
provengono da trasferimenti statali per competenze delegate.
Da quanto detto, risulta evidente che lo Stato centrale fornisce
molto, anzi abbastanza, delle entrate relative al nostro bilancio
di previsione. A questo proposito mi permetto di aggiornare i conti
per fornire ai colleghi alcuni dati finali relativi alle entrate
erariali, di cui alla legge di riparto, a partire dal 1981.
Anno 1981: 174 miliardi e 378 milioni, di cui 104 miliardi circa
per IVA da Autoporto.
Anno 1982: 237 miliardi e 674 milioni, di cui 149 miliardi e 657
milioni per IVA da Autoporto.
Anno 1983: 372 miliardi e 906 milioni, di cui 219 miliardi e 588
milioni per IVA da Autoporto.
Anno 1984: 438 miliardi e 688 milioni, di cui 264 miliardi e 932
milioni per IVA da Autoporto.
Anno 1985: 480 miliardi e 364 milioni, di cui 265 miliardi e 870
milioni per IVA da Autoporto.
È sempre doveroso, anche se ripetitivo, mostrare gratitudine
alle Forze politiche che si adoperarono per far approvare questa
"benedetta" legge di riparto ed in modo particolare agli uomini
della Democrazia Cristiana.
La maggior parte delle entrate erariali deriva, come diceva
anche il Consigliere Mafrica, dall'IVA proveniente dall'Autoporto.
Anche se fino ad ora mi pare che non lo abbiano fatto, solo pochi
ricorderanno l'intelligente scelta positiva della maggioranza di
approvare l'acquisto di parte delle azioni dell'Autoporto di
Pollein. Con l'ingresso dell'Ente Regione in questa azienda vitale
per la nostra Valle non solo si è scongiurato il pericolo
dell'emorragia di TIR a favore dell'Autoporto di Susa o di altri
Autoporti, ma si sono anche aumentate le entrate provenienti
dall'IVA in misura soddisfacente.
A quelli che per abitudine continuano a criticare lo Stato
centrale per il suo mancato adempimento nella corretta erogazione
dei tributi erariali, devo ricordare che da diversi anni tale
macchina funziona a meraviglia.
A coloro che muovono critiche alla maggioranza per l'avanzo di
amministrazione di 25 miliardi ricordo un'altra volta l'attenzione
della Giunta nell'erogare contributi e sovvenzioni sempre con
parsimonia, senza incorrere in sprechi, perché trattasi di pubblico
denaro, di denaro cioè di tutti.
Il bilancio di previsione viene preparato nei mesi autunnali
(settembre-ottobre) e quindi non può contenere tutte le previsioni
aggiornate al 10 o al 30 di dicembre, data in cui avvengono le
maggiori entrate erariali.
Ho già detto che, come al solito, la minoranza ha avanzato le
critiche di prammatica, cercando di accreditare l'idea che tutto è
falso e che il bilancio è menzognero. Io mi sarei meravigliato se
così non fosse stato.
Per quanto riguarda le uscite, è da mettere in evidenza, e non
credo di sbagliarmi, che quasi il 51% è destinato agli investimenti
e questo è da considerare senz'altro come un fatto positivo in
quanto rende evidente l'intento della maggioranza di dare impulso
alle varie attività progettuali che rappresentano il fulcro della
vita economica e sociale della nostra Regione.
Con questa massa di investimenti ci si incammina verso una certa
autonomia economica e si riduce la condizione della Regione di Ente
assistito dallo Stato. Se scorriamo la serie dei progetti vecchi e
nuovi che andranno a soluzione entro il prossimo anno, non possiamo
che congratularci per la fattività e incisività di questo bilancio
di previsione.
Nella parte relativa alle spese figurano investimenti di importo
considerevole per impianti di depurazione; con tributi ai Comuni
per la gestione dei servizi sociali per anziani; contributi ai
Comuni per la costituzione di un patrimonio immobiliare;
investimenti per l'occupazione; investimenti per la ripresa
dell'industria edilizia e per l'edilizia residenziale; investimenti
per opere stradali e per la loro manutenzione; investimenti per la
conservazione e per l'incremento del patrimonio boschivo;
investimenti per il risanamento dei centri storici; investimenti
per il potenziamento dell'importante settore del turismo con il
rinnovamento del settore alberghiero, con il potenziamento degli
impianti a fune e degli impianti di risalita, con il contributo per
gli impianti per l'innevamento artificiale...
Possiamo definire il turismo come un volano importante per lo
sviluppo economico della Valle d'Aosta ed in particolare del
settore terziario che, come ho già detto, è l'unico ad assorbire,
anche se in modeste proporzioni, la disoccupazione giovanile. Se
esiste un settore pieno di opportunità per l'occupazione giovanile,
questo è proprio il settore turistico.
Ho accennato alla disoccupazione giovanile e riconosco che
questo è il problema per eccellenza, che richiede una preliminare
risposta al seguente interrogativo: "Continuerà o meno la politica
sindacale a privilegiare, sia pure per necessità, la massa degli
occupati, o non si porrà piuttosto in un'ottica diversa e più
articolata?"
Le prospettive che si delineano sul la base degli attuali
meccanismi retributivi e distributivi, in assenza di una loro
profonda revisione, consentono solo di assegnare le briciole alla
nuova occupazione, sia pure nell'ottimistica previsione di un
incremento del prodotto interno lordo.
In questo campo è necessario liberare le energie dei privati,
continuando a fornire, da parte della Regione, un quadro di
certezze giuridiche e approvando le leggi che organizzano il
settore (vedi le nuove aziende di promozione turistica, nuove
professioni...).
Per rendere la Valle d'Aosta competitiva sul piano nazionale e
su quello internazionale non bastano più le nostre bellezze
naturali, incorniciate dalle bellissime Alpi valdostane. Il turismo
richiede oggi notevole professionalità, mentre in Valle d'Aosta le
stesse strutture alberghiere sono tuttora ancorate ai retaggi del
passato. Anche il turismo all'aria aperta deve rispondere alle
esigenze di una domanda elevata con strutture di livello europeo.
Spesso la presenza del campeggio non danneggia, ma favorisce il
mantenimento del bosco, dimostrando, come diceva ieri l'Assessore
Martin, che il turismo e l'agricoltura sono attività
complementari.
Amici, ci riserviamo di fare in seguito altri interventi e nel
frattempo annunciamo il voto favorevole del Gruppo
Democristiano.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Vorrei che foste un pò cortesi nei miei
confronti perché, non avendo partecipato ai lavori della
Commissione, mi potrà capitare di essere incerto o dubbioso su
alcuni punti e di riferire cose inesatte.
È con "relativo piacere" che affronto il bilancio di previsione
della Regione Autonoma della Valle d'Aosta perché, proprio dal
disordine che vedete sul mio tavolo, vi potete rendere conto del la
difficoltà, per una persona appena entrata in Consiglio, di
affrontare un tema così complesso. Cercherò, in ogni caso, di fare
del mio meglio.
Nuova Sinistra, in questi ultimi tempi, sta cercando di essere
propositiva anche sui temi economici e nel convegno annuale di
Rumiod ha cercato di sviluppare un programma di "sviluppo
autocentrato" con un'impostazione economica che tenga conto delle
nostre effettive risorse per restituire, anche in termini di
efficacia economica, una duratura e persistente qualità della vita
alla nostra comunità.
È con questa "griglia di analisi" che ho affrontato l'analisi
del bilancio, puntando soprattutto sull'uomo e sulla nostra gente,
che io considero la principale risorsa della nostra Regione. Ne
deriva che noi dobbiamo investire moltissimo per la sua formazione
e per la sua preparazione professionale, affinché la sua capacità
di impresa e di iniziativa possa svilupparsi in modo adeguato senza
andare incontro a mortificazioni di sorta.
Per entrare in modo più dettagliato nell'analisi del bilancio,
cercherò di riprendere soltanto alcuni temi, dando per scontati gli
altri sui quali ha già dissertato il Consigliere Mafrica.
Una prima occhiata al bilancio della Regione mi ha dato
l'impressione di confusione e di poca chiarezza. Ho visto, ad
esempio, che nel bilancio del 1985 si specificava in italiano che
un'entrata era riferita all'imposta sulle persone fisiche, un'altra
alle persone giuridiche. Adesso, invece, bisogna andare a ricercare
i commi, le lettere a), b), c)..., fatto che mi ha reso un pò più
difficile la lettura del documento.
Non si tratta solo di una leggera difficoltà di carattere
formale, ma anche di sostanza. Credo infatti che un'analisi delle
entrate, provenienti dall'IRPEF ed ancor più dall'IRPEG, dia anche
un certo indice del tono dell'economia della Valle d'Aosta. Vedo
che l'aumento da un anno all'altro di queste voci, in riferimento
alle entrate totali, non è così alto come per l'IVA da
importazione. È già un primo segno che la nostra Regione non sta
aumentando significativamente in termini di effettiva capacità
produttiva.
Sinceramente mi piacerebbe che nel bilancio del prossimo anno
fossero presenti dei segni più chiari e dei dati più evidenti
proprio per consentirci di analizzare queste tendenze e tenere
sott'occhio se l'attività produttiva approda a risultati positivi
anche in termini di tasse che affluiscono allo Stato e da
quest'ultimo alla Regione. Secondo me questo è particolarmente
importante specie se rapportato alla scarsa capacità di previsione.
Dai dati che mi sono stati forniti dall'ex Consigliere Viberti, che
ha partecipato all'attività della Commissione, risulta che nel 1985
ci fu una previsione delle entrate per una cifra pari a 832
miliardi. Successivamente il bilancio assestato elevò questa cifra
a 1095 miliardi, con l'evidente conseguenza di "bucare" la
previsione per ben 260 miliardi che, rapportati agli 832 miliardi,
superano la percentuale del 30%. Mi sembra che questi dati possano
testimoniare che le entrate sono sottostimate di parecchio.
Come è già stato spiegato dal Consigliere Mafrica, mi pare che
siano abbastanza evidenti i significati politici che possono essere
attribuiti a questa tendenza a mascherare le entrate, che coincide
con il voler sottrarre al Consiglio ed ai Consiglieri la
possibilità di decidere come investire questi soldi e come
strutturare il bilancio in termini effettivi, senza ritrovarsi a
ricevere queste cose diluite nelle piccole variazioni che vengono
apportate al bilancio nel corso dell'anno.
Una maggiore chiarezza, sotto questo punto di vista, non
guasterebbe affatto.
Io ritengo che la questione dei residui passivi sia già stata
illustrata abbondantemente dagli altri Colleghi intervenuti prima
di me. Mi rendo conto che investire soldi non è molto semplice.
Penso però che questa circostanza debba essere interpretata come un
fattore fondamentale di "spinta" verso la ricerca dell'efficienza e
dell'efficacia della struttura amministrativa della Regione.
Il Consigliere Maquignaz ed il Presidente della Giunta hanno
fatto alcuni accenni all'informatizzazione ed alla telematica.
Bisognerebbe stare molto attenti a questi nuovi miti, perché è
sempre l'uomo l'elemento determinante che deve avere a disposizione
tutti i mezzi possibili. Senza funzionari in grado di gestire bene
le comunità e gli enti locali, i servizi regionali, le strutture
para-regionali e le comunità sanitarie locali, non ci potrà essere
computer di questa terra che possa rendere le cose più funzionali
ed efficienti.
Nella parte del bilancio che si riferisce alle entrate vorrei
ancora far notare che le entrate per le quote fisse di ripartizione
per proventi derivanti dal monopolio dei tabacchi ammontano
addirittura a 9,9 miliardi!
A noi di Nuova Sinistra preme far notare un possibile
collegamento tra le entrate e le uscite, perché riteniamo che in
Valle d'Aosta la gente viva un pò "nel mondo dei sogni", rischiando
di andare incontro a delle amare sorprese di qui a qualche anno,
quando non ci sarà più il cespite dell'IVA da importazione e
rimarremo solo con le nostre normali entrate, comprendendo in esse
anche quelle della Casa da Gioco di St. Vincent. Solo allora ci si
renderà conto di quanto poco ci sia a disposizione!
Il discorso di far corrispondere quanto più è possibile certe
entrate a certe uscite è particolarmente evidente nelle varie scale
di ripartizione a livello territoriale, perché è estremamente
deleteria la continua sottrazione di fondi dalla gestione degli
enti locali per accentrare la loro gestione a livello
regionale.
Non ci è piaciuto in particolare il discorso sulle Comunità
Montane, sia perché si tratta in pratica di una loro
"liquidazione", sia perché tende a sminuire ancor più la loro
capacità contrattuale. Noi non vogliamo difendere in modo
preconcetto le Comunità Montane, ma riteniamo che l'organizzazione
territoriale della Valle d'Aosta meriti un'analisi molto
approfondita e seria, perché nei vari settori ci sono
"zonizzazioni" molto differenziate. È assolutamente indispensabile
quindi effettuare uno studio sulla zonizzazione, perché l'argomento
non può essere risolto in due parole. Credo che debbano essere
rispettate anche le competenze e la ricchezza di tradizioni
comunali, a garanzia delle quali ci devono essere entrate certe che
devono arrivare ai Comuni senza alcuna interferenza. Lo stesso deve
avvenire a livello di enti territoriali intermedi, come ad esempio
le Comunità Montane ed i Distretti. Solo se le entrate arrivano
subito all'ente utilizzatore si può evitare questa mancata
esperienza di democrazia che stiamo vivendo in Valle d'Aosta, e
riusciremo a rompere le abitudini di chi è abituato a venire negli
uffici regionali a chiedere il consenso grazie alle simpatie ed
alle amicizie politiche. Solo così riusciremo ad avere dei Comuni e
degli enti territoriali intermedi capaci di sapersi effettivamente
gestire in maniera autonoma.
Per quanto riguarda le spese posso ricordare che ieri ho parlato
della ferrovia Aosta-Chivasso. Poi ho avuto modo di sentire la
relazione del Presidente della Giunta nella quale si parla del
collegamento ferroviario tra Aosta e Martigny, della tangenziale di
Aosta e dell'autostrada da Aosta a Courmayeur, della viabilità
della Regione e di quella interna alla città di Aosta, ma non si
parla assolutamente dei collegamenti ferroviari ed in particolare
di quelli con e Regioni limitrofe.
Credo che tutto ciò presupponga anche un certo intendimento di
natura politica. Il Presidente della Giunta, parlando della qualità
della vita, ha precisato che l'impegno del Governo regionale è
orientato a:
"...hausser le niveau culturel de la population, donner la
possibilité à tous d'avoir une habitation digne, protéger notre
environnement contre les dommages irréparables, permettre un emploi
constructif de son temps, la possibilité de disposer de liaisons
routières adéquates tant à l'intérieur qu'à l'extérieur de notre
région".
Non ha parlato della ferrovia e credo che questo sia un fatto
negativo. Nel programma del 1983 era inserito il raddoppio della
ferrovia e credo che qualche soldo per studiare una sua qualche
forma di fattibilità poteva anche essere inserito nel bilancio di
quest'anno!
Il discorso sulle infrastrutture è, per noi, di fondamentale
importanza e dovrà essere discusso in termini concreti nella
conferenza regionale dei trasporti approvata dal Consiglio
regionale in una delle sue ultime riunioni; però occorre che tutti
gli eventuali studi e progetti abbiano un minimo di
finanziamento.
Il fatto che sull'autostrada si dica sempre e soltanto che si è
perso del tempo e che è ora di passare all'azione, forse è solo un
preconcetto o un alibi per la relativa discussione che si avrà
nella conferenza dei trasporti.
Non mi dilungo troppo sui grandi temi delle spese perché ho
paura di incorrere in incertezze su alcuni punti, proprio perché
non ho avuto la possibilità di seguirli in sede di Commissione. Ci
sono però alcuni aspetti che "gridano vendetta a Dio" e che non
posso non far notare.
Il primo è legato al degrado ambientale. Per quanto concerne la
vita si parla di capacità e volontà di difendere il territorio
dalle devastazioni "irreparabili"; ciò va bene, però ci auguriamo
che ci si difenda anche devastazioni "riparabili".
Tuttavia queste intenzioni non sono assolutamente supportate,
nel bilancio, dai relativi provvedimenti. Nella voce 29300 (Parco
Nazionale del Gran Paradiso), si stanziano 48 milioni, senza che vi
sia neppure un adeguamento dello stanziamento all'aumento del costo
della vita che, "per Dio!", è un diritto di tutti i lavoratori
dipendenti e che è stato anche utilizzato come metro di adeguamento
degli stanziamenti per tutta un'altra circostanza.
ROLLANDIN
(fuori microfono): Quelli che lavorano nel
Parco non sono dipendenti regionali!
SANDRI (N.S.):
Non sono dipendenti regionali, però sta di
fatto che il Parco ha bisogno di soldi per potersi presentare con
un'immagine decente! Il Parco del resto riporta soldi alla Valle
d'Aosta. Se c'è della gente che viene a fare del turismo in Valle
d'Aosta, a Cogne, Valgrisenche, Valsavarenche o nella Val di
Rhêmes, lo deve anche al fatto di essere attratta dalla presenza
del Parco Nazionale del Gran Paradiso. Il fatto che le "case
d'accueil" per i visitatori incontrino grandi difficoltà di
funzionamento deriva dal fatto che la Regione boicotta da sempre il
Parco Nazionale del Gran Paradiso.
È vero che le responsabilità, in questo campo, non sono tutte
della maggioranza, e ieri ne ho avuto una conferma, però io mi
aspettavo certamente qualcosa di più, almeno a livello di bilancio,
specie quando si constatano gli effetti della "asfaltatura della
Valle d'Aosta". Io non sono riuscito neppure a tenere un conto
preciso del fenomeno, (ma Vanni Florio mi potrà preparare una bella
relazione in merito e saprà anche predisporre un articolo). Infatti
gli interventi per la regimazione delle acque, per la realizzazione
ed asfaltatura delle strade, per una cosa o per l'altra, ammontano
a circa 120 miliardi di lire che saranno spesi per opere murarie,
per asfalti, per bitume e per costruzioni in cemento armato o meno,
tutte opere che incideranno comunque sul territorio della Valle
d'Aosta.
Molti di questi interventi saranno indispensabili, molti saranno
utili, alcuni saranno discutibili, ma sicuramente ce ne sarà
qualcuno assolutamente indegno.
Non si può dire che non si fanno degli interventi irreparabili,
perché sono proprio interventi irreparabili! La sabbia non può
assolutamente essere recuperata dal cemento armato e credo,
purtroppo, che lasceremo a coloro che ci seguiranno, una
testimonianza drammatica della nostra civiltà.
Giorni fa leggevo lo studio di un tedesco su di una strettoia
tra Aosta e Courmayeur, dal quale risultavano evidenti gli strati
di "storia viaria" della Val le d'Aosta: la strada romana, la
strada medioevale e la strada statale. In quel lo studio si diceva
anche: "tra un pò arriverà anche la nostra cara autostrada". Quelle
quattro storie indicano quattro attacchi al territorio, sempre più
gravi!
Io ritengo che i soldi investiti nel settore viario siano,
purtroppo, sottratti ad altri investimenti, perché l'autostrada non
può certamente essere considerata una forma di investimento. Già è
stato detto più volte, anche da altri Consiglieri, che il
riferimento al 1992 non vuole essere un discorso assimilabile ad
una specie di "spada di Damocle", ma è un discorso che fa
riferimento ad un dato di fatto reale e concreto. L'atto unico, o
quella specie di "mini-compromesso del topo" della C.E.E., del
quale hanno parlato anche i giornali, è una realtà ed è stata
ratificata da tutti i Paesi aderenti ed ultimamente anche dalla
Francia, la cui tradizione gollista era orientata abbastanza
negativamente verso questo discorso; e quindi tale accordo sarà
certamente attuato.
Faremo quindi l'autostrada giusto in tempo perché i T.I.R. non
passino più, perché non si fermeranno più per ragioni economiche;
essi passeranno senza lasciare in Valle nemmeno una lira! Credo
pertanto che nessuno possa, in coscienza, ritenere questa
"asfaltatura" della Valle d'Aosta una specie di investimento.
Tutti dovremmo fare un grosso sforzo per la tutela del nostro
territorio, proprio perché sembra che intorno a questo tema le idee
siano abbastanza chiare.
A questo punto mi preme fare un riferimento all'agricoltura. È
un settore molto difficile, che però ha una notevole rilevanza ai
fini della tutela e dell'assetto del territorio.
Onestamente non saprei dire quanti dei soldi investiti in questo
settore riescano poi effettivamente ad incidere sulla tutela del
territorio e nel contempo sull'occupazione. Sicuramente però si
tratta di soldi ben investiti.
Però occorrerebbe correggere un certo taglio un pochino
difettoso. Quando si intendono difendere i prodotti tipici della
nostra agricoltura, come la fontina o le mele, occorre fare bene
attenzione a che i marchi di qualità non si trasformino in marchi
di pubblicità. La caratteristica fondamentale dei nostri prodotti
che noi dobbiamo saper difendere è relativa all'interesse che essi
suscitano come prodotti buoni, genuini e sani.
Invece l'inevitabile gestione della agricoltura moderna, che
utilizza antiparassitari e trattamenti vari che ricadono sulle mele
anche per tredici o quattordici volte per stagione, fa sì che il
nostro prodotto sia assolutamente identico a quello di altri luoghi
del mondo. Pertanto io ritengo che occorra sviluppare una ricerca
per una difesa programmata con l'utilizzo di marchi che
corrispondano a prodotti genuini e sani nella loro produzione,
gestione e presentazione. Questo, secondo me, è l'elemento vincente
nei confronti dei possibili concorrenti.
Del resto, abbiamo la grandissima fortuna di avere il nostro
territorio, almeno quello agricolo, non ancora significativamente
intaccato dall'inquinamento o dalla gestione agricola a carattere
industriale che esiste, per esempio, in Emilia Romagna o in altre
zone d'Italia dove la produzione intensiva va di fatto a scapito
della qualità.
Quindi dobbiamo cercare di sfruttare le situazioni che ci
pongono in condizioni di vantaggio nei confronti dei nostri
possibili concorrenti. Tuttavia, forse anche per colpa mia, non
sono riuscito a trovare, nel bilancio, nessun accenno alla attività
agricola intesa nel suo senso più dinamico di "agricoltura
bio-dinamica".
Per quanto concerne il problema dello sviluppo economico e
dell'industria, non posso che riprendere le parole del Consigliere
Mafrica che sosteneva che nel bilancio non c'è alcun riferimento al
problema della DELTASIDER.
Probabilmente in merito mi saranno date delle spiegazioni di
carattere formale, però rimane il fatto che se la DELTASIDER sarà
profondamente ridimensionata, ciò dipende, prima di tutto, da noi
stessi. Per troppi anni, infatti, lo stabilimento della Nazionale
Cogne è stato considerato come un qualche cosa di "esterno" o di
"estraneo" alla Valle d'Aosta.
ROLLANDIN
(fuori microfono): Per colpa di chi?
SANDRI (N.S.):
Un momento. Io non sono così cattivo e
chiedo un po' di venia.
Secondo me, però, ciò è imputabile in parte a noi, perché, per
esempio, abbiamo fornito molte poche strutture di servizio alla
Nazionale Cogne, ed in parte anche alla dirigenza della stessa
Nazionale Cogne che è rimasta sempre chiusa all'interno dello
stabilimento. Nessuno nega che la gestione dello stabilimento,
dall'EGAM in poi, è sempre stata Democristiana e legata ai grandi
"carrozzoni" dello Stato e che ha sempre avuto un atteggiamento
"colonialista" nei confronti della Regione Valle d'Aosta, così come
l'hanno avuta l'ENEL, l'ITALSTAT in quest'ultimo periodo, e come
talvolta hanno anche altri grossi "carrozzoni" dello Stato.
A mio parere, però, le colpe degli altri ci interessano solo
fino ad un certo punto, perché noi prima di tutto dobbiamo prendere
in considerazione le nostre colpe.
Mi chiedo, allora, come mai non sono presenti in bilancio dei
soldi, da fornire direttamente alla DELTASIDER e come mai non ci
sono dei soldi da fornire, sempre alla DELTASIDER, ma in modo
indiretto come servizi di supporto all'azienda siderurgica.
Il raddoppio ferroviario tra Aosta e Chivasso, che richiamo per
la seconda volta, è anche un mezzo per aiutare la Cogne, perché il
trasporto su gomma di prodotti con scarso valore in rapporto al
peso è un non senso economico ed energetico. Credo che si possa
anche "spingere" per l'assunzione di certi impegni sul tema del
metanodotto e dell'approvvigionamento energetico. Credo anche che
si possano investire dei soldi per la formazione del personale e,
soprattutto, per la sua riqualificazione, perché sicuramente la
DELTASIDER andrà incontro ad una grande ristrutturazione
industriale, come è già accaduto a molte altre aziende. Invece noi,
"santo Iddio!", intendiamo lasciare completamente in carico alla
DELTASIDER, perché licenzi dopo 6 mesi o dopo un anno, gli
impiegati e gli operai che, anche rimanendo all'interno dello
stabilimento, non riusciranno più a ritrovare una loro funzione?
Forse è meglio intervenire sulla qualificazione o sulla
riqualificazione di questo personale, per trovargli degli altri
sbocchi o un'altra professionalità, adeguata ovviamente alle
richieste dell'azienda.
Non voglio ripetere quanto è stato detto in questo Consiglio
molte altre volte, ma credo che difendere la DELTASIDER corrisponda
anche a difendere un pezzo della storia della Valle d'Aosta! L'ex
Cogne è sicuramente una industria un pò grossa, una specie di
"cattedrale un pò abbondante" per le nostre dimensioni, però la
tradizione siderurgica in Valle d'Aosta continuerà ad essere ancora
una realtà. Infatti, dopo la ristrutturazione degli anni passati
che è tuttora in corso, avremo ancora un'azienda sufficientemente
competitiva che, se difesa dal suo territorio e dal la sua
comunità, potrà essere ancora validamente competitiva anche a
livello internazionale.
Molti sicuramente invidiano questa nostra tradizione. Non è un
mistero infatti che alcuni Paesi, noti per il loro grande "boom",
come Singapore e la Corea, possono anche andare incontro a dei
grandi "sboom", cioè a delle repentine cadute di produzione,
proprio a causa della carenza di una valida tradizione industriale
tra le loro maestranze e di una oculata gestione politica del
tessuto socio-economico circostante che sia di supporto nei momenti
di crisi.
Un altro punto negativo in fatto di investimenti sugli uomini,
sulla gente e sulla formazione dei servizi, è relativo ai servizi
scolastici dell'istruzione pubblica, nel senso che vi sono
tantissime iniziative molto lodevoli (centri post-universitari,
pre-universitari, universitari così e così, economici,
giuridici...), ma non si affronta il discorso vero che è quello
dell'Università.
Ci rendiamo conto che oggi abbiamo bisogno di cervelli, che
abbiamo bisogno di preparare i nostri giovani e di riqualificare il
nostro personale in molti settori, non ultimo quello sanitario, ma
non abbiamo una Università. Con una Università non abbiamo neppure
una convenzione o un rapporto istituzionalizzato, quindi costante,
e non frutto di un'invenzione su questo o su quell'argomento. In
definitiva, credo che non abbiamo neanche l'orgoglio di avere una
Università.
Chambéry non è una città molto diversa da Aosta, eppure ha
un'Università di tradizione. Non siamo piccoli per avere
un'Università: dobbiamo essere orgogliosi di averla, perché essa è
un centro di riferimento culturale assolutamente
indispensabile!
Questi grandi progetti presenti nel bilancio, o queste positive
iniziative a livello un pò alto, non ci devono far dimenticare le
cose più semplici, perché, a mio parere, i soldi investiti nella
scolarità comune, nelle scuole elementari e nelle scuole medie,
sono ancora insufficienti. Gli organismi scolastici, infatti, hanno
bisogno di più soldi perché "devono" fare degli investimenti che io
considero estremamente produttivi.
Secondo me è indegno che in Valle d'Aosta ci siano ancora delle
persone che abbiano dei problemi per l'acquisto di libri, come ad
esempio l'acquisto di un dizionario per la scuola elementare;
oppure che tutte le attività leggermente al di là delle strette
competenze scolastiche siano a totale carico delle famiglie, perché
i Consigli scolastici non sempre hanno i fondi adeguati per
rispondere a queste esigenze, con la conseguenza che si possono
organizzare dei corsi di nuoto ma non delle visite d'istruzione, ad
esempio, alle discariche, ai luoghi di inquinamento, all'alveo
della Dora prima che scompaia, perché non esistono i soldi per
affittare un pullman.
Questa è la realtà di oggi, mentre io credo che l'investimento
in questi settori debba essere considerato come un fatto
assolutamente determinante e qualificante per noi e per i nostri
figli.
Arrivo ora al tema della sanità, anche se ad essa dedicherò
un'attenzione più netta quando esamineremo il bilancio punto per
punto. È abbastanza grave che per le infrastrutture sanitarie di
competenza regionale (e quindi non per quelle relative
all'assistenza sociale) si impegni circa la metà dei soldi che
provengono dal consumo di sigarette in Valle: 4,7 miliardi per
investimenti nella sanità, contro i 9,9 miliardi che provengono dal
monopolio dei tabacchi.
Credo che tutti i fumatori sarebbero contenti di sapere che,
almeno i soldi che pagano con le tasse sul fumo vanno a lenire le
colpe e le devastazioni sanitarie che derivano dal loro consumo di
tabacco. Invece siamo solo alla metà! Occorre investire molto di
più nella sanità! Si è investito sicuramente molto, ma c'è ancora
moltissimo da fare.
Sotto questo aspetto mi permetto di fare un appunto alla
relazione dell'Assessore Martin, laddove dice: "Tra le nuove
iniziative è riproposto un problema drammatico che, purtroppo,
comincia ad essere abbastanza diffuso anche nella nostra Regione:
si tratta dell'uso degli stupefacenti, una piaga...". Io credo che
in Valle d'Aosta ci sia un problema di tossico-dipendenza più
grave, che necessita di interventi estrema mente più radicali:
l'alcolismo.
La Valle d'Aosta è l'unica Regione d'Italia nella quale non
esiste una Divisione di Alcologia, non esistono dei presidi
territoriali per la lotta all'alcolismo e non esiste alcuna
programmazione in questo campo. Il Friuli Venezia Giulia, il Veneto
ed il Trentino hanno già deliberato l'istituzione di centri che ora
funzionano. Eppure noi abbiamo gli stessi tassi di alcolismo.
La Valle d'Aosta è rinomata per avere dell'ottimo vino, la cui
qualità di recente è sicuramente migliorata di molto. Però una cosa
è fare dell'attività agricola ed un'altra difendere la salute della
gente: tra l'uso e l'abuso c'è un vallo clamoroso e noi dobbiamo
saper intervenire.
Credo pertanto che nel settore della sanità si debbano investire
molti più soldi di quanti se ne investano ora, o quantomeno debbano
essere utilizzati al meno quelli provenienti dal consumo dei
tabacchi, in modo da avere una certa corrispondenza tra entrate ed
uscite. Questi soldi dovrebbero essere utilizzati per alcune
campagne fondamentali, una dovrebbe essere quella contro
l'alcolismo.
Un'altra campagna dovrebbe essere indetta contro i tumori.
Personalmente ho accertato che ultimamente si sono sentiti dei
problemi sulla radio-terapia. In Valle d'Aosta non esiste un
servizio del genere e credo che, anche se non nel bilancio, almeno
nell'attività dell'Assessorato competente ci dovrebbero essere
degli studi concreti per vedere se questo servizio sia istituibile
o meno anche in Valle d'Aosta, specie se poniamo mente alla grande
distanza che i pazienti devono superare per recarsi in un altro
centro. C'è da ricordare inoltre che la radio-terapia di Ivrea non
è attrezzata in modo adeguato dal punto di vista tecnologico e,
probabilmente (stando almeno a quanto ci dicono i funzionari della
Regione Piemonte) non lo sarà neppure nel prossimo e medio futuro,
per fare dei trattamenti accettabili.
Vorrei finire con una considerazione di tipo economico, che non
so se riuscirò a spiegare bene perché si tratta di un campo nel
quale non sono molto competente: si tratta della istituzione di una
banca valdostana.
Credo che si tratti di un problema sicuramente importante. Molti
hanno detto che è grave che dei soldi, che potrebbero contribuire
allo sviluppo della Valle d'Aosta, anche in alternativa a quelli
impegnati dalla Regione, vengano utilizzati invece per lo sviluppo
di altre Regioni. Quando si parla di un 20% o di un 25% di utilizzo
in Valle d'Aosta, rispetto ad una media nazionale del 50%, credo
che si parli di centinaia di miliardi, e cioè di una cifra quasi
pari all'entrata derivante dall'IVA da importazione.
Non è detto però che i problemi del la banca, dell'utilizzo dei
soldi depositati e dei leasing citati, debbano essere
necessariamente risolti con la creazione di una banca. Può anche
darsi che si possano risolvere in modo differente, intervenendo
cioè sulla legislazione, intervenendo con delle tasse od
intervenendo direttamente sui meccanismi bancari per indirizzare
l'impiego dei depositi nel senso da noi voluto.
Io non so esattamente quali e se ci siano concrete possibilità
di sviluppare questo discorso, però penso che, prima di
incamminarsi lungo una strada estremamente difficile, nella quale
si vanno a toccare grandi interessi (Il Consigliere Millet mi
citava prima il grosso dibattito che seguì l'approvazione della
delega alla Valle d'Aosta di alcune competenze in questa materia),
sarebbe opportuno verificare la possibilità di risolvere il
problema mettendo in essere altri meccanismi.
Faccio infine una piccola osservazione per precisare che nel
fondo globale relativo alla voce 28400 la parola Chécrouit (forse
per un lapsus freudiano) è priva di una "o".
PRESIDENTE: Signori Consiglieri, data l'ora, la seduta è sospesa
ed i lavori riprenderanno alle ore 16,00.
La seduta è tolta.
La seduta termina alle ore 13,12.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK