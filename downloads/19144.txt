Consiglio Regionale della Valle d'Aosta - Oggetto del Consiglio n. 2283 del 14 novembre 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Alcolismo e tossicodipendenze
Assistenza socio-sanitaria
Precedente
Successivo
Resoconto integrale del dibattito dell'aula
Oggetto del Consiglio n. 2283 del 14 novembre 2001 - Resoconto
OGGETTO N. 2283/XI Iniziative per contrastare il fenomeno
dell’alcolismo in Valle. (Interpellanza)
Interpellanza Viste le informazioni fornite
dall’Assessore regionale alla sanità, il 19
settembre 2001, in risposta all’interpellanza sul
fenomeno dell’alcoolismo in Valle
d’Aosta;
Appreso dallo stesso che esistono molte iniziative, contemplate
nel piano socio sanitario 2002-2004, che si occupano in particolare
di accogliere e curare i soggetti alcoldipendenti che si avvicinano
al servizio pubblico;
Atteso che alcune di queste iniziative sono state avviate, con
esito positivo, presso il Sert, dove funzionano attualmente il day
hospital e l’ambulatorio;
Visto che il piano prevede, proprio al fine di migliorare
l’attuale offerta di servizi rivolti agli
alcoldipendenti, l’attivazione di un Centro
Polivalente che comprenda, oltre ai servizi finora erogati, anche
un night hospital e un centro residenziale;
Constatato che senza tale struttura l’attuale
offerta di servizio rimane incompleta e che il lavoro di
riabilitazione avviato rischia di essere compromesso;
i sottoscritti Consiglieri regionali
Interpellano
l’Assessore competente per sapere:
1) come venga data attualmente risposta alla necessità di
continuare in un centro residenziale la cura iniziata nel servizio
di day hospital;
2) se, e come, intenda operare per l’attivazione
del Centro Polivalente;
3) se è ancora valida la destinazione della villa Brezzi a
struttura di servizio per gli alcoldipendenti.
F.to: Squarzino Secondina - Beneforti
PrésidentLa parole à la Conseillère Squarzino
Secondina.
Squarzino (PVA-cU)
Solo poco tempo fa avevo posto
all’attenzione del Consiglio il tema
dell’alcolismo e ne avevo parlato come di una
questione prioritaria, valutazione questa che
l’Assessore ha in parte condiviso, come una delle
questioni importanti da dover affrontare.
L’Assessore in quel momento, per dimostrare che si
sta già lavorando molto in Valle per affrontare positivamente la
questione, aveva elencato una serie di dati riguardanti i soggetti
in situazione di acuzie e aveva fatto riferimento alle iniziative
presenti nel piano.
Vorrei ricordare come sia stato attivato, anche sulla base di
quello che il piano prevede, presso il SERT, un servizio apposito
per gli utenti alcoldipendenti, servizio che in questi anni ha
dimostrato di funzionare, tanto che, se prendiamo in considerazione
il numero degli utenti contattati, sono più di 600 quelli
contattati alla data del 1° gennaio 2001 e attualmente più di 100
persone vengono seguite con progetti personalizzati.
L’itinerario che seguono le persone che si
avvicinano al SERT per il 98 percento dei casi, quindi nella
stragrande maggioranza dei casi, è quello di iniziare a frequentare
il Day Hospital per tre settimane in genere, poi di frequentare
l’ambulatorio dove si inseriscono nei gruppo di
autoaiuto e dopo c’è il vuoto ed è qui il problema,
c’è il vuoto perché queste persone dovrebbero poter
tornare nel loro ambiente normale.
Ma in genere non sono tutti pronti, non essendo riusciti in
questo periodo a completare il loro percorso e alcuni avrebbero
bisogno di un luogo protetto in cui continuare a portare a termine
l’acquisizione di comportamenti di consapevolezza
che hanno iniziato.
Sarebbe necessario - il piano stesso lo prevede - un centro
polivalente, cioè un luogo in cui dovrebbe essere possibile
organizzare un centro diurno, un luogo dove la gente possa stare
alcune ore per lavorare, dove possa continuare questo contatto con
gli operatori che aiutano l’alcodipendente ad uscire
dalla sua malattia, come pure potrebbe essere interessante avere
"un minimo" di centro notturno, nel senso che alcuni utenti,
proprio perché vivono in zone periferiche della Valle, potrebbero
aver bisogno di rimanere qui e di non viaggiare tutti i giorni,
specialmente nel periodo invernale.
Invece, ripeto, una volta che queste persone hanno frequentato
il Day Hospital e l’ambulatorio, trovano davanti a
sé il vuoto. C’è o il ritorno a casa, con il
rischio, se non sono sorretti, di rendere inutile il lavoro fatto,
oppure il ricovero in strutture extra regionali che non sempre sono
così pertinenti e poi non è sempre così interessante per queste
persone, che hanno bisogno di riprendere i contatti con il proprio
ambiente, vivere isolate e lontane.
Per questo motivo, sollecitati dall’interesse che
l’Assessore ha dimostrato rispetto a questo
argomento e avendo visto quali sono le finalità che il piano
prevede? - è vero, il piano inizierà il 1° gennaio 2002, ma non
possiamo "tapparci" la bocca su questo piano fino al momento del
passaggio al 2002 per parlarne perché si deve iniziare a pensare ai
tempi con i quali alcuni progetti si realizzano - credo che nel
momento in cui il piano è stato fatto e sono stati individuati gli
obiettivi, alcune idee rispetto al luogo in cui realizzare tale
centro si avessero. Tra l’altro abbiamo una
struttura nella città di Aosta, Villa Brezzi, una struttura che è
stata utilizzata per il servizio agli alcoldipendenti, un edificio
i cui lavori di ristrutturazione sono stati eseguiti con fondi
statali finalizzati proprio a questo scopo.
Quindi vorremmo sapere, rispetto al momento finale del percorso
degli alcoldipendenti che iniziano il loro contatto con il SERT,
"cosa bolle in pentola ", quali sono i progetti, non tanto quelli
che sono sul Piano sociosanitario, ma se ci sono a breve termine
alcune possibili risposte o se invece bisogna dire agli utenti:
"Guardate il piano sarà realizzato dal 2002 al 2004, quindi
presentatevi dopo il 2004 per poter avere una risposta a questi
problemi"
.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Riguardo alla prima domanda che è stata
posta:
"come venga data attualmente risposta alla necessità di
continuare in un centro residenziale la cura iniziata nel servizio
di Day Hospital"
, rispondo che le cure iniziate nel Day
Hospital presso l’Unità budgetaria SERT
dell’USL Valle d’Aosta proseguono
inviando l’utenza presso diverse strutture
individuate dallo stesso SERT che gestisce il Day Hospital, il
fatto che si tratti di strutture diverse significa che diversa è la
tipologia dell’intervento terapeutico che si ritiene
opportuno per i diversi utenti.
Gli utenti vengono inviati in strutture regionali e in strutture
extraregionali. Le strutture regionali di riferimento sono: la
Comunità Desaymonet, che per convenzione assicura il servizio di
una struttura residenziale e dove se una negatività può essere
riscontrata? sussiste il caso di uno degli utenti alcolisti
ospitati fin dal 1998, situazione che si scontra con
l’intento dichiaratamente riabilitativo e non
cronicizzante dell’intervento terapeutico, ma questo
nel contesto generale evidentemente è un dettaglio; la Cooperativa
Bourgeon de vie di Nus, dove sono avviati utenti con patologie
invalidanti correlate all’alcoldipendenza; la
Cooperativa La Svolta-Le virage di Sarre.
Le strutture extraregionali di riferimento sono: la Nuova
Struttura Cascina Vesco, e questa è una novità assoluta, sita a
Ivrea, che si occupa in particolare di utenti giovani e con la
quale sono stati instaurati stretti rapporti di collaborazione.
Il Responsabile del SERT dell’azienda USL della
Valle d’Aosta e il Responsabile del Servizio
tossicodipendenza e salute mentale dell’Assessorato
regionale della sanità fanno parte del Comitato tecnico-scientifico
della struttura, mentre un membro del gruppo tecnico regionale per
l’alcolismo collabora per
l’approntamento dei programmi terapeutici.
Preciso che la Cascina Vesco è nata da alcuni mesi e che abbiamo
volutamente scelto la strada di entrare nel comitato
tecnico-scientifico - fa parte, come dicevo, di questo comitato la
Dott.ssa Furfaro - perché riteniamo che sia una struttura che si
confà, anche se in via sperimentale ed è da testare, alle necessità
degli alcoldipendenti valdostani, soprattutto per i motivi indicati
dalla Consigliera nella sua premessa, cioè per gli alcolisti che
devono essere curati fuori dal contesto originario e dal territorio
della Valle d’Aosta.
Collaboriamo a titolo assolutamente gratuito essendo un progetto
sperimentale finanziato da fondi sociali, ma riteniamo che abbia un
grosso "essor" per gli alcolisti valdostani essendo a due passi
della Valle d’Aosta. Le altre strutture residenziali
sono site a Cuneo, Modena, Reggio Emilia, Torino, Roma e Vico
Canavese, una struttura di tipo ospedaliero specializzata è a
Padova. Come si vede, ci sono una varietà di strutture di appoggio
a seconda della tipologia dei casi.
Al momento mancano indicazioni risolutive riguardo alle molte
problematiche relative al centro polivalente da istituire in Valle
d’Aosta e che illustrerò rispondendo alla seconda
domanda.
Il riferimento alla situazione attuale tuttavia evidenzia che
bisognerà evitare di mantenere nel centro polivalente, che è una
struttura terapeutica finalizzata al recupero e al reinserimento
sociale dell’utente, le situazioni cronicizzate come
quella testé citata e bisognerà altresì fare in modo che il centro
possa assicurare tutta la molteplicità di procedure terapeutiche,
di cui oggi il SERT stesso, nel suo rivolgersi alla pluralità di
strutture regionali ed extraregionali sopra indicate, dichiara la
necessità per poter assicurare all’utenza percorsi
terapeutici personalizzati e diversificati.
Rispetto alla seconda domanda:
"se, e come, intenda operare
per l’attivazione del Centro polivalente"
,
chiarisco che, come è stato detto, l’istituzione del
centro è prevista dal Piano sociosanitario, quindi il centro sarà
attuato evidentemente. È bene tuttavia prendere in considerazione
se cosa si sta ipotizzando debba essere compreso in questo centro
polivalente.
Nel progetto dell’azienda USL, la cui ultima
stesura è del settembre di quest’anno, il centro
polivalente dovrebbe comprendere un day hospital, un night hospital
- questo è un termine inglese, ma fondamentalmente è un centro
residenziale dove alcuni soggetti alcoldipendenti lontani da Aosta
passeranno la notte -, un centro crisi o di pronta accoglienza, un
centro diurno, un centro residenziale comunitario, un centro per il
reinserimento socio-lavorativo protetto. Il progetto si
completerebbe - uso il condizionale perché c’è molto
da discutere su questa idea - inoltre con la previsione di
istituire una comunità alloggio per persone con patologie
invalidanti, correlate alle alcoldipendenze, un centro comunitario
per le tossicodipendenze, un servizio di accoglienza e di
reinserimento lavorativo a bassa soglia. Il progetto, come si vede,
è molto ambizioso, deve ancora essere discusso, bisogna
quantificarne i costi e soprattutto bisogna individuare dove possa
essere materialmente collocato.
Presenta una molteplicità di servizi che nel loro insieme
richiederebbero o che questi siano tenuti insieme in una sorta di
cittadella per le alcoldipendenze - e qui metto un grosso punto
interrogativo - o che siano suddivisi adottando ad esempio il
criterio di assicurare alcuni servizi nella loro tipologia
prettamente pubblica, affidando la gestione degli altri al privato
sociale con un rapporto di convenzione e collaborazione con il
settore pubblico. Questa è un'idea.
Si evidenzia in modo chiaro e inequivocabile che queste sole
prime considerazioni qui presentate, per rispondere
all'interpellanza, evidenziano che l’istituzione del
centro non può essere la risultanza di una scelta affrettata, al
contrario. Il centro, come dicevo, si farà, ma ci sono non poche
cose da definire e decidere; queste stesse cose le ho dette
ultimamente agli operatori del centro, che stanno lavorando bene e
molto, ma che non possono pretendere di avere tutto e subito perché
tutto e subito è negativo, il centro stesso del SERT deve ancora
stabilizzarsi nella sua gestione.
Rispetto alla terza domanda:
"se è ancora valida la
destinazione di Villa Brezzi a struttura di servizio per gli
alcoldipendenti"
, premesso che l’Assessorato né
l’Assessore non hanno mai indicato quella struttura
come ipotetica sede del centro residenziale, la risposta è semplice
ed è riferita ancora alle problematiche evidenziate nel centro
polivalente: questo centro richiede spazi tanto ampi da non poter
essere assolutamente ospitati né all’interno
dell’attuale SERT né all’interno di
Villa Brezzi. Queste voci su Villa Brezzi so che sono circolate, ma
quella è una struttura che non può accogliere situazioni di questo
genere, è tornata di proprietà regionale dopo anni e
l’Amministrazione regionale deciderà quanto prima
che destinazione darle.
Si dà atto che, dalle ore 18,35, presiede il Vicepresidente
Lattanzi.
Presidente
La parola alla Consigliera Squarzino
Secondina.
Squarzino (PVA-cU)
Lei, Assessore, mi ha dato una serie di
risposte, mi ha fatto l’elenco delle convenzioni
presenti, dei luoghi in cui possono trovare ospitalità utenti del
SERT che devono prolungare in comunità residenziali il loro
programma di lavoro e qui prendo atto che, per quanto riguarda il
progetto di inserimento in comunità residenziali,
l’USL ha trovato una risposta utilizzando varie
tipologie di comunità.
Si tratterà poi di vedere se funzionano o no; c’è
il problema a cui lei ha accennato: in una comunità, che è stata
pensata per tossicodipendenti, come Talapé per esempio, e che ha
tutto un programma educativo finalizzato ad un certo obiettivo,
forse è difficile inserire in questo programma anche gli
alcoldipendenti che invece hanno bisogno di altri programmi
educativi, quindi c’è questo problema su cui però
non voglio "addentrarmi" in questo momento.
Mi interessa focalizzare l’attenzione su questo
fatto: esiste la risposta, più o meno articolata o più o meno
efficace, per chi ha bisogno di una comunità residenziale; molti
sono fuori Valle per cui questo è anche un problema, in alcuni casi
può essere un atout, in altri invece non lo è. È comunque una
situazione ancora in via di soluzione. Però io volutamente ho
insistito su due "aspetti" nella mia presentazione - e lei ne ha
accennato parlando dei vari servizi che dovrebbe offrire questo
centro polivalente - e cioè il centro diurno e il centro notturno o
Night Hospital, due momenti in cui si possa continuare
l’attività iniziata nel Day Hospital,
nell’ambulatorio.
Ma il centro diurno non è l’ambulatorio, è un
luogo dove la gente arriva, fa delle attività, un po'
com’è per il centro diurno che esiste in
Psichiatria: l'utente svolge delle attività, sta tutto il giorno lì
e torna a casa la sera e, per le persone che abitano in zone con
comunicazioni disagevoli, c’è la possibilità di
offrire un'ospitalità notturna. Questo tipo di servizi non è
residenziale, è un’altra cosa?
(interruzione dell’Assessore Vicquéry, fuori
microfono)
? sì, questo è vero, ha ragione, Assessore, probabilmente non
sono stata così precisa nelle domande formulate per iscritto. Nella
mia presentazione ho chiarito anche qual era il momento di assenza
di servizi e nel centro polivalente ci sono anche quelle tipologie
di servizio. Quello che volevo sottolineare è che, in attesa che si
studi questo centro polivalente - e ci vorranno dai due ai tre anni
-, perché lei poneva tutta una serie di domande e di interrogativi
comprensibilissimi, cosa facciamo per quanto concerne l'esigenza
reale che hanno queste centinaia di utenti che "passano" in un anno
e che hanno bisogno in questo momento di centro diurno e di Night
Hospital?
(interruzione dell’Assessore Vicquéry, fuori
microfono)
? no, non necessariamente. Il Piano sociosanitario è molto
chiaro in questo senso, fa l’elenco:
"? il centro
polivalente comprende il Day Hospital?"
che però in questo
momento è già offerto dal SERT
"? il Night Hospital?"
che
invece manca
"? un ambulatorio?"
e il SERT in questo momento
sta svolgendo funzioni di ambulatorio
"? il centro diurno?"
che non esiste e poi aggiunge
"? il centro residenziale?"
che è un’altra cosa ancora. Allora, qui
c’è un "buco". Probabilmente non sono stata così
precisa nell’interpellanza scritta che ho fatto, le
pongo la domanda adesso, le chiedo - non adesso, ma nel giro di
poco tempo - di rispondere e non alla sottoscritta, ma alle
esigenze degli utenti. Esiste questo problema ed è reale.
Perché ho parlato anche di villa Brezzi? Primo, perché potrebbe
essere un soluzione tampone: in attesa che si studi questo centro
polivalente, grande o piccolo, cominciamo a vedere se non è
possibile utilizzare questa struttura almeno per questi due
servizi. Secondo, lei dice:
"Questa struttura è regionale e
facciamo quello che vogliamo"
, Assessore, ne potrà fare quello
che vuole non nel 2001 e nel 2002, ma solo nel 2003, cioè solo
quando sarà scaduto il termine decennale di destinazione
d’uso che era legato al finanziamento statale che è
stato utilizzato per il suo recupero. Credo che si tratti
assolutamente di trovare in tempi brevi una risposta per il centro
diurno e per il Night Hospital, perché è un'esigenza reale degli
utenti.
Lei, Assessore, era al Convegno sulla famiglia e lì abbiamo
ascoltato la testimonianza di chi è riuscito ad uscire
dall’alcoldipendenza tornando ad una vita normale e
restituendo serenità alla propria famiglia. Allora la prego di
impegnare le risorse che ha, autorevolezza e risorse economiche,
affinché venga trovata una risposta a questo problema. Voglio
ricordare che aiutare gli alcoldipendenti ad uscire dalla propria
situazione di malattia è anche un modo per sostenere le famiglie e
proprio quelle famiglie normali che nel corso della loro vita
incontrano un momento di crisi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK