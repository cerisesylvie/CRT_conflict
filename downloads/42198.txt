Consiglio Regionale della Valle d'Aosta - Oggetto del Consiglio n. 1129 del 21 novembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1129 del 21 novembre 2019 - Resoconto
OGGETTO N. 1129/XV - Interpellanza: "Interventi per la
completa attuazione della legge regionale 14/2015 in materia di
dipendenza dal gioco d'azzardo patologico".
Rini (Presidente) -
Si è deciso nella Conferenza dei
Capigruppo di terminare i lavori alle ore otto. Passiamo al punto
n. 30 dell'ordine del giorno. Per l'illustrazione, la parola al
collega Manfrin.
Manfrin (LEGA VDA) -
Questa iniziativa, questa
interpellanza nasce dal fatto che qualche mese fa sono entrate in
vigore le disposizioni di cui alla legge n. 14/2015 che tutti
conosciamo come legge sul gioco d'azzardo o legge
sull'azzardopatia. Queste disposizioni tanto contrastate quanto
efficaci sulla carta prevedono che, proprio per prevenire
l'insorgere di pulsioni relative al gioco d'azzardo patologico o
gap
, vi siano delle specifiche prescrizioni quali nello
specifico sia vietata l'apertura di sale gioco di spazi per il
gioco in luoghi che siano ubicati a una distanza misurata in linea
d'aria inferiore ai 500 metri da istituti scolastici di ogni ordine
e grado, da strutture culturali ricreative o sportive, da strutture
residenziali o semiresidenziali operanti in ambito sanitario o
socio-assistenziale, da strutture ricettive per categorie protette,
ludoteche per minori, da istituti di credito e sportelli bancomat,
da esercizi di compravendita di oro e oggetti preziosi usati,
nonché da luoghi di culto.
La seconda disposizione che riguarda specificamente la chiusura
o la limitazione del gioco di azzardo è quella che riguarda
l'apertura al pubblico, il funzionamento delle sale da gioco degli
spazi per il gioco, che sono consentiti esclusivamente nelle
seguenti fasce orarie giornaliere: dalle ore 10 alle ore 12, dalle
ore 14 alle 16, dalle ore 18 alle ore 20, dalle ore 22 alle ore 24.
I Comuni poi possono articolare in termini più prescrittivi gli
orari di apertura e di chiusura degli stessi. Come sapete, era
stato lasciato aperto un varco nella normativa per le attività
esistenti al momento della promulgazione della legge, che, grazie a
interventi normativi votati dalla quasi unanimità di questo
Consiglio - lo voglio ricordare e ringraziare -, sono stati chiusi
definitivamente il 1° di gennaio gli spazi per il gioco, quindi per
coloro che non fanno del gioco d'azzardo la propria principale
attività, quindi da un anno le attività che hanno come spazio
secondario, come entrata secondaria quella del gioco d'azzardo
hanno dovuto chiudere se rientravano all'interno dei 500 metri o
hanno dovuto limitare a livello di fasce orarie se invece erano al
di fuori di queste distanze e poi invece il 1° giugno per le sale
gioco, quindi quelle esclusivamente dedicate. Da ben sei mesi
quindi questa normativa è entrata in vigore anche per le sale
esclusivamente dedicate al gioco d'azzardo. Poco tempo fa, a metà
ottobre circa, quindi un mesetto fa, è arrivata la notizia che
tutti stavamo aspettando, ovvero che sono state revocate le licenze
a ben sette sale slot.
In gran parte queste sale slot erano ubicate ad Aosta ma c'erano
anche altre sale sul resto del territorio regionale. Ho trovato
peraltro anche su questa notizia abbastanza singolare che ci
dovesse essere una presa di posizione della Questura, che
sospendeva le licenze erogate e non vi fosse invece una
regolarizzazione delle attività stesse che, vedendo che la loro
attività era situata in una zona vietata dalla normativa regionale,
non si siano invece volute mettere appunto in ordine con la legge
chiudendo le loro attività ma si sia dovuto aspettare questa
ulteriore azione, comunque non importa.
In ogni caso mi permetto qui di esprimere la soddisfazione di
questo risultato condividendola con tutti i colleghi che hanno
sostenuto le due leggi in questione che sono state votate da questo
Consiglio e appunto condivido con voi la soddisfazione che è stata
espressa dalle famiglie, dalle organizzazioni e dalle associazioni
che combattono e recuperano i malati di gioco d'azzardo e che,
purtroppo, ha portato davvero alla dissoluzione di tantissime
famiglie.
Mi permetto anche in questa sede, già che ci siamo, di precisare
alcune affermazioni fatte dal Sindaco della città di Aosta, che ha
presentato questo risultato quasi come fosse un suo esclusivo
risultato, una sua esclusiva vittoria - e l'ho trovata di assoluto
cattivo gusto - si era vantato di aver preconizzato con un suo
regolamento sul Comune di Aosta questa chiusura, in realtà questo
regolamento era stato frutto di un lavoro fatto dal Presidente
della III Commissione, allora consiliare del Comune Vincenzo
Caminiti e del sottoscritto, che avevano elaborato un testo, testo
che peraltro era stato anche osteggiato all'interno del Comune di
Aosta, e la collega Spelgatti che era con noi se lo ricorda molto
bene, e addirittura era stato mutilato, era stato stoppato proprio
dal Partito Democratico.
Noi volevamo arrivare alle otto ore di giocata al massimo,
invece il Partito Democratico aveva osteggiato questa misura e ne
aveva bloccato l'entrata in vigore. In realtà quindi l'unico
risultato concreto è stato poi ottenuto da questo Consiglio
regionale e chi si è vantato al di fuori effettivamente si commenta
un po' da solo. Arriviamo all'oggetto di questa interpellanza: come
infatti è inserito all'interno delle premesse, in questo periodo si
sono moltiplicate le segnalazioni di cittadini ma anche di titolari
di attività che rilevano come in numerosi luoghi, a partire proprio
dalla città di Aosta, nonostante i divieti imposti, si prosegue a
condurre il gioco d'azzardo come se nulla fosse successo. È
effettivamente molto triste vedere che a fianco di attività che
hanno voluto anche rendere una mancata entrata... sapete che
chiaramente questo gioco d'azzardo, queste macchinette, questa
slot
, garantivano comunque delle certe entrate a queste
attività e, per esempio, ad Aosta ho visto una zona che era
dedicata solo ed esclusivamente alle sale slot e che è stata
trasformata in uno spazio pizzeria, e questa è stata una cosa
bellissima, è stato meraviglioso vedere che un imprenditore ha
deciso di modificare e di togliere questo gioco d'azzardo e
modificare la sua attività in maniera da poter offrire un servizio
in più ai propri clienti. È stato ancora più bello vedere, per
esempio, a Verrès, quando siamo andati a fare un banchetto con la
Lega, che all'interno di un bar erano state prese queste
macchinette, erano state spostate in un ripostiglio ed erano lì ad
ammuffire piene di polvere e invece erano stati attivati dei
flipper, dei giochi tradizionali molto più belli, molto più sani e
sicuramente per niente dannosi ma soltanto divertenti per coloro
che li vogliono utilizzare. Anche per coloro che hanno deciso
effettivamente di mettersi in regola con la legge, quindi di
rimuovere queste macchinette, il fatto che ci siano invece dei loro
colleghi che continuano a mantenerle accese e continuano a fare
attività commerciale nonostante sia vietato dalla legge regionale è
sicuramente un problema.
Evidentemente non è possibile che il gioco di azzardo a questo
punto continui - condotto peraltro anche con questa modalità - a
passare sotto silenzio e questa situazione richiede un intervento
al più presto. Per farlo proprio la legge che abbiamo detto: la n.
14/2015, evidenzia quali sono i soggetti che possono intervenire,
nello specifico all'articolo 10, comma 1, si dice: "
le funzioni
di vigilanza sull'osservanza dei divieti degli obblighi di cui alla
presente legge, l'accertamento delle violazioni e l'applicazione
delle sanzioni sono esercitate dai Comuni nei quali sono ubicate le
sale da gioco e gli spazi per il gioco
". Si individua
effettivamente quindi chi è il responsabile del controllo e della
vigilanza nel rispetto della legge, ma anche la Regione però può
fare la sua parte, perché c'è una parte appunto in cui la Regione
può intervenire e qual è? Per esempio, all'articolo 3, lettera b),
si prevedono interventi di formazione rivolti a esercenti,
operatori dei servizi pubblici e operatori della Polizia locale
anche in modo congiunto con gli Enti locali e le Forze dell'ordine
e le organizzazioni di volontariato, quindi io ho pensato e
immaginato: visto che gli interventi di formazione, questa
straordinaria formazione, coinvolgono anche i gestori, si potrebbe
fare un corso, secondo me, molto rapido, non c'è bisogno neanche di
grandissimi esperti, ma sicuramente molto efficace, si possono
convocare gli esercenti e i gestori e spiegare loro - credo anche
si possono produrre in maniera anche abbastanza economica delle
grafiche intuitive - che le loro attività non possono essere
aperte. Io credo che possa essere un corso che può spiegare in
maniera concreta che effettivamente se la sua attività è ricondotta
ed è ubicata nelle zone di rispetto nella fascia di distanza, non
può rimanere aperta. Io ritengo che sia abbastanza intuitivo e
sarebbe sicuramente positivo.
Sarebbe quindi utile far comprendere il cambio di passo imposto
dalla legge ben prima che le sanzioni, che inevitabilmente andranno
erogate... in caso di mancata osservanza delle disposizioni di
legge, debbono essere portate avanti dal Comune, quindi ritengo che
sia importante prevenire quest'azione. Ripeto: siamo a un anno
dall'entrata in vigore della legge per attività secondarie e a sei
mesi dall'entrata in vigore della legge per le attività che
primariamente si occupano del gioco di azzardo. A questo punto
quindi, per tramite di questa interpellanza, viste le segnalazioni
che continuano ad arrivare - anche la collega Russo che ha
sottoscritto questa interpellanza e che ringrazio mi ha confermato
appunto queste segnalazioni -, chiediamo: "
se l'Amministrazione
regionale abbia ricevuto segnalazioni similari; in caso
affermativo, se siano stati effettuati dei controlli
- oppure
ovviamente tramite la Polizia locale dei Comuni in cui ricade la
responsabilità... -
in caso negativo, se sia intenzione operare
dei controlli, con l'ausilio degli amministratori locali, per dare
piena applicazione alla legge 14/2015
".
Presidente -
La parola all'assessore Baccega.
Baccega (UV) -
Questa interpellanza si aggiunge a una
serie di attività consiliari che sul tema della ludopatia si sono
succedute soprattutto in questo ultimo anno e per le quali abbiamo
intrapreso tutta una serie di attività e sono ovviamente in corso
di svolgimento tutta una serie di attività pianificate
dall'Assessorato ma con la collaborazione di tante strutture del
territorio per dare appunto adempimento efficace alla legge n.
14/2015. Si chiede se l'Amministrazione abbia ricevuto segnalazioni
similari, al momento nemmeno una. Io invito tutti coloro che hanno
segnalazioni di questo tipo a riferire alla struttura
dell'Assessorato competente affinché si possa dire ai Comuni, che
sono loro ovviamente, come diceva correttamente il collega Manfrin,
che hanno l'obbligo di verificare che tutto vada nella direzione
indicata proprio dalla legge n. 14.
Nel precisare sui punti 2 e 3 dell'interpellanza relativamente
ai controlli, le verifiche poste in capo ai Comuni sono anche
supportate, come abbiamo avuto modo di dire, dai controlli
effettuati dalle forze di Polizia, dai Carabinieri e dalla Finanza
che sono stati anche sottolineati nel recente confronto con il
Questore, quando ci siamo confrontati nel collegio di vigilanza.
Tornando agli adempimenti posti in capo ai Comuni, voglio precisare
che il Presidente della Regione ha recentemente inviato una nota il
12 novembre, che sollecita le Amministrazioni comunali a provvedere
alla georeferenziazione dei siti sensibili, così com'è previsto
dall'articolo 4 della legge regionale n. 14, ricordando appunto che
l'onere del controllo è attribuito dalla legge proprio agli Enti
locali stessi. La struttura competente dell'Assessorato, appena
prima dell'ultima modifica intervenuta sulla legge, aveva avviato
all'epoca una collaborazione con il CELVA per addivenire a un
puntuale aggiornamento ma poi le modifiche della legge che si sono
susseguite fino alla sua approvazione di luglio hanno fatto sì che
questa collaborazione si interrompesse e ora, anche all'esito della
nota del Presidente che è stata inviata e che ho citato poc'anzi, è
stata riavviata la collaborazione con i referenti del CELVA per
procedere con l'aggiornamento dello stato di recepimento delle
disposizioni di legge anche al fine della relazione alla competente
commissione consiliare permanente, che è prevista proprio
dall'articolo 13 della legge n. 14.
Per quanto riguarda l'attività di prevenzione e contrasto al
gap
, vanno ovviamente citati il piano triennale, che, grazie
ai trasferimenti statali, circa 100 mila euro l'anno, prevede una
serie di importanti interventi proprio posti in essere dall'azienda
in collaborazione con altri soggetti operanti sul territorio
regionale, quindi il SERT sicuramente, le associazioni di
volontariato e la Regione stessa. Tra le principali azioni già in
corso di svolgimento e in programma per i prossimi mesi voglio
citare la campagna di sensibilizzazione nell'ambito di un progetto
più ampio contro le dipendenze patologiche, campagna che prevedrà
la sua partenza efficace ed effettiva da lunedì prossimo, le
conferenze di sensibilizzazione sul territorio regionale in
collaborazione con il SERT, che sono programmate nell'ambito di
quel programma, gli interventi nelle scuole, lo sportello di
ascolto, la formazione ai docenti, gli incontri per i genitori e
gli studenti in collaborazione con la collega Certan, la formazione
degli operatori del Dipartimento di salute mentale del SERT
operanti nell'ambito dei disturbi del comportamento alimentare,
degli psicologi dell'area minori, dei neuropsichiatri infantili,
degli etologi, degli assistenti sociali, eccetera. Le misure di
sostegno di cui alla legge regionale n. 11 e n. 14 per le
iniziative di promozione della legalità e della sicurezza sul
territorio regionale volte all'informazione, all'educazione e alla
sensibilizzazione dei rischi derivanti dall'abuso del gioco
d'azzardo per le quali la Giunta regionale ha approvato i criteri e
le modalità di erogazione. Va detto che è pianificata la formazione
anche per i gestori delle strutture che vogliono poi eventualmente
modificare e anche questo è previsto nel programma GAP che suppongo
abbiate già nelle vostre mani e quindi si tratta solo di mettere in
moto il meccanismo e far partire il tutto, ma lunedì parte la
campagna e si stanno avviando tutte le iniziative di formazione e
di informazione sul territorio.
Presidente -
Per la replica, la parola al collega
Manfrin.
Manfrin (LEGA VDA) -
Io non ho dubbi che sicuramente la
campagna GAP abbia degli indubbi vantaggi e che debba portare
assolutamente a sensibilizzare le potenziali vittime purtroppo di
questa piaga sociale sui rischi del gioco d'azzardo, però siamo
ancora a un livello precedente secondo me. Questo cioè deve servire
per quelle poche attività che rimangono aperte e già c'è un
intervento importante con gli orari che non sono più di otto ore e
c'è la possibilità quindi di evitare che si crei un meccanismo di
gioco di azzardo patologico con il blocco delle due ore rispetto al
gioco continuato e quant'altro. Il problema però è proprio che,
mentre ci sono attività che già rispettano la legge e che quindi
hanno deciso di convertire degli spazi che avevano con altre
attività, con altre tipologie di intrattenimento oppure con dei
servizi in più, ci sono invece delle attività che questo gioco di
azzardo continuano a condurlo, e questo è un problema.
Correttamente quindi lei ci ha detto che se le formuleremo delle
segnalazioni, lei ne darà segnalazione ai Comuni. Avremo piacere
quindi di formulare - io e la collega Russo se vorrà, a cui adesso
lascerò la parola - le segnalazioni sulle attività che non
rispettano e ci auguriamo che a questo punto si adempia agli
obblighi di legge, quindi che vengano sanzionate e si chiuda una
volta per tutte la piaga che veramente ha flagellato non soltanto
tutti i territori nazionali ma anche il nostro considerando che non
è soltanto una piaga sociale ma anche una piaga che porta a una
perdita. Si è fatto un calcolo tra le perdite giocate, cioè tra i
soldi giocati e tra i soldi utilizzati per recuperare il malato di
gioco di azzardo patologico: circa tra i 400 e i 500 mila euro a
giocatore di azzardo patologico, quindi una vera piaga sociale.
Presidente -
Per l'integrazione, la parola alla collega
Russo.
Russo (M5S) -
Volevo solo ricordare due cose: intanto la
legge contro la ludopatia è stata voluta dal nostro Consiglio per
vari motivi ma prima di tutto perché volevamo limitare, sia per i
giocatori che sono già patologici ma anche per quelli che non lo so
ancora, la possibilità di incontrare sulla propria strada luoghi in
cui giocare. Chi lo vuole fare quindi non lo può più fare in base
alla nostra legge sotto casa ma si deve spostare di un po' e andare
a cercarsi apposta i luoghi dove giocare. Se noi in qualche modo
tramite i nostri controlli non garantiamo questo, quindi è come se
non garantissimo già il principio, la
ratio
principale della
legge. Inoltre la Questura in tutto questo ha un ruolo che noi
forse non abbiamo tanto sottolineato ma è fondamentale. Ho appena
letto proprio pochissimi giorni fa che, per esempio, il Comune di
Trieste ha deciso di fare un lavoro interforze dell'Ordine, cioè il
Prefetto di Trieste ha messo insieme tutte le Forze dell'ordine e
ha deciso, con una cadenza pianificata, di controllare in modo
programmato qual è lo stato dell'arte del territorio rispetto al
rispetto del requisito della legge. Questa quindi potrebbe essere
una cosa che ci può essere come idea.
Un'ultima sollecitazione: in Piemonte, dove si stanno
raccogliendo già i risultati dell'esito della legge che loro hanno
attivato nel 2016, ha visto un calo importante dei volumi di gioco
e inoltre anche la solita diatriba che ci viene detto sulla legge
della ludopatia per cui: "sì, è vero, voi limitate l'apertura delle
sale slot ma in realtà state solo spostando il problema sul web",
in realtà non è così perché anche il gioco sul
web
, dove c'è
la legge sulla ludopatia, è comunque cresciuto, sì, ma in modo
decisamente inferiore rispetto alle altre Regioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK