Consiglio Regionale della Valle d'Aosta - Oggetto del Consiglio n. 3010 del 3 ottobre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Ordinamento degli uffici e del personale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3010 del 3 ottobre 2007 - Resoconto
OGGETTO N. 3010/XII - Trasferimento alla Regione di funzioni
in materia di lavoro. (Interpellanza)
Interpellanza
Considerato il DL n. 183 del 10 aprile 2001 di attuazione
dello Statuto della Regione Autonoma Valle d'Aosta concernente il
trasferimento di funzioni alla Regione in materia di
lavoro;
Evidenziato il Decreto del Presidente del Consiglio dei
Ministri 20 luglio 2004 recante norme per l'individuazione di beni
e delle risorse finanziarie, umane e strumentali da trasferire alla
Regione ai sensi dell'art. 8 del succitato DL 183;
Visto in particolare l'art. 4 del citato Decreto 20 luglio
2004 riguardante le modalità per il trasferimento delle risorse
umane e strumentali;
Evidenziato l'accordo sottoscritto il 24 febbraio 2005 dal
Ministro del Lavoro e delle Politiche Sociali, dalla Regione
Autonoma Valle d'Aosta e dal Ministro dell'Economia e delle Finanze
per la definizione delle modalità di attuazione dell'art. 3 del
Decreto 20 luglio 2004 del Presidente del Consiglio dei Ministri a
garanzia del personale trasferito;
Preso atto del Decreto 10 giugno 2005 dei Ministri del
Lavoro, della Funzione Pubblica, dell'Economia e delle Finanze ed
in particolare dell'art. 2 "Garanzie per il personale";
i sottoscritti Consiglieri regionali
Interpellano
il Presidente della Regione al fine di conoscere:
1) le motivazioni della non corretta ed integrale
applicazione, in sede di trasferimento dai ruoli statali a quelli
regionali, degli accordi e provvedimenti sottoscritti a tutela dei
trattamenti economici acquisiti dai lavoratori trasferiti;
2) gli intendimenti per la soluzione di tale
problematica.
F.to: Lattanzi - Tibaldi - Frassy
Président
- La parole au Conseiller Lattanzi.
Lattanzi (CdL)
- Presidente Caveri, sono a portare in
aula la storia dell'amarezza di chi qualche anno fa ha creduto non
solo nelle parole degli Amministratori del tempo - mi riferisco ai
31 statali passati poi regionali degli uffici del collocamento,
oggi 28 -, fra gli Amministratori di allora ricordo l'Assessore
Ferraris, il Presidente Perrin, ma anche di chi ha ricevuto nei
mesi e negli anni successivi ulteriori raccomandazioni di non
preoccuparsi. Parlo della regionalizzazione dell'Ufficio del
collocamento, oggi Ufficio per l'impiego, che avrebbe dovuto essere
una straordinaria opportunità non solo per la Regione, perché lo è
stata in quanto la norma di attuazione n. 183/2001 finalmente
riconobbe alla nostra Regione l'opportunità di organizzare i propri
uffici di collocamento e le politiche del lavoro, ma un'opportunità
anche per i dipendenti statali che vennero invitati a
regionalizzarsi. Lo fecero su 2 presupposti: sulla fiducia degli
allora politici che li assistevano e anche quelli di oggi, perché
l'Assessore La Torre e il sub Assessore Viérin hanno in questi mesi
occupato il loro tempo ad ascoltare chi dagli uffici del
collocamento illustrava una situazione di disagio. Un disagio che
non ci sarebbe dovuto essere, perché gli atti erano chiari, era
chiaro il decreto legislativo n. 183, era chiara la legge regionale
n. 7/2003, erano chiari i provvedimenti del Presidente del
Consiglio dei ministri del 2004, erano chiari gli accordi che la
Regione aveva sottoscritto nel febbraio 2005 con lo Stato e anche i
decreti del 10 giugno 2005. Tutti questi provvedimenti avevano la
finalità di dare l'opportunità alla nostra Regione di gestire le
politiche del lavoro, gli uffici di collocamento e di farlo
attraverso le risorse finanziarie demandate dallo Stato, anche gli
uffici e le logistiche concesse dallo Stato alla Regione e
l'opportunità di utilizzare le professionalità che dallo Stato
venivano concesse. Lei ricorda perfettamente che all'articolo 4 del
decreto legislativo n. 183 c'erano i criteri per l'organizzazione
del sistema regionale per l'impiego, per cui l'organizzazione
amministrativa e le modalità di servizio delle funzioni e dei
compiti conferiti ai sensi del presente decreto erano disciplinati
con legge regionale da emanarsi entro 12 mesi. Quella legge doveva
garantire l'accordo Stato-Regione, il mantenimento delle qualifiche
professionali, dei riconoscimenti di anzianità, delle indennità che
componevano insieme allo stipendio base le retribuzioni; tutto
questo oggi non c'è. Vi è un gruppo di dipendenti divenuti
regionali da 2 anni circa, di fatto declassati: teniamo presente
che delle 28 risorse umane oggi 14 sono categoria D, sono
declassate a semplici impiegati amministrativi, privati della loro
anzianità lavorativa, tanto che, se oggi uno deve partecipare a un
concorso interno nel comparto unico del lavoro, non gli viene
neanche riconosciuto questo, a favore di un'Agenzia del lavoro che
ha preso grazie a questi provvedimenti un'importanza fondamentale
per quanto riguarda la formazione, l'occuparsi delle politiche
regionali del lavoro. Siamo a chiederci perché, Presidente,
speriamo che lei abbia delle risposte convincenti più di quanto non
abbiamo potuto dare i suoi colleghi di Giunta in questi mesi. La
prego di illustrarci le motivazioni di tale declassamento
professionale, per dare anche a questo personale l'opportunità di
potersi confrontare con noi.
Président
- La parole au Président de la Région,
Caveri.
Caveri (UV)
- È molto difficile avere un approccio nei
confronti di un Lattanzi sindacalista, è una visione del tutto
nuova. Come direbbe con una citazione dantesca il collega
Marguerettaz, bravo l'"alpeun", nel senso che qui non siamo di
fronte a delle persone inconsapevoli, siamo di fronte a delle
persone che consapevolmente hanno scelto se restare dipendenti
dello Stato o diventare dipendenti regionali. Lei pensa davvero,
Consigliere Lattanzi che, se queste persone avessero ragione, non
sarebbero andare alla Magistratura del lavoro? Devo dirle, in base
alla mia breve esperienza, che tutte le volte che si ritiene che da
qualche parte qualcuno abbia ragione... si rivolge a una
Magistratura del lavoro che generalmente è attenta alle esigenze
più del lavoratore che a quelle del datore di lavoro. Per questo
vorrei fare una breve ricostruzione storico-giuridica che le
consentirà di concordare con me che non c'è stato trucco, né
inganno per queste persone che sono transitate a decorrere dal 1°
ottobre 2005, quindi è una situazione ormai ampiamente assestata
che, a mio modo di vedere, avendo io ricevuto decine di volte le
organizzazioni sindacali per discutere di argomenti concernenti i
dipendenti regionali, mai mi è stata posta.
In ordine al trattamento economico valga dunque la seguente
ricostruzione storico-giuridica. Il DPCM n. 446/2000 all'articolo 4
disponeva la conservazione del trattamento economico fisso e
continuativo acquisito, citando fra parentesi le diverse voci,
compresa l'indennità di amministrazione, istituto retributivo non
presente nell'ordinamento regionale. Il successivo decreto
legislativo n. 183/2001 all'articolo 8, comma 6, ha previsto che la
Regione fissasse con una propria normativa i criteri per
l'inquadramento del personale in questione, ribadendo che doveva
essere garantito il trattamento economico giuridico in godimento
all'atto di trasferimento senza più citare l'indennità di
amministrazione. La Regione, in relazione del disposto del predetto
articolo 8, comma 6, del decreto legislativo n. 183/2001, ha
emanato una sua legge regionale: la n. 7/2003, dove ha disciplinato
le modalità dell'inquadramento e ha riconosciuto ai dipendenti
transitandi l'attribuzione di un assegno "ad personam" non
riassorbibile nel caso in cui il trattamento economico lordo,
composto dagli emolumenti fissi continuativi ed aventi carattere di
generalità, in godimento presso lo Stato, fosse di importo
superiore al trattamento economico presso la Regione. La
comparazione stabilita dalla legge regionale n. 7/2003 quindi ha
riguardo ai trattamenti economici lordi complessivi e non alle
singole voci retributive, così ha deciso il legislatore regionale,
questa legge non è stata impugnata dal Governo. La stessa legge
regionale n. 7/2003 conteneva altresì la tabella di corrispondenza
dei profili aree funzionali e posizioni economiche del Ministero
del lavoro e delle politiche sociali con i profili delle categorie
e delle posizioni dell'Amministrazione regionale. Il DPCM del 20
luglio 2004, articolo 3, comma 3, ha disposto che il personale
trasferito fosse inquadrato nel ruolo unico regionale secondo le
modalità previste dall'articolo 33 della legge regionale n. 7/2003.
Diciamo che non solo la legge regionale venne considerata buona nel
momento in cui, a differenza del primissimo provvedimento, non si
parla più di indennità di amministrazione, ma addirittura quando,
come in questo momento, siamo con il DPCM 20 luglio 2004 ad un atto
successivo. Il personale interessato ha presentato la domanda di
trasferimento sulla base dell'articolo 1, comma 4, DPCM 20 luglio
2004, il termine era previsto in 30 giorni e decorreva dal giorno
successivo alla data di pubblicazione dello stesso DPCM nella
Gazzetta ufficiale. Quando quindi le persone chiedono il
trasferimento, hanno già contezza che il loro stipendio è
comparabile in tutto e per tutto a quello di determinate figure
professionali esistenti nell'Amministrazione. Non è un'opzione "a
freddo", capisco che "ex post" nella ricostruzione uno possa dire:
"però il DPCM del 2000 la prevedeva"! Sostanzialmente nella
successione dei provvedimenti normativi quel riferimento è
scomparso. La pubblicazione è avvenuta sulla Gazzetta ufficiale del
5 ottobre 2004, per cui la decorrenza per il calcolo dei 30 giorni
ai fini della richiesta di passaggio era fissata alla data del 6
ottobre 2004. Gli interessati pertanto hanno presentato la loro
richiesta di trasferimento sulla base di quanto disposto dal DPCM
20 luglio 2004, che aveva sancito che il personale trasferito fosse
inquadrato nel ruolo unico regionale secondo le modalità previste
dall'articolo 33 legge regionale n. 7/2003.
In data 10 giugno 2005 sono stati emanati 2 decreti: il primo,
emanato dal Ministro del lavoro di concerto con il Ministro
dell'economia, aveva ad oggetto l'individuazione dei beni e delle
risorse da trasferire alla Regione e nella parte relativa al
trasferimento delle risorse finanziarie relative al personale
richiamava nel testo l'indennità di amministrazione in quanto in
godimento presso lo Stato; il secondo, emanato dal Ministero del
lavoro di concerto con il Ministro della funzione pubblica e con il
Ministro dell'economia, individuava i nominativi del personale
trasferito alla Regione - 70% di 41 dipendenti della direzione
regionale, quindi 28 dipendenti - e richiamava l'indennità di
amministrazione. L'oggetto dei citati decreti pubblicati sulla
Gazzetta ufficiale del 5 settembre 2005 era quello di individuare
beni e risorse finanziarie da trasferire alla Regione, individuare
i nominativi dei dipendenti del Ministero del lavoro che avevano a
suo tempo presentato apposita istanza per il trasferimento presso
la Regione Valle d'Aosta. I 2 decreti, che sono oggi l'elemento
apparente di forza, purtroppo non lo sono, altrimenti qualcuno
avrebbe già fatto valere le sue ragioni presso il sindacato e la
Magistratura del lavoro, si situavano a valle di un procedimento
iniziato con il decreto legislativo n. 183/2001, costituendone
l'ultimo segmento attuativo volto ad individuare beni e risorse
finanziarie da trasferire alla Regione oltre che i nominativi dei
dipendenti del lavoro che avevano a suo tempo presentato apposita
istanza per il trasferimento presso la Regione. Non si trattava di
rimettere in discussione quanto già statuito con legge regionale n.
7/2003, con DPCM 20 luglio 2004, peraltro i 2 decreti datati 10
giugno 2005 procedevano alle predette individuazioni ai sensi del
decreto legislativo e del DPCM 20 luglio 2004 in virtù dei quali la
comparazione doveva avere riguardo ai trattamenti economici lordi
complessivi, non alle singole voci di retribuzione. Il richiamo
all'indennità di amministrazione pertanto è da considerarsi
improprio ed ultroneo, d'altra parte "utile per inutile non
vitiatur", l'intesa datata 24 febbraio 2005 citata
nell'interpellanza riguarda solo la disciplina dei corsi di
riqualificazione.
Questa è la fredda ricostruzione sulle carte, di cui mi assumo
la responsabilità per quel che riguarda la lettura delle carte, non
so se nelle negoziazioni che lei ha citato in premessa esisteva
qualche tipo di promessa rispetto all'emanazione di questa
indennità, ma la lettura delle carte conferma che oggi nessuno ha
diritto di chiederla per la semplice ragione che il nucleo del
trasferimento è basato su una legislazione votata da questo
Consiglio e l'aspetto più convincente è il fatto che in tutti i
posti si cita, laddove i riferimenti normativi sono i punti di
riferimento più importanti, la logica del trattamento economico
lordo complessivo. Tale questione dell'indennità, che pure ogni
tanto appare e scompare - immagino su spinta di chi poteva essere
interessato a mantenerla -, non è oggi in argomento, dico purtroppo
perché immagino che questo avrebbe comportato dei vantaggi di tipo
finanziario per i lavoratori che nel momento in cui scelsero di
essere trasferiti avevano con chiarezza il punto di riferimento
delle condizioni del loro trasferimento. Se poi a voce qualcuno
disse delle cose differenti, devo confermarle che nella
ricostruzione che abbiamo fatto attraverso i carteggi che si sono
sviluppati in questi anni non ho trovato traccia di promesse
formali. Se ve ne furono di tipo politico, se ne deve assumere la
responsabilità chi all'epoca lo fece, perché la continuità
amministrativa che devo garantire è basata solo sulla lettura delle
norme.
Président
- La parole au Conseiller Lattanzi.
Lattanzi (CdL)
- "Mi consenta" direbbe qualcuno... non
sappiamo più chi... lei si stupisce che debba venire in Consiglio a
portare avanti un'istanza che lei dice dovrebbe essere di tipo
sindacale, purtroppo è così, è perché i sindacati non hanno fatto
il loro dovere! Se in quegli anni i sindacati, che avevano in mano
tale questione, avessero spiegato in maniera palese le cose che lei
ci sta dicendo adesso, secondo lei quanti dipendenti avrebbero
accettato di ridursi lo stipendio per passare in Regione? Glielo
dico io: neanche uno! E questo anche se, come lei sa, il
provvedimento n. 183 imponeva una quota, era di fatto obtorto collo
da accettare. Non erano solo raccomandazioni o rassicurazioni di
tipo politico, vi erano delle interpretazioni della legge che lei
ha oggi completamente stravolto! E non può "cadere dal pero"
dicendo: "ma qui la responsabilità politica è di qualcuno che
semmai quella interpretazione l'ha fatta in maniera disgiunta da
quanto non faccia io oggi", perché siete sempre voi, è inutile che
fate "il gioco delle 3 carte", siete sempre voi! Siete sempre voi
che eravate Presidenti della Giunta, siete voi che avete dato
attuazione a questi provvedimenti, sempre voi che oggi vi
presentate qui a dare tale interpretazione! Lei ha detto: "è stata
una scelta consapevole", le dico: no, è stata una scelta
manipolata, non consapevole perché la consapevolezza passa
dall'onestà intellettuale di chi presenta dei provvedimenti, dà
un'interpretazione a quei provvedimenti legittima ed onesta.
Siccome la realtà all'epoca fu manipolata, oggi le posso dare per
certo che la scelta non fu consapevole, ma fu spintanea (non
spontanea).
Lei ha detto che, se qualcuno avesse avuto qualcosa da dire,
avrebbe dovuto ricorrere alla Magistratura del lavoro. Io le
anticipo che non è escluso che questo avvenga, perché i tempi sono
sempre buoni - e magari qualche sindacato un giorno si sveglierà
ammettendo l'errore -, ma chi allora ha avuto la responsabilità di
accompagnare questi dipendenti oggi non si può mascherare dietro
"il gioco delle 3 carte", perché i documenti erano chiarissimi e
lei mi può fare tutte le interpretazioni tecniche o legislative che
vuole, ma l'articolo 8, comma 6, del decreto legislativo n. 183
diceva:
"la Regione procederà a fissare con propria normativa i
criteri per l'armonizzazione dell'inquadramento..."
- e quello
che dice lei è vero -
"... del personale proveniente
dall'Amministrazione statale con le disposizioni regionali in
materia di personale. Viene comunque garantito il trattamento
economico e giuridico in godimento all'atto del
trasferimento"
.
Provvedimento del 2004, articolo 3, "Garanzie per il personale
trasferito":
"al personale trasferito è riconosciuta a tutti gli
effetti la continuità del rapporto di lavoro e l'anzianità di
servizio maturata presso il Ministero..."
, di cui lei ha omesso
di parlare; ma come giustifica a queste 28 persone che volessero
fare un concorso interno alla regione nel comparto unico, che la
loro anzianità è ridotta a 2 anni! Gente che ha lavorato 25 anni
nello Stato, oggi in Regione ha 2 anni di anzianità, si vede
superata da ragazzini che hanno 5 anni di esperienza lavorativa! Ma
stiamo scherzando? Qui non è questione di interpretazione
legislativa, qui è condizione minima di onestà intellettuale,
quella che ci dovrebbe permettere di dire che è stato fatto un
errore di interpretazione, ci si metta al tavolo e lo si sistemi!
Mettendo queste persone in condizione di potere, magari non
ricevere tutte le aspettative che avevano, ma almeno quelle
minimali e non è solo una questione di soldi, Presidente, è di
inquadramento, di anzianità, di lavoro! Dirigenti ridotti a fare
gli impiegati amministrativi e a fare cose che potrebbero fare
ragazzini con 10 mesi di attività! Ma non possono partecipare ai
concorsi interni, perché non riconosciuti qui (quadro D).
Lei mi parla dell'accordo del febbraio 2005: certo,
quell'accordo parlava della riqualificazione, dove c'è stata?
Dov'è, quando ormai la formazione di tutti i livelli e di tutti i
corsi formativi per l'avviamento al lavoro viene fatta dall'Agenzia
del lavoro che, ricordo, ma sono dipendenti regionali quelli
dell'Agenzia del lavoro? Si ricorda la questione dell'Agenzia del
lavoro? Sono dipendenti regionali, comparto unico? Sono dipendenti
del comparto pubblico. Si ricorda cosa sono diventati con un bel
concorso? Sono diventati dipendenti pubblici con un bel concorso?
Me lo ricordi lei, che è bravo a ricordare le cose, mi ricordi un
po': ma quei dipendenti dell'Agenzia del lavoro che si occupano
oggi di formazione qualificata sono passati al comparto pubblico
con tanto di concorso? Non mi risulta che siano passati con un
concorso pubblico, ma sono stati passati con bonifica...
(interruzione del Presidente della Regione, fuori
microfono)
... non sono dipendenti regionali? Guarda caso però si occupano
di tutta la politica regionale del lavoro, della formazione
qualificata che dovevano fare i dipendenti statali diventati
regionali, quelli sì diventati dipendenti pubblici con tanto di
concorso!
(nuova interruzione del Presidente della Regione, fuori
microfono)
... no, è che avete i vostri amici da piazzare e da far lavorare
e volete controllare! Infatti in questa storia fra il 2003 e il
2004 tutto questo bel comparto regionale passa dall'Assessorato
delle attività economiche alla Presidenza della Regione, ma guarda
che strano!
Articolo 2, 10 giugno 2005, l'ultimo:
"al personale
trasferito è riconosciuta a tutti gli effetti la continuità del
rapporto di lavoro e l'anzianità di servizio..."
, senta, io sto
qui a raccontarle quello che le hanno già raccontato i suoi ma,
siccome non ha voglia di ascoltare, è inutile parlare. Bisogna come
dice lei, giustamente, far ricorso ad altre sedi perché, se la sede
politica non è la sede della contrattazione, del confronto per
trovare una soluzione a delle palesi ingiustizie, Presidente, le
sedi sono diverse e io le percorrerò tutte! Sono diventato
sindacalista? No, credo solo di dover difendere dei diritti di
lavoratori anche del comparto pubblico, che hanno ragione di
esistere, di chiedere di fare il proprio lavoro senza vedersi
ridotti a dover guardare gli altri che lavorano, perché sono
considerati dipendenti regionali di serie B. Io questo non lo posso
accettare e con me tutti quelli che pensano che il servizio
pubblico deve essere un servizio efficace e fatto da persone
motivate.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK