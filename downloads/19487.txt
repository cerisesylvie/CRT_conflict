Consiglio Regionale della Valle d'Aosta - Oggetto del Consiglio n. 2639 del 22 maggio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 2639 del 22 maggio 2002 - Resoconto
OGGETTO N. 2639/XI Avvio della terza fase di interventi presso
l'Ospedale di cui alla deliberazione di Giunta 1621/2002.
(Interpellanza)
Interpellanza Vista la D.G. n. 1621 del 6 maggio 2002 con cui
viene avviata la terza fase di interventi presso l'ospedale di
Viale Ginevra;
Appreso che viene previsto il ricorso a privati non solo per la
costruzione di un'ala nuova a sud dell'attuale struttura
ospedaliera, ma anche per la costruzione e la gestione di servizi
pubblici, sia all'interno che all'esterno delle strutture
ospedaliere, oltre alla stessa gestione di strutture per la
riabilitazione e la lungodegenza;
Considerato il forte impatto urbanistico che sia la nuova ala
dell'ospedale sia il parcheggio pluripiano, con eventuali servizi
ausiliari, avrebbero nella zona di ingresso nord della città;
Tenuto conto delle "innovazioni? che tale progetto prevede
rispetto all'attuale gestione della Sanità e all'attuale assetto
urbanistico della città;
Ritenendo opportuno che scelte così importanti siano
condivise;
i sottoscritti Consiglieri regionali
Interpellano
l'Assessore competente per sapere:
1) in quali sedi tale progetto è stato presentato e quali sono
state le valutazioni delle parti sociali interessate;
2) quali sono i servizi non medicali del Presidio Ospedaliero di
Viale Ginevra che sarebbero affidati alla gestione privata e a
quanto ammonterebbe il costo annuo di tali servizi;
3) per quale motivo si intende affidare al privato la gestione
di strutture dedicate alla riabilitazione e alla lungodegenza;
4) se con questo progetto la Giunta e la maggioranza intendono
avviare lo smantellamento del servizio pubblico e abbassare la
qualità della vita in una zona centrale della città di Aosta.
F.to: Squarzino Secondina - Beneforti
Président
La parole à la Conseillère Squarzino
Secondina.
Squarzino (PVA-cU)
Abbiamo visto questa delibera di
Giunta del 6 maggio 2002, tra l'altro una delibera che abbiamo
ricevuto dopo alcuni giorni di attesa, perché se ne parlava e non
era mai perfezionata e poi alla fine è stata perfezionata. Stupisce
questa procedura per cui la Giunta decide e l'atto deliberativo è
perfezionato solo dopo alcuni giorni, chiudi questa parentesi.
Questa delibera di Giunta presenta, a nostro avviso, due aspetti
su cui vale la pena di soffermarsi: intanto possiamo dire che
questa delibera di Giunta è l'atto finale, l'atto conclusivo di una
scelta che il nostro Assessore, in modo coerente, ha fatto in tutti
questi anni.
Nello studio Limacher a cui si fa riferimento, Limacher dice in
modo chiaro:
"mi occupo di presentare una ristrutturazione che
mi è stata chiesta "vu que la décision politique est de renoncer
définitivement à la construction d'un nouvel hôpital" "
; quindi
non dice:
"visto che dal punto di vista tecnico è meglio o non è
meglio, data la situazione, ristrutturare questo vecchio ospedale,
piuttosto che farne uno nuovo"
, ma, molto onestamente, Limacher
dice:
"vu que la décision politique est de renoncer
définitivement à la construction d'un nouvel hôpital".
Per quanto diciamo che questa delibera è l'atto finale,
conclusivo, di una scelta fatta dal nostro Assessore anni fa e che,
purtroppo, ha visto concordare anche parte della maggioranza nella
passata legislatura e nella attuale legislatura tutta la
maggioranza. Questo è il primo dato, per cui questa delibera è
complessivamente l'avvio della terza fase di interventi, ma
contemporaneamente è uno "stop" a qualunque ipotesi di un nuovo
ospedale.
Inoltre, il fatto che questa delibera giunga quasi alla fine di
un mandato da parte dell'Assessore - quando probabilmente non c'è
una così grande urgenza - ci pone alcuni dubbi. Non credo che sia
così urgente provvedere, in questo momento, ad avviare la terza
fase, quando - Piano sociosanitario della Valle d'Aosta alla mano -
si dice che è stata fatta la prima fase; per quanto concerne la
seconda fase si precisa che sono in aggiudicazione i seguenti
interventi… e poi si dice che sono
previsti i seguenti interventi; quindi, prima ancora che si
finiscano i lavori della seconda fase, già si avvia la terza!
Nella seconda fase - notate bene - sono previsti i seguenti
interventi (già approvati dal Consiglio) che elenco, così possiamo
meglio capire quale cantiere è stato attivato: ristrutturazione del
piano terreno e seminterrato dell'ala nord est; realizzazione di un
corpo in ampliamento su tre piani fuori terra fra l'ala nord e nord
est del Presidio; e poi, un terzo intervento, ancora nel corpo
originario del Presidio, che comprende la ristrutturazione del
piano secondo e terzo dell'ala nord, realizzazione di
un'elisuperficie sulla copertura del corpo di collegamento fra
l'edificio originario e l'area chirurgica direttamente collegata
all'UB di Medicina, e via dicendo.
Mentre tutte queste cose sono ancora in fase di previsione, già
si passa alla terza fase: a questo punto sorgono alcuni dubbi sulla
tempestività di decidere questa fase. Il secondo elemento di novità
che ha questa delibera è l'orientamento "chiaro", verso la strada
della privatizzazione. Qui c'è stata almeno l'onestà intellettuale
di dire dove si vuole andare: si vuole imboccare la strada della
privatizzazione nel settore della sanità.
Credo che, di fronte a queste due grosse novità, forse sarebbe
utile saperne qualcosa di più; allora, le domande che cominciamo a
porre rispetto a questo progetto sono, intanto - data la novità
contenutistica del progetto - se questo progetto è stato presentato
alle parti sociali interessate e se queste hanno espresso qualche
valutazione.
Seconda domanda: qui si parla di affidare al privato la gestione
dei servizi non medicali del Presidio ospedaliero; si vorrebbe
capire meglio cosa significa questo e il costo annuo di tali
servizi. Non capisco poi la logica che sottende il fatto che si
vuole una bella struttura e poi la diamo in gestione ad un privato
perché ne faccia un centro per la riabilitazione, per la
lungodegenza; si tratterebbe di capire come mai si è fatta questa
scelta.
La quarta domanda non la riprendo qui perché è già implicita in
quello che ho detto prima, semmai la riprendo nella mia
risposta.
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Nel congratularmi con la Consigliera
Squarzino, che porta giustamente in questa Assemblea un argomento
di carattere generale rispetto alle precedenti iniziative
consiliari, che sono caratterizzate dal particolare, dal caso
singolo al caso di alcuni dipendenti dell'Amministrazione
regionale, questo, al contrario, è argomento di dibattito politico
in quest'aula.
Riprendo le sue parole quando giustamente dice che questo è un
atto conclusivo e finale di un iter iniziato anni fa, approdato con
il progetto Limacher, che è stato lungamente dibattuto in
quest'aula e fuori; mi limito pertanto a dire che il progetto,
nella sua globalità, è stato presentato a tutti e tutti ne sono a
conoscenza, essendo un argomento del programma di questa
legislatura.
Se invece per "progetto" passiamo alla fase successiva e
intendiamo il progetto in termini più tecnici, evidentemente la
sede è quella della Giunta regionale, ma quest'ultima si è mossa su
una logica di scelta politica a monte; scelta politica che è stata
illustrata in II Commissione durante la presentazione del bilancio
regionale, in data 16 novembre, alla presenza della Consigliera
Squarzino.
Riprendo il passaggio che riguardava questo aspetto, dove dicevo
testualmente:
"La grossa voce, anche se in termini di spesa non
è pesante, è quella che viene definita al capitolo 60310 relativo
alla progettazione della terza fase del Presidio ospedaliero;
stiamo lavorando per mettere insieme un gruppo di lavoro per
partire con il "projet financing" dell'ala nuova del Presidio
ospedaliero. È un impegno che durerà tutto l'anno, ma contiamo di
arrivare entro fine anno ad iniziare l'iter procedurale per i
"promoter", al fine di avere disponibilità di capitale privato
perché l'intenzione è di usare questa formula di cofinanziamento
pubblico, ma con l'utilizzo di capitale privato per la
realizzazione della nuova ala, dando in cambio la gestione dei
servizi generali, pulizie, cucine e quant'altro, la realizzazione
del parcheggio dell'Ospedale e la gestione del
"Beauregard"."
Queste sono le impostazioni e vi assicuro che si tratta di
un'operazione grandissima dal punto di vista progettuale, non tanto
dal punto di vista finanziario, ma dobbiamo mettere insieme un
sistema che attiva il capitale privato. Sapete che i "projet
financing" sono di facile attuazione per la realizzazione di opere
pubbliche ordinarie, come strade, acquedotti, ma nel Sistema
sanitario sono difficilissime. Ci sono adesso timidi esperimenti,
l'Ospedale di Mestre e alcuni altri stanno partendo, ma in cambio
la nostra grossa offerta sarebbe quella della gestione totale,
oltre che dei servizi generali, del "Beauregard" inteso come
riabilitazione e lungodegenza, nel senso che il personale
attualmente occupato al "Beauregard"viene trasferito in viale
Ginevra dove vengono trasferiti i reparti e loro entrano con loro
personale, e pago loro i DRG.
Paradossalmente ci guadagno, anche perché pago loro il costo
della tariffa, per cui se fanno 60 riabilitazioni, ne pago 60.
Questa è l'impostazione politica che ho proposto in Giunta
regionale, questo è quanto dicevo, trascritto letteralmente in II
Commissione in data 16 novembre scorso: affermazioni che ho avuto
modo di fare anche in altre sedi, in incontri sindacali e in altri
contesti, per cui non c'è nulla di segreto, al contrario.
Sottolineo, nel contempo, che questa delibera di Giunta
regionale, che dà mandato alla Finaosta di ricercare i "promoter",
è sotto il segno della sperimentazione e tale rimarrà, perché
potrebbe concludersi con un nulla di fatto. Lo dico a scanso di
equivoci, perché questa è l'impostazione che è stata data in Giunta
regionale che, al contrario di altri, non ha tante certezze in
proposito, essendo procedura complessa ed essendo procedura che
richiede un'attenta valutazione di merito.
Rispondendo al secondo punto - devo ripetere quanto ho detto in
II Commissione - indicativamente i servizi sono: il ritiro e lo
smaltimento dei rifiuti sanitari speciali, il servizio raccolta
rifiuti e pulizia aree esterne, il servizio lavanolo biancheria e
materasseria, il servizio di pulizia, il servizio di ristorazione,
i servizi infermieristici, il servizio barellieri e il
riscaldamento…
(interruzione della Consigliera Squarzino Secondina, fuori
microfono)
… ripeto, "indicativamente". Sono
quei servizi che attualmente sono gestiti all'esterno per un
importo di circa 10 miliardi. Sottolineo "indicativamente", perché
sono scelte che dovranno essere prese di volta in volta, a seconda
della scadenza dei contratti, a seconda delle necessità. Il
servizio infermieristico in parte appaltato all'esterno
attualmente, dovrebbe concludersi nell'arco di espletamento della
procedura: non dovrebbero pertanto più esserci necessità di appalto
all'esterno dei servizi stessi.
Rispetto alla terza domanda, mi spiace dover riprendere sempre
la normativa, che è la normativa "Bindi"; la legge n. 229/1999,
concernente: "Norme per la razionalizzazione del Servizio sanitario
nazionale", la cosiddetta "legge Bindi", all'articolo 9 bis, dice:
"
La conferenza permanente per i rapporti fra lo Stato, le
Regioni e le Province autonome di Trento e Bolzano, autorizza
programmi di sperimentazione aventi ad oggetto nuovi modelli
gestionali, che prevedano forme di collaborazione fra strutture del
Servizio sanitario nazionale e soggetti privati, anche attraverso
la costituzione di società miste a capitale pubblico e
privato…"
e poi elenca tutta la
procedura da seguire.
Questo è stato il momento politico "chiave", nel quale si sono
volute inserire le sinergie pubblico-privato nel Sistema sanitario
per tutta una serie di motivazioni che andrò ad elencare, per cui
la risposta è che noi stiamo tentando, con difficoltà, di applicare
una legge dello Stato che dà questa possibilità, e la dà a ragion
veduta.
Le motivazioni sono sicuramente molte altre, e allora vorrei
riprendere le premesse di una delibera, che ha fatto l'azienda USL
di Treviso, avente ad oggetto: "Adozione del progetto di
sperimentazione gestionale finalizzata all'avvio di un ospedale di
recupero e rieducazione funzionale, nella struttura di Motta di
Livenza", attraverso la costituzione di una S.p.A. mista
pubblico-privata, che è una delle formule che vengono utilizzate
per il reperimento di capitale privato. L'oggetto è esattamente lo
stesso: la riconversione di un ospedale per acuti in un ospedale di
riabilitazione.
La riconversione del Presidio, dice questa delibera, ha
"il
fine di trasformarlo in un centro ospedaliero modernizzato e
attrezzato per le funzioni di riabilitazione, inserendolo altresì
in una rete nazionale di analoghe strutture per favorire sinergie
scientifiche e operative, facilitare la veicolazione verso la
struttura in questione della forte domanda di prestazioni di questa
natura e qualità, esistente a livello nazionale.".
Una delle motivazioni forti è dunque la riconversione per
mettere in piedi una struttura di riabilitazione e lungodegenza -
assolutamente carente in Valle d'Aosta e in tutta Italia - per
rispondere ad una fortissima domanda di prestazioni, per elevare la
qualità del Servizio sanitario regionale - esattamente la nostra
stessa motivazione - e per fungere da attrazione dei pazienti
dall'esterno, fornendo un servizio più qualificato e di livello più
alto di quello attuale in campo riabilitativo, oppure addirittura
di un secondo livello, così come migliorare la potenzialità e le
opportunità di incremento di performance dell'ospedale, inserendolo
in una rete nazionale di strutture pubblico-private, specializzate
in riabilitazione, in grado di consentire scambio di informazioni
scientifiche e collaborazioni professionali adeguate e garantirne
la riconversione in strutture ad elevata specializzazione.
L'obiettivo è di portare ad altissimo livello di qualità una
struttura di questo genere, così come in ultimo - e non vorrei
fosse preso per il primo - introdurre logiche di gestione
aziendale, fortemente orientate all'efficienza produttiva, al
controllo di fattori produttivi e alla qualità del prodotto del
servizio reso, secondo la migliore tradizione dell'imprenditoria
privata, soprattutto locale, mediante l'inserimento nel pubblico di
capacità professionali e manageriali presenti nel privato e
altrimenti difficilmente acquisibili.
Non vorrei, ripeto, che questo venisse considerato il primo
degli obiettivi, ma comunque, in un contesto generale, è uno degli
obiettivi che ci si pone, così come altre sono le motivazioni.
Innanzitutto, con questa proposta non vi è necessità di mobilità
del personale, trattandosi di una funzione, quella riabilitativa a
lungodegenza, che viene sì svolta, ma viene svolta impropriamente
in modo limitato nel reparto per acuti e che manca in quanto tale
in Valle d'Aosta. Questa è una delle motivazioni forti, per le
quali ci siamo orientati verso la proposta della riabilitazione e
lungodegenza.
Così come la maggiore possibilità di trovare partner privati in
una logica di marketing, privati che notoriamente non accettano di
gestire servizi come quelli dell'emergenza, servizi che fra l'altro
- ulteriore motivazione - rientrano nell'obbligo di garanzia da
parte delle strutture pubbliche nel discorso dei livelli essenziali
di assistenza.
Una ulteriore motivazione riguarda la facilità di
contabilizzazione dei costi ospedalieri, che sono molto più
semplici rispetto alla contabilizzazione dei costi ospedalieri in
un ospedale per acuti e dei settori della "emergenza urgenza" per
tutta una serie di motivi.
Un'altra motivazione riguarda il ritorno economico
dell'investimento; a questo riguardo abbiamo avuto precise
indicazioni dall'unità tecnica di finanza di progetto, istituita in
seno al CIPE, a cui ci siamo rivolti per avere delle consulenze in
merito, la quale ci ha detto che la remunerazione dei soli servizi
non sanitari, anche se di profilo elevato come quelli che ho
citato, che sono i servizi alberghieri e comunque non sanitari,
normalmente non garantiscono, da soli, il ritorno economico
dell'investimento, per cui la proposta che si avanza è una proposta
bilanciata, è una proposta che, a fronte di miliardi di
investimento diluiti nel tempo, possano permettere all'eventuale
partner privato di fare un investimento che abbia un ritorno
economico logico.
Un'ulteriore motivazione è la probabile accelerazione dei tempi
di costruzione rispetto ad un appalto tradizionale, e questo mi
pare che sia un obiettivo irrinunciabile, tenuto conto che tutti
riconosciamo - indipendentemente dalle posizioni che abbiamo
assunto su questa vicenda - l'assoluta necessità in Valle d'Aosta
di mettere in piedi una struttura di riabilitazione e lungodegenza
per diminuire i costi dei ricoveri per acuti, che sono molto più
alti, per accelerare il trasferimento delle sale operatorie,
costosissime, dal Beauregard in Viale Ginevra, e, di fatto, per
poter consentire ai Valdostani di curarsi in loco e non doversi
recare nelle poche strutture presenti in ambito italiano. Queste
sono motivazioni sufficienti rispetto alle scelte che andiamo a
proporre.
Alla quarta domanda, che è volutamente provocatoria, vorrei
rispondere non con controprovocazioni ma con dati oggettivi, dati
che riguardano i progetti di "projet financing" in corso a livello
italiano e che riguardano Regioni del Polo (Lombardia e Veneto,
principalmente) e Regioni dell'Ulivo (Toscana, Emilia Romagna), per
dire che se vogliamo metterla in ideologia lo si può fare, ma chi
lo fa è in controtendenza rispetto a quello che sta avvenendo
ovunque, ed è liberissimo di farlo, ma qui, di "ideologia
pubblico-privato", proprio non c'è assolutamente nulla, perché
sarebbe comodo da parte nostra rispondere che, se di ideologia
pubblico-privato si vuole discutere, questa normativa è decollata
da una precisa scelta del Ministro Bindi.
Non se ne dolga il collega Beneforti, ma sono obbligato a citare
le fonti normative che propongono e invitano le amministrazioni
regionali per una serie di motivazioni, che non riguardano solo lo
Stato italiano, ma riguardano altri stati a livello europeo, cioè
la carenza dei finanziamenti e la necessità di inserire una logica
di imprenditoria nel Sistema sanitario pubblico, che impongono
quasi alla regione di fare queste sperimentazioni.
E nel momento del monitoraggio delle attività e dei risultati
fra le tante domande che ci vengono poste, ci viene anche chiesto
se siamo partiti con le sperimentazioni gestionali, se si è tentato
di far entrare il privato nel Sistema sanitario mediante il sistema
della pubblicità, mediante la vendita delle carte dei servizi, e
quant'altro, se siamo vincolati solo al finanziamento
dell'Amministrazione regionale mediante il trasferimento dei conti
DRG. Queste cose ci vengono chieste, perché la strada è questa.
Cito allora la Regione Lombardia, che ha fatto decollare un
progetto di "projet financing" per l'Azienda ospedaliera "Ospedale
Civile di Brescia", con il titolo: "Projet financing relativo alla
concessione di costruzione, gestione, con ampliamento dei
padiglioni degli Ospedali civili di Brescia e gestione servizi
vari"; cito il Veneto, Azienda USL di Asolo: "Ristrutturazione e
completamento di Ospedali di Castelfranco Veneto e Montebelluna e
esternalizzazione dei servizi non sanitari"; ancora Veneto, Azienda
USL veneziana: "Concessione relativa alla progettazione,
costruzione e gestione del nuovo Ospedale di Mestre, con 680 posti
letto"; cito la Toscana, Azienda ospedaliera senese: "Piano di
riordino e sviluppo del Presidio ospedaliero "Le Scotte""; Toscana,
Azienda USL 10 di Firenze: "Adeguamento e gestione ex Ospedale di
S. Antonino in residenza sanitaria, RSA"; Toscana, Azienda USL di
Firenze: "Ristrutturazione e gestione di Ospedale di Greve in
Chianti in RSA"; di nuovo Lombardia, Azienda ospedaliera "Eugenio
Morelli": "Realizzazione di un centro riabilitativo,
ristrutturazione e adeguamento di un padiglione dell'Azienda
ospedaliera Morelli, da destinarsi al trattamento di pazienti in
coma apallico e gestione dello stesso"; Lombardia, Azienda
ospedaliera "Mellini" di Chiari: "Progetto per la realizzazione del
Presidio ospedaliero di riabilitazione post acuta (esattamente la
nostra) nuovo Ospedale di Rovato; Lombardia, Azienda ospedaliera
"Mellini" di Chiari: "Riconversione del Presidio ospedaliero di
Palazzolo ad attività socio-assistenziale, orientata all'utenza
geriatrica, attivazione unità sperimentale per morbo di Alzheimer,
attivazione geriatria per acuti"; Emilia Romagna, Azienda
ospedaliera Policlinico di Modena: "Concessione per la costruzione
e gestione dell'edificio polifunzionale", all'interno del quale vi
è addirittura una destinazione ad uffici di commerciale e
alberghiero con operazioni immobiliari trasparenti.
Altro che logica di privatizzare il sistema sanitario! Questa è
la logica di far funzionare meglio le cose! Se avete notato, in
questi interventi si parla sempre di "costruzione" e "gestione",
per i motivi che ho citato prima. Andando nell'applicazione del
Piano sanitario, è sufficiente leggere il Piano sanitario
regionale, dove la valenza pubblica del Sistema sanitario regionale
è fuori discussione.
Si dice che il rilascio di autorizzazioni alla realizzazione di
nuove strutture o il rinnovo di quelle esistenti deve tener conto
dei fabbisogni complessivi strutturali e produttivi definiti al
successivo punto; non ci si limita quindi alla realizzazione di
nuove strutture, ma include addirittura il rinnovo di quelle
esistenti. Per quanto riguarda l'ospedale, su cui tornerò, si
dicono le cose che vengono riprese nella delibera, che riguarda
l'aspetto della destinazione pubblica, perché si dice:
"È
indicato nel fabbisogno altresì il numero che rappresenta il
fabbisogno strutturale pubblico, da assicurare nel periodo di
validità del piano, con la precisazione che tale obiettivo può
essere raggiunto sia attraverso l'impegno diretto della struttura
pubblica, che attraverso la stipulazione di accordi con altre
strutture pubbliche o di contratti con soggetti privati".
Questo è detto nel Piano sociosanitario, che è legge e che
prevede le tre possibilità, perché si dice che la parte rimanente
del fabbisogno non coperto dal servizio pubblico può essere
soddisfatta dall'offerta privata. Andiamo allora a vedere nel piano
che cosa può essere soddisfatto dall'offerta privata.
Nella voce "struttura ospedaliera", se il privato chiede di
realizzare nel territorio della Valle d'Aosta una clinica privata,
la risposta è "no", a differenza di tanti altri piani sociosanitari
regionali del Polo e dell'Ulivo, dove invece a questa domanda si
risponde "sì", anche se definendo l'area territoriale; in Valle
d'Aosta, invece, nessun privato può costruire cliniche.
Questa sarebbe la volontà politica di privatizzare il Sistema
sanitario regionale: libero di dirlo, ma malafede totale! Andiamo a
vedere le altre strutture; dopo aver detto che le cliniche private
non possono essere realizzate, andiamo a vedere cosa può essere
realizzato! Non possono essere realizzati neppure poliambulatori
specialistici in Valle d'Aosta, nessuno si è alzato a urlare, a
dire, qui siamo in un regime marxista; non possono essere
realizzati neppure poliambulatori specialistici in Valle d'Aosta,
perché sotto la voce "poliambulatori specialistici" si dice che
l'attuale situazione, che prevede, distretto per distretto, i
poliambulatori, può essere ritenuta soddisfacente per il triennio
di validità del piano.
Andiamo a vedere i centri traumatologici: idem; andiamo a vedere
i laboratori di analisi - e ne abbiamo discusso in commissione
consiliare e in quest'aula -: in Valle d'Aosta nessuno può aprire
laboratori di analisi cliniche privati. Ci siamo limitati ad
affermare che all'eventuale aumento delle stesse si ritiene di
poter far fronte con il potenziamento dei servizi e i prelievi, ma
nessuno può aprire un laboratorio privato, se non un miserrimo
ambulatorio dove si prelevano sangue ed urine, che è cosa ben
diversa da un laboratorio di analisi privato!
Andiamo poi agli ambulatori di fisioterapia e riabilitazione,
eccetera! È un piano che dice chiaramente che tutto è pubblico! Nel
dire che tutto è "pubblico", fa questa timida apertura, perché il
passaggio che ho letto prima sottolinea che per "pubblico" si
intende gestione diretta, vedasi "Ospedale per acuti di Viale
Ginevra", gestione con accordi con altre strutture pubbliche,
vedasi l'accordo con l'Ospedale di S. Donato Milanese per le
operazioni di cardiochirurgia, posso citarne altri, vedasi
contratti con soggetti privati, l'ipotesi di gestione del
"Beauregard". Concludo con l'ipotesi di gestione del "Beauregard",
perché se non ragioniamo nella malafede - ma se ragioniamo in
malafede io mi rifiuto di farlo, Consigliera Squarzino, in
quest'aula e, a maggior ragione, fuori -, se ragioniamo con i dati
di fatto, la proposta è quella che, fermo restando - come dice il
piano a pagina 4673 - che abbiamo bisogno di 60 posti letto di
riabilitazione e 60 posti letto di lungodegenza, questi 120 posti
letto devono essere realizzati nel "Beauregard" e devono essere
accreditati e convenzionati all'USL, per cui l'eventuale privato
che sceglie l'opzione sa già, da un lato, che ha garantito il
pagamento di 120 posti letto (e questo va a suo favore);
dall'altro, se vogliamo, sa già che non può gestire ulteriori posti
letto per far venire in Valle d'Aosta soggetti che esulino dal
rapporto convenzionale con la struttura pubblica; per cui, i 120
posti letto del "Beauregard", sono posti letto "pubblici".
Mi pare di aver dato sufficienti elementi per poter totalmente
smentire le affermazioni fatte nel quarto punto
dell'interpellanza.
Si dà atto che dalle ore 11,43 presiede il Vicepresidente
Lattanzi.
Presidente
La parola alla Consigliera Squarzino
Secondina.
Squarzino (PVA-cU)
Non credo che lei si aspetti da me
un'affermazione del tipo:
"oh, sono proprio contenta, finalmente
ho sentito delle cose vere, fondate, che mi hanno
convinto!"
.
Capisco che lei voglia difendere le sue scelte politiche, ma le
sue scelte politiche, proprio perché - come lei diceva - nessuno ha
una scelta politica totalmente perfetta, hanno degli elementi
critici molto forti e lei non se la deve avere a male se
l'opposizione sottolinea gli aspetti fortemente critici: questa è
la nostra funzione, Assessore! Se la nostra funzione fosse quella
di dire:
"sì, Assessore, va tutto bene"
, allora saremmo in
maggioranza!
Lei ha detto: tutti sono a conoscenza di questo progetto, tant'è
vero che questo fa parte del nostro programma di
legislatura…
(interruzione dell'Assessore Vicquéry, fuori
microfono)
… certo, Assessore, e lei sa
benissimo che su questo punto il nostro movimento ha detto di "no"
all'entrata in maggioranza, perché questo era un punto
qualificante.
Noi abbiamo detto con chiarezza:
"nel programma di governo,
se entriamo, chiediamo che si riveda la scelta dell'Ospedale e
chiediamo un ospedale nuovo"
. Questo punto è stato un elemento
discriminante fra questa maggioranza e il nostro movimento. Allora
è chiaro che questa è una posizione discriminante ed è chiaro che
io porto avanti qui, in questa sede, la voce di tutti coloro che
non condividono questa scelta di programma.
Lei ha ricordato di aver illustrato a tutti in II Commissione
queste scelte; certo, in sede di bilancio lei ha detto quello che
voleva fare, non per niente abbiamo detto un "no" chiaro al
bilancio, "no" a queste scelte! Non solo, ma vede qui rientra un
aspetto che continuamente sollevo all'Assessore, perché l'Assessore
parla della sottoscritta attribuendole a volte una non onestà
intellettuale; io non credo, può darsi che anch'io sbagli, ma non
credo. Ogni volta, però, per dimostrare che sbaglia, lei dà
indicazioni che sono fra di loro schizofreniche, fra di loro
contraddittorie.
Da una parte lei continua ad affermare - come è stato affermato
nel Piano sociosanitario - che tutto deve essere partecipazione e
rappresentanza; e con questo sottolinea l'importanza della
Conferenza sociosanitaria regionale, l'importanza di giungere a
decisioni largamente condivise, l'importanza di un confronto
concertativo aperto alla dialettica delle parti, e via dicendo.
Dall'altra, su un fatto così importante, lei non ha sentito
l'esigenza di interpellare i sindacati! Lei dice tutto nel Piano
sociosanitario, certo, Assessore, ma lo abbiamo sempre detto che
qui ci sono migliaia di iniziative possibili! I criteri in base ai
quali vanno però scelte alcune iniziative piuttosto che altre,
perché le une sì e le altre no, e la tempistica, questo nel piano
non è stato detto!
Abbiamo sempre detto che questa è una scelta che poi l'Assessore
faceva in modo discrezionale insieme alla sua
Giunta…
(nuova interruzione dell'Assessore Vicquéry, fuori
microfono)
… per piacere, Assessore, non mi
interrompa. Dicevo, che lei fa queste scelte insieme alla sua
Giunta, e poi cosa fa per coinvolgere le parti interessate? Fa le
conferenze stampa! Pertanto noi conosciamo sempre le decisioni
politiche dell'Assessore in conferenza stampa. E questo lei lo
chiama "la motivazione", "la concertazione", "le parti
interessate"?
Fra l'altro, il fatto di attribuire i servizi non sanitari al
privato, richiede tutta una regolarizzazione, ad un calcolo preciso
per capire se davvero è così economico! Avete fatto il calcolo di
quanto viene a costare, per esempio, il servizio di lavanderia, il
servizio di cucina? Perché qui continuano a rimanere i vecchi
dipendenti. Quindi l'Ospedale continua a pagare le persone che
prima gestivano quei servizi e, in più, paga il nuovo servizio dato
in appalto! È stato fatto il calcolo del risparmio effettivo, non
fittizio, che questa USL avrebbe… - non
parlo di Firenze, Monza o qualunque altro posto - è stato fatto il
calcolo effettivo del risparmio che avrebbe l'USL in questo modo?
Non lo so!
Lei non può venire a dire che fate questa scelta perché è più
economica, perché avete avuto i risultati di uno studio che vi ha
detto che questa è la scelta più economica! Vediamo, in concreto,
le scelte fatte nella nostra situazione, in modo da poter dire:
"l'esternalizzazione dei servizi dà i seguenti
risultati?
.
Ancora: io sono molto preoccupata dell'elenco che lei ha fatto
dei servizi alberghieri o non alberghieri che darebbe all'esterno,
non solo rifiuti, mensa, lavanderia e pulizia, ma anche infermieri.
A una mia domanda diretta ha detto:
"non lo sappiamo"
; ma
allora quali dati andate a fornire al privato per dirvi di fare
un'offerta, se non sapete neanche voi quali servizi volete dare al
privato?
Lei dice che non avete certezze sul risultato: a me sembra che
non abbiate neanche chiarezza sulle proposte, ed è per questo che
chiedevo maggiore informazione! Questo è il primo punto che è
collegato al problema dei costi.
Veniamo al problema del privato. È vero che la "riforma Bindi"
dice che è possibile, ma non ha detto che è obbligatorio
intervenire sempre con il privato! Le motivazioni che lei ha
portato sono fra di loro contraddittorie, vada a rileggersi quello
che ha detto! Lei, per giustificare il ricorso al privato, ha
detto: per elevare la qualità sui servizi al privato Beauregard,
vogliamo fare di questo un punto di eccellenza.
Se questo è il motivo per cui si dà al privato, vuol dire che se
è affidato al pubblico non ci sono né alti livelli di qualità né
punti di eccellenza! Lei ha inoltre detto: se facciamo elevare la
qualità dei servizi, può diventare un punto di attrazione anche per
altri, ma poi, nel leggere il piano, ha parlato di 120 posti e non
di più, perché non possono avere altri posti rispetto a quelli che
l'USL paga loro. Come fa a diventare centro di eccellenza se
dispone solo di 120 posti letto già pagati dall'Assessorato!
(nuova interruzione dell'Assessore Vicquéry, fuori
microfono)
… lei ha parlato del Beauregard ed
ha dato queste indicazioni, per cui io riprendo quello che lei
dice! Se poi lei è contraddittorio nel presentare i dati, non è
colpa mia!
Ultima osservazione. Sono contenta che lei faccia l'elogio del
privato, però un dubbio sorge: in questa regione il Casinò è del
pubblico (la Regione); l'energia è pubblica e il pubblico cerca i
soldi per mantenere pubbliche queste attività. Solo per la salute
si prevede il ricorso al privato? A me sembra che sia un'operazione
perlomeno squilibrata!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK