Consiglio Regionale della Valle d'Aosta - Oggetto del Consiglio n. 2638 del 25 giugno 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula
Oggetto del Consiglio n. 2638 del 25 giugno 1997 - Resoconto
SEDUTA ANTIMERIDIANA DEL 25 GIUGNO 1997
OGGETTO N. 2638/X Organizzazione di corsi base di tecniche
avanzate di primo soccorso per il personale delle Forze dell'ordine
e per il personale scolastico. (Interrogazione)
Interrogazione Preso atto del fatto che alcuni medici operanti
nel servizio "118" sono in possesso di un brevetto americano di
tecniche innovative di primo soccorso riconosciuto a livello
mondiale e sono in grado quindi di espletare corsi di formazione di
base di pronto soccorso;
Tenuto conto dell'importanza di dotare il personale in servizio
in molti settori della vita pubblica (scuole, enti locali e
soprattutto forze dell'ordine), di una formazione di primo soccorso
in grado di ottemperare alle situazioni di emergenza ove una o più
vite umane potrebbero trovarsi in pericolo;
i sottoscritti Consiglieri regionali
Interrogano
l'Assessore competente per sapere se non ritiene opportuno,
avvalendosi di personale medico qualificato, organizzare corsi base
di tecniche avanzate di primo soccorso (i quali generalmente non
superano le otto ore complessive) ai quali potrebbe accedere il
personale delle Forze dell'Ordine, (i cui agenti sono quasi sempre
i primi ad intervenire in caso di disgrazie o incidenti stradali),
nonché il personale delle scuole materne, elementari e medie,
figure professionali cariche di responsabilità, anche fisica, nei
confronti dei loro utenti minori.
F.to: Lanièce - Rocchio
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) Gli interroganti chiedono di organizzare dei corsi
di primo soccorso per le Forze dell'ordine. Devo dire che questa è
già un'attività che è stata programmata lo scorso anno; c'è un
progetto di formazione predisposto dal Centro operativo del "118"
che ha una grossa valenza, perché se venisse realizzato nella sua
interezza coinvolgerebbe la bellezza di 4000 operatori in Valle
d'Aosta, che vanno dalle Forze dell'Ordine dello Stato, cioè la
Guardia di Finanza circa 160 unità, la Polizia 378 unità, i
Carabinieri 195 unità, alla Forestale 130 unità, ai Vigili del
fuoco 110 unità, ai Vigili del fuoco volontari 1871 unità, agli
addetti al Soccorso piste 150 unità, al Soccorso alpino 85 unità,
ai maestri di sci 700 unità, i Corpi municipali 181 unità, gli
addetti alle autostrade e ai trafori 50 unità, per
un'organizzazione complessa che riguarda le modalità di chiamata
del soccorso, le posizioni laterali di sicurezza, le posizioni di
autotrasfusione, la respirazione artificiale, il massaggio cardiaco
esterno, il prelievo e il trasporto del traumatizzato mantenendo
l'asse testa-collo-tronco, la liberazione delle prime vie
respiratorie, il congelamento, le ustioni, gli avvelenamenti, le
contusioni, le emorragie, e tutto quanto riguarda l'attività
didattica, la tempistica e l'istruzione in generale.
Questo è un progetto formativo molto ambizioso, ci sono già
stati contatti con le varie Forze dell'ordine. Nell'immediato, i
due corsi che decollano sono: un corso di primo soccorso per le
Guardie forestali, rivolto a tutto il personale dipendente - per il
futuro, si pensa di organizzare anche corsi di aggiornamento per il
personale - ed un corso per le Guide alpine da articolarsi su una
giornata per 25 persone: sono previste in totale 4 giornate dal 9
al 12 ottobre prossimo.
Poi c'è un'iniziativa per quanto riguarda il progetto "Scuola
Sicura", che è stata presentata all'Assessorato della pubblica
istruzione, anzi al Soprintendente agli studi con una proposta
avanzata il 6 novembre dello scorso anno. Si tratta di
un'iniziativa che coinvolgerebbe due scuole elementari e due scuole
medie e che è già stata oggetto di incontri fra la Soprintendenza e
gli uffici tecnici dell'Assessorato e dell'USL, e che potrebbe già
concretizzarsi nell'anno scolastico ?97-?98. Uso il condizionale
perché le scuole sono subissate da richieste di interventi e il
Soprintendente agli studi deve concordare con le Organizzazioni
sindacali e con il Consiglio scolastico regionale quali tipi di
iniziative inserire nell'aggiornamento obbligatorio degli
insegnanti. E questo deve essere fatto d'intesa con i Capi
d'istituto.
Comunque è un "domaine" molto ricco, molto affascinante, molto
importante; ringrazio gli interroganti perché mi hanno dato la
possibilità di portare a conoscenza del Consiglio regionale
un'iniziativa su cui si è già riflettuto in questi ultimi due anni,
che però in gran parte deve ancora concretizzarsi. Il numero degli
operatori che sarebbero coinvolti è molto alto, comunque c'è la
disponibilità da parte di tutte le forze di collaborare, si tratta
di definire le modalità tecniche, chi le fa e come si fanno, chi
finanzia il tutto, perché l'azienda evidentemente non può mettere a
disposizione gratuitamente questo personale.
Presidente Ha chiesto la parola il Consigliere Lanièce.
Lanièce (GA) Ringraziamo l'Assessore per quanto ha appena detto.
Verifichiamo che questa nostra richiesta è stata in parte
programmata, anche se deve essere ancora attuata e concretizzata
per la gran parte.
Invitiamo l'Assessore a seguire questa problematica, visto che
riteniamo molto importante una formazione di primo soccorso in
grado di ottemperare alle situazioni di emergenza. Quindi è giusto
e opportuno che tutte le Forze dell'ordine possano partecipare a
dei corsi di formazione vista l'alta valenza dei corsi stessi e
vista l'importanza e la funzione di questi corsi di formazione per
l'intervento di primo soccorso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK