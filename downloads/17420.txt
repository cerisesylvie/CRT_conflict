Consiglio Regionale della Valle d'Aosta - Oggetto del Consiglio n. 807 del 30 luglio 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula
Oggetto del Consiglio n. 807 del 30 luglio 1999 - Resoconto
OGGETTO N. 807/XI Proposta di legge: "Partecipazione della
Regione autonoma Valle d'Aosta alla Società "Banca Popolare etica
s.c.a.r.l.".
Articolo 1 (Finalità)
1. La Regione autonoma Valle d'Aosta al fine di assicurare la
funzione sociale e solidale dell'iniziativa economica privata,
anche tramite il sostegno al volontariato e alla cooperazione
sociale, partecipa alla società cooperativa per azioni a
responsabilità limitata "Banca Popolare Etica s.c.a.r.l." con sede
legale in Padova, di seguito denominata "Banca".
Articolo 2 (Quota di partecipazione)
1. La Regione è autorizzata ad acquistare cinquecento azioni
della Banca del valore nominale unitario di Lire 100.000, per un
valore complessivo di Lire 50 milioni.
2. Il Presidente della Giunta regionale è autorizzato a compiere
tutti gli atti utili e necessari a norma di legge, al fine di
perfezionare la partecipazione di cui all'articolo 1.
3. La responsabilità della Regione è in ogni caso limitata alla
quota conferita.
4. In caso di modifica dell'atto costitutivo o dello statuto
sociale della Banca, la Regione può recedere dalla qualità di socio
con deliberazione del Consiglio regionale.
5. La Regione recede comunque dalla qualità di socio in caso di
modifica dell'atto costitutivo ai sensi dell'articolo 2514 del
codice civile.
Articolo 3 (Diritti societari)
1. I diritti conseguenti alla partecipazione della Regione alla
Banca sono esercitati dal Presidente della Giunta regionale o da un
Consigliere regionale delegato dallo stesso.
Articolo 4 (Disposizioni finanziarie)
1. L'onere derivante dall'applicazione della presente legge,
valutato in lire 50.000.000 (Euro 25.822,84), grava sull'apposito
capitolo da istituire nella parte spesa del bilancio di previsione
della Regione per l'anno 1999.
2. Alla copertura dell'onere di lire 50.000.000 per l'anno 1999
si provvede mediante riduzione di pari importo dello stanziamento
iscritto al capitolo 69020 (Fondo globale per il finanziamento di
spese di investimento), a valere sull'accantonamento previsto al
punto B.1.1. (Legge quadro per la riorganizzazione del sistema di
sostegno alle imprese e delle funzioni camerali) dell'allegato 1
del bilancio di previsione della Regione per l'anno 1999.
Articolo 5 (Variazioni di bilancio)
Alla parte spesa del bilancio di previsione della Regione per
l'anno 1999 sono apportate le seguenti variazioni:
a) in diminuzione:
Capitolo 69020: "Fondo globale per il finanziamento di spese di
investimento"
Competenza lire 50.000.000
Capitolo 69440: "Fondo di riserva di cassa"
Cassa lire 50.000.000;
b) in aumento:
Programma regionale 2.1.4.02.
Codificazione 2.1.2.5.4.3.10.32.
Capitolo 35450 (di nuova istituzione):
"Spese per la sottoscrizione di titoli azionari della "Banca
Popolare Etica s.c.a.r.l."
Competenza lire 50.000.000
Cassa lire 50.000.000.
Président
La parole au rapporteur, Conseiller
Beneforti.
Beneforti (PVA-cU)
L'ispirazione, l'idea della "Banca
Etica" è partita da chi ha ritenuto che la banca debba essere un
punto d'incontro tra risparmiatori, fra quanti condividono
l'esigenza di una più consapevole e responsabile gestione del
proprio denaro; che condividono che le iniziative socio-economiche
debbano ispirarsi ai principi di un modello di sviluppo umano e
sociale sostenibili; in un modello in cui la produzione della
ricchezza e la sua distribuzione siano fondati sui valori della
solidarietà, della responsabilità civile e della realizzazione del
bene comune.
I principi fondamentali su cui si basa il progetto Banca Etica
sono:
- la partecipazione dei soci, la possibilità di orientare il
proprio risparmio verso progetti con finalità sociali;
- il sostegno di iniziative socio-economiche senza scopo di
lucro, l'uso di garanzie non basate esclusivamente sul patrimonio,
ma sulla fiducia nelle persone e nei progetti.
La società si propone di gestire le risorse finanziarie di
famiglie, donne, uomini, organizzazioni, società di ogni tipo ed
enti, orientando i loro risparmi verso le iniziative
socio-economiche che perseguono finalità sociali e che operano nel
pieno rispetto della dignità umana e della natura.
Banca Etica si propone di svolgere inoltre una funzione
educativa nei confronti del risparmiatore e del beneficiario del
credito, responsabilizzando il primo a conoscere la destinazione e
le modalità d'impiego del suo denaro e stimolando il secondo a
sviluppare con responsabilità progettuale la sua autonomia e
capacità imprenditoriale.
Ho fatto questa premessa per inquadrare bene il perché della
Banca Popolare Etica e quali sono i principi su cui si fonda. Da
ciò si può dedurre la differenza che sussiste rispetto agli altri
Istituti di credito esistenti. È utile una banca che si fonda su
questi principi? Noi pensiamo di sì. Oggi l'economia della nostra
società si regge su una complessa e sofisticata struttura
finanziaria; il mercato finanziario ha raggiunto dimensioni e
potere in grado di condizionare le stesse linee politiche degli
Stati.
Tale mercato finanziario si regge sul risparmio, anche dei
piccoli risparmiatori che mettono a disposizione di altri una
risorsa che potrà essere utilizzata per produrre ricchezza e
benessere. La banca che raccoglie il risparmio offrendo tutela, lo
gira alle imprese affinché esse possano investirlo per rispondere
ai bisogni delle famiglie e delle imprese.
Tuttavia da un'analisi dei beneficiari del credito, a cui la
banca gira i risparmi, non tutti i soggetti possono accedervi. Solo
chi risponde a certi requisiti di competitività e di profitto e dà
determinate garanzie può ottenere il fido bancario.
Infatti, coloro che non hanno il profitto come obiettivo
finanziario e sono impegnati in attività no-profit, sono esclusi
dal credito ordinario. Per questo è necessario lo sviluppo di una
nuova banca:
- che si fondi su una dimensione etica del risparmio;
- che sappia promuovere quelle attività che non fanno
dell'efficienza e del profitto lo scopo sociale;
- che si fondi sulla solidarietà e sulla promozione sociale.
Per tali fini ed obiettivi è nata la Banca Popolare Etica che si
propone la gestione di un vero e proprio istituto di credito
innovativo, fondato sulla totale trasparenza nella raccolta di
denaro presso i risparmiatori e su una diffusione etica degli
impieghi.
Perché la banca è etica?
- perché è una banca specializzata nel credito no-profit che
poggia sulla raccolta etica del risparmio e su un impiego etico dei
finanziamenti;
- perché i depositi sono sempre nominativi e compete al
risparmiatore la scelta delle realtà a cui destinare il proprio
risparmio;
- perché possono beneficiare dei prestiti solo le organizzazioni
formalmente costituite, senza scopo di lucro, che si fondano sulla
mutualità e garantiscono la trasparenza nell'utilizzo delle
risorse;
- perché gli impieghi dei risparmi sono destinati ai settori
della solidarietà sociale, delle produzioni ecocompatibili, del
commercio equo solidale, dell'universo sociale ed educativo.
Nella sostanza la Banca Etica si rivolge al settore no-profit,
in forte crescita e che necessita di un supporto finanziario che
oggi non ottiene dagli altri istituti di credito. Certamente il
settore no-profit come tutte le imprese sociali, che non hanno fine
di lucro, possono essere solide e realizzare utili da reinvestire
in altre attività economiche che puntano al miglioramento delle
condizioni di vita di tutti.
La Banca Popolare Etica può raccogliere i risparmi di tutti i
risparmiatori ed in particolare:
- di coloro che, pur essendo tutelati nella valorizzazione dei
loro risparmi, preferiscono affidarli ad una banca di questo tipo,
in cui saranno remunerati a tassi leggermente inferiori a quelli di
mercato, ma che assicurerà la massima trasparenza informandoli sul
come vengono investiti i fondi esistenti;
- di coloro per i quali la vera remunerazione del denaro è
proprio la trasparenza, in quanto possono costantemente controllare
che con i propri risparmi non si finanzino aree non meritevoli,
come le industrie che producono armi, che creano danno alla salute
e all'ambiente, che sfruttano manodopera a basso costo o minorile,
che non tutelano la dignità umana.
Per questi motivi, ma ce ne sono altri, riteniamo opportuno che
anche le istituzioni pubbliche, Regioni e Comuni, sostengano
iniziative come questa della banca, perché come ho illustrato, si
rivolgono a quel terzo settore che ormai è diventato, in campo
sociale, un supporto indispensabile dell'ente pubblico. Infatti
l'ente pubblico oggi non è in condizioni di coprire tutte le
richieste che da detto campo provengono.
Altre Regioni e Comuni hanno già provveduto a sottoscrivere le
azioni che hanno ritenuto opportuno in quanto la proposta è
giuridicamente legittima. Trattasi per altro dell'unica realtà che
si occupa di questo settore creditizio.
Il disegno di legge si compone di 5 articoli:
- l'articolo 1 indica le finalità per le quali la Regione
autonoma Valle d'Aosta partecipa alla Banca Popolare Etica
s.c.a.r.l.;
- l'articolo 2 determina in 500 le azioni da sottoscrivere, per
un valore complessivo di lire 50.000.000 e indica la possibilità di
recesso;
- l'articolo 3 prevede che i diritti societari siano esercitati
dal Presidente della Giunta regionale o da un Consigliere regionale
dallo stesso delegato;
- l'articolo 4 contiene la norma relativa alla copertura
finanziaria;
- l'articolo 5, infine, indica le variazioni alla parte spesa
del bilancio di previsione della Regione per l'anno 1999.
La II Commissione su questo disegno di legge ha espresso
all'unanimità parere favorevole. Mi auguro che anche l'intero
Consiglio voglia esprimersi in tal senso.
Ci sono degli emendamenti tecnici al disegno di legge che
illustrerà il collega Curtaz.
Président
La parole au Conseiller Curtaz.
Curtaz (PVA-cU)
Il collega Beneforti faceva riferimento a
due emendamenti tecnici, che si sono resi necessari per un
disguido. In sede di commissione in luogo di mettere in
approvazione il testo di legge già emendato, perché questi
emendamenti erano già stati presentati in commissione, è stato
votato il testo vecchio e quindi il testo vecchio è arrivato in
aula. Si tratta di due emendamenti che trattano questioni più che
tecniche addirittura terminologiche, e che illustrerò
brevemente.
All'articolo 2, comma 1, al verbo
"acquistare"
va
sostituito il verbo
"sottoscrivere"
che è più corretto dal
punto di vista tecnico-finanziario.
Stessa cosa al comma 3, dove
"alla quota conferita"
vengono sostituite le parole
"alla quota sottoscritta".
Al comma 5 dello stesso articolo si fa riferimento all'articolo
2514, come richiama il codice civile, e si aggiunge comma 2°,
quindi
"2514, comma 2, del codice civile".
Il secondo emendamento riguarda invece l'articolo 3, i "Diritti
societari", dove si aggiunge quale possibile delegato del
Presidente della Giunta a partecipare ai diritti societari
conseguenti alla partecipazione della Regione, non soltanto un
Consigliere regionale delegato ma anche, ove necessario, un
funzionario regionale delegato dal Presidente della Giunta, che è
il titolare della rappresentanza legale della Regione nell'ambito
della Banca Etica.
Questi sono i due emendamenti che vanno riproposti per le
ragioni che ho testé illustrato.
Président
Si personne ne demande la parole, je ferme la
discussion générale.
On passe à l'examen de la loi. Je soumets au vote l'article
1
er
:
Conseillers présents et votants: 23
Pour: 23
Le Conseil approuve à l'unanimité.
A l'article 2 il y a un amendement présenté par les Conseillers
Curtaz, Squarzino et Beneforti, remplaçant le texte originaire de
l'article 2, dont je donne la lecture:
Emendamento L'articolo 2 è sostituito dal seguente:
"Articolo 2
(Quota di partecipazione)
1. La Regione è autorizzata a sottoscrivere cinquecento azioni
della Banca del valore nominale unitario di Lire 100.000, per un
valore complessivo di Lire 50 milioni.
2. Il Presidente della Giunta regionale è autorizzato a compiere
tutti gli atti utili e necessari a norma di legge, al fine di
perfezionare la partecipazione di cui all'articolo 1.
3. La responsabilità della Regione è in ogni caso limitata alla
quota sottoscritta.
4. In caso di modifica dell'atto costitutivo o dello statuto
sociale della Banca, la Regione può recedere dalla qualità di socio
con deliberazione del Consiglio regionale, ai sensi dell'articolo
2437 del codice civile.
5. La Regione recede comunque dalla qualità di socio in caso di
modifica dell'atto costitutivo ai sensi dell'articolo 2514, comma
2, del codice civile."
Je soumets au vote l'amendement:
Conseillers présents et votants: 23
Pour: 23
Le Conseil approuve à l'unanimité.
A l'article 3 il y a un amendement présenté par les Conseillers
Curtaz, Squarzino et Beneforti, remplaçant le texte originaire de
l'article 3, dont je donne la lecture:
Emendamento L'articolo 3 è sostituito dal seguente:
"Articolo 3
(Diritti societari)
1. I diritti conseguenti alla partecipazione della Regione alla
Banca sono esercitati dal Presidente della Giunta regionale, ovvero
da un Consigliere regionale o da un funzionario regionale delegati
dallo stesso."
Je soumets au vote l'amendement:
Conseillers présents et votants: 23
Pour: 23
Le Conseil approuve à l'unanimité.
Je soumets au vote l'article 4:
Conseillers présents et votants: 23
Pour: 23
Le Conseil approuve à l'unanimité.
Je soumets au vote l'article 5:
Conseillers présents et votants: 23
Pour: 23
Le Conseil approuve à l'unanimité.
Je soumets au vote le projet de loi dans son ensemble:
Conseillers présents et votants: 23
Pour: 23
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK