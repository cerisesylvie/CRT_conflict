Consiglio Regionale della Valle d'Aosta - Oggetto del Consiglio n. 52 del 27 gennaio 1983 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 52 del 27 gennaio 1983 - Resoconto
OGGETTO N. 52/VII - EVENTUALE INTERVENTO REGIONALE A FAVORE
DI UNA SOCIETA' SPORTIVA PARTECIPANTE AL CAMPIONATO ITALIANO C2 DI
PALLACANESTRO.- (
Interpellanza).
PRESIDENTE:
Do lettura dell'interpellanza presentata dal
Consigliere Minuzzo.
INTERPELLANZA
Sarà certamente noto anche all'Assessore Pollicini che la
Gagliardi-Basket sta raccogliendo lusinghieri successi nel
campionato italiano di C2; infatti attualmente è nei primissimi
posti di classifica con buone possibilità di disputare i play off
che le consentirebbero, in caso di successo, di salire in C1.
E' fuori discussione che anche questa società sportiva con il
suo comportamento contribuisce a pubblicizzare la nostra Regione e
non meno di altre squadre, di diverse attività sportive, porta
turismo in Valle.
Tenuto presente che il campionato che sta disputando la
Gagliardi-Basket come categoria è il superiore in campo nazionale
di qualsiasi torneo al quale stanno partecipando altre squadre
sportive e obbliga la società in oggetto a sopportare trasferte per
circa 600 Km.
Rilevato che per squadre praticanti discipline sportive diverse
vengono concessi cospicui contributi al di fuori della legge
26.8.1974, n. 35.
Preoccupato che eventuali problemi creati dall'insicurezza
economica per affrontare il campionato di Cl metta in condizioni
psicologiche la squadra di "mollare il tiro" come si usa dire in
termini sportivi.
Considerato che non si deve dare solo a chi chiede, ma sarebbe
opportuno farsi carico di certe situazioni per prevenire eventuali
problemi.
INTERPELLA
l'Assessore al Turismo, Urbanistica e Beni Culturali Angelo
Pollicini, per conoscere se per quanto detto in premessa non
ritenga opportuno intervenire, sentendo anche la dirigenza della
Gagliardi-Basket per conoscerne gli obiettivi, al fine di
consentire a questa società che con la sua serietà ed i suoi
risultati tiene alto il nome della Valle d'Aosta in campo sportivo,
di continuare con assoluta tranquillità il campionato, sicuro di
non dovere affrontare grosse difficoltà economiche per l'eventuale
disputa del campionato italiano C1 di Basket.
PRESIDENTE:
Ha chiesto di illustrare la interpellanza il
Consigliere Minuzzo, ne ha facoltà.
MINUZZO - (P.S.D.I.):
Qui il discorso è ben più ampio. Ho
voluto espressamente citare la Gagliardi-Basket che sta disputando
il campionato di C2 innanzitutto per la serietà e la correttezza
della Dirigenza e di conseguenza anche degli atleti, che dovrebbe
essere presa ad esempio da molte altre società che praticano altre
discipline. Sempre prendendo spunto da questa interpellanza, mi
rivolgo all'Assessore in particolare, che si è sempre dimostrato
molto sensibile al problema degli sportivi e della pratica dello
sport, anzi sta prendendo innumerevoli e lodevoli iniziative per
diffondere sempre più la pratica dello sport non solo agonistico ma
anche amatoriale nella nostra Regione, perché certe squadre che
arrivano a certi livelli, che sono costrette per forza di cose a
sopportare delle lunghe trasferte perché disputano campionati
interregionali, dovrebbero a mio avviso avere dei contributi
particolari, come è stato fatto per altre società sportive.
Detto questo, per quanto concerne esplicitamente l'interpe11anza
in oggetto, e cioè la Gagliardi Basket, c'è una relazione
abbastanza esauriente su quello che è il problema però mi corre
l'obbligo di informare un momento il Consiglio perché probabilmente
non tutti sono a conoscenza di quanto stia facendo questa società,
non solo per sè stessa ma per far conoscere il nome della Valle
d'Aosta fuori della nostra Regione, e soprattutto sull'attività
promozionale che ha svolto in questo tipo di disciplina sportiva.
Questa società sportiva, che è venuta fuori quasi all'improvviso,
sta disputando oggi un campionato con risultati lusinghieri e vive
e si sorregge esclusivamente con le proprie forze, col sostegno dei
suoi dirigenti e con le normali provvidenze istituite dalla Regione
Valle d'Aosta. Ritengo che questa società abbia dato particolare
impulso a questa disciplina favorendo l'avvio a questa attività di
molti ragazzi giovani, togliendoli dalla strada e da tutti i
pericoli che ne conseguono, per cui, tenuto conto di altri
provvedimenti e provvidenze straordinarie che la Regione ha assunto
per altre società sportive, ritengo che dovrebbe essere trattata
allo stesso modo. Questa interpellanza ha voluto essere un momento
di riferimento specifico alla Gagliardi Basket, però dovrebbe
essere una presa di posizione per tutte quelle società che
disputano dei campionati a certi livelli che certo non possono,
vista la carenza anche di sponsor nella nostra Regione, sostenere
delle spese non indifferenti, alla luce anche delle provvidenze
istituite ad hoc per altre società.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Pollicini, ne ha facoltà.
POLLICINI - (D.P.):
Innanzitutto va precisato che la
Gagliardi Basket nel caso specifico ha un intervento regionale che
è regolato dalla legge per i contributi alle Società sportive,
mentre vi sono altre società che hanno un contributo ad hoc al di
fuori dei contributi per l'Assemblea generale sportiva, perché la
loro attività viene considerata non prettamente dilettantistica ma
semiprofessionistica. Questa è la motivazione per cui l'Aosta
calcio è al di fuori delle società inserite nell'ambito
dell'Assemblea generale sportiva che fruiscono dei contributi, che
quest'anno - come sappiamo - sono stati aumentati di 100 milioni e
la Federazione Basket ha avuto la sua quota aumentata da 15 a 20
milioni. Quindi, fintantoché una società rimane nell'ambito
prettamente dilettantistico e perciò fruisce dei contributi
relativi all'Assemblea sportiva, non può fruire di contributi extra
sede sportiva perché non si possono sommare i due. E' vero che vi è
stato un caso specifico relativo all'ASIVA per particolari
motivazioni irripetibili nel caso della Gagliardi-Basket.
Innanzitutto occorre tenere presente che noi dobbiamo regolamentare
la materia in senso generale e non in senso specifico caso per
caso, proprio perché la legge si è proposta l'obiettivo di evitare
che le singole società o federazioni potessero richiedere
singolarmente contributi, perché in quel caso probabilmente non vi
sarebbe stata sufficiente garanzia di obiettività nella
concessione.
Tant'è vero che la Regione non fa altro che ratificare le
suddivisioni dei finanziamenti che autonomamente l'Assemblea
generale sportiva, che è composta da tutte le Federazioni, propone
alla Giunta stessa. A questo proposito va detto che l'Assemblea
generale sportiva dispone anche di fondi straordinari che alcune
volte vengono erogati, come è stato il caso ad esempio lo scorso
anno per la ginnastica o per altre attività, per cui un altro tipo
di intervento lo si può avere nell'ambito dell'Assemblea generale
sportiva per motivi particolari; in questo caso probabilmente ci
sono e quindi è possibile avere questo tipo di intervento.
Per quanto riguarda un contributo ad hoc, il discorso è diverso:
la Gagliardi Basket dovrebbe uscire dall'ambito dell'Assemblea
generale sportiva ed assumere la veste di società
semiprofessionistica. Per poter definire il problema nel suo
complesso, penso sia opportuno avere un contatto che non ho mai
richiesto, per la verità: ritengo senza assumere alcun impegno in
questo momento, che il contatto possa fornire un quadro preciso
della società e dei suoi problemi ed io d'altra parte potrei
presentare un quadro preciso della posizione che ha la Regione in
proposito.
PRESIDENTE:
Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
Per ringraziare l'Assessore
sopratutto per l'ultima parte del suo intervento, in cui è venuta
la risposta concreta all'interpellanza. Quando l'Assessore dice che
non ha mai avuto contatti e che non è mai stato sollecitato ad
averne, probabilmente ha completamente ragione; questo però attesta
quanto ho detto in premessa della serietà e della correttezza della
società, della dirigenza stessa che ha sempre cercato di far fronte
agli oneri con i propri mezzi.
Questa interpellanza è solo data dalla preoccupazione per
l'insicurezza economica per poter disputare un campionato di Cl o
comunque ripetere per il secondo anno un campionato di C2, che la
costringe a fare una percorrenza di ca. 6000 Km. con costi di
trasporto e pernottamento, sebbene questi ragazzi non li facciano
perché dal sabato pomeriggio rientrano alle cinque della domenica
mattina. Quindi vediamo anche i sacrifici ai quali si sottopongono
per poter disputare il campionato.
Mi dichiaro soddisfatto della risposta che mi ha fornito
l'Assessore e mi auguro che si riesca a trovare un meccanismo per
cui si riesca a dare una mano a questa società che sta disputando
un lusinghiero campionato di C2 di pallacanestro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK