Consiglio Regionale della Valle d'Aosta - Oggetto del Consiglio n. 895 del 18 settembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Stoccaggio e smaltimento rifiuti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 895 del 18 settembre 2019 - Resoconto
OGGETTO N. 895/XV - Interrogazione a risposta immediata:
"Notizie sull'apertura di nuove discariche per rifiuti speciali non
urbani e non pericolosi in Valle d'Aosta".
Rini (Presidente) -
Punto n. 3.02 all'ordine del giorno.
La parola alla collega Pulz.
Pulz (ADU VDA)
- Con questa interrogazione Ambiente
Diritti Uguaglianza Valle d'Aosta vorrebbe richiamare l'attenzione
della popolazione tutta sul fatto che il nostro territorio sembra
essere destinato ad ospitare un vero e proprio sistema di
discariche che sono nate a seguito di autorizzazioni per il
conferimento degli inerti, ma che poi via via, grazie alle deroghe
che sembrano un po' troppo facili - tanto che il nullaosta pare che
a breve verrà denominato "nulla Aosta" -, da discariche per rifiuti
speciali non urbani e non pericolosi succede che si ritrovino a
poter accogliere anche rifiuti assimilabili e inerti che tuttavia
hanno un contenuto di sostanze potenzialmente pericolose,
soprattutto perché le reazioni chimiche fra i diversi elementi sono
obiettivamente incontrollabili. È questa la storia della discarica
privata di Pompiod, localizzata fra i comuni di Aymavilles e
Jovencan, per cui oltre... anzi, proprio 1.132 cittadini, tra cui
anche la sottoscritta - perché ben prima che politici siamo
cittadini -, hanno manifestato vive preoccupazioni; petizione a
partire dalla quale la III Commissione consiliare proprio ieri ha
avviato l'iter delle analisi e delle audizioni. Un gruppo di
Consiglieri ha presentato una mozione che ci permetterà - speriamo
proprio in questo Consiglio, se esauriremo l'ordine del giorno - di
approfondire il dibattito sulla questione. Ora ci giungono notizie
altrettanto allarmanti da Issogne, dove la discarica non si trova
in mezzo alle abitazioni e alle vigne, al deposito delle fontine,
al sentiero naturalistico, alla riserva di pipistrelli come a
Pompiod, ma è decisamente più vasta e vicina - finisco subito - al
torrente di pregio Chalamy; sempre lui, poveretto, già sfruttato al
massimo e per nulla rispettato com'è. Abbiamo presentato
un'interpellanza specifica in proposito.
Noi quindi interroghiamo velocemente il Governo regionale al
fine di sapere di quante altre discariche come quella di Pompiod,
che dovrebbe appunto accogliere rifiuti speciali non urbani e forse
non pericolosi, provenienti in gran parte da fuori Valle,
l'Assessorato all'ambiente sta predisponendo l'apertura in Valle
d'Aosta, a quante ha già dato la concessione.
Presidente -
La parola all'Assessore Chatrian per la
riposta.
Chatrian (AV)
- Grazie, collega, perché ci dà la
possibilità di fare un po' di chiarezza, soprattutto che sia alla
portata di tutti quello che è stato fatto, che si sta facendo, ma
principalmente quello che vorremmo fare. Prima di rispondere alla
domanda c'è da precisare che ci sono discariche a titolarità
privata e discariche a titolarità pubblica. La discarica di Pompiod
è a titolarità privata e avremo modo, durante il sopralluogo,
durante gli incontri con la Commissione e con i tecnici, e con la
procedura amministrativa che è stata messa in campo a 360°, di
entrare nel merito. Ieri abbiamo avuto le prime risposte per quanto
riguarda i prelievi che sono stati fatti. La Regione, invece, è
titolare della discarica di Pontey e non sta predisponendo alcuna
nuova discarica.
Fatta questa piccola premessa, vorrei precisare e mettere in
evidenza tre elementi: primo, la Regione, in quanto proprietaria
della discarica per rifiuti speciali non pericolosi e inorganici di
Pontey, ha posto un vincolo autorizzativo al ricevimento di rifiuti
provenienti da altre regioni e dall'estero; secondo: i comuni in
cui sono presenti discariche per rifiuti inerti a titolarità
pubblica con i propri regolamenti di conferimento dei rifiuti hanno
generalmente posto il vincolo di accettazione dei rifiuti prodotti
solo nell'ambito del Comune titolare della discarica; terzo: le
imprese private titolari delle discariche per i rifiuti inerti
possono invece accettare provenienti anche da altre regioni purché
compatibili con la tipologia di discarica autorizzata.
Per quanto concerne invece i rifiuti speciali, classificazioni
in cui rientrano anche i rifiuti inerti, la normativa comunitaria
prevede in via generale l'assimilazione degli stessi alle merci e
di conseguenza vige una libera circolazione. Una Regione quindi non
può vietare in via generale l'importazione da altre regioni di
rifiuti speciali e neppure vietare l'importazione o l'esportazione
di rifiuti speciali verso Paesi dell'Unione europea o terzi. Spero
di aver risposto nel merito in maniera puntuale alla collega.
Avremo modo - penso e spero - in maniera fattiva di informare il
Comitato, la comunità, le comunità tutte di qual è il prosieguo, il
modus operandi
, soprattutto penso che la parte più
importante sia quella della salvaguardia della salute e
dell'ambiente della nostra comunità e dei nostri cittadini.
Presidente -
La parola alla collega Pulz per la
replica.
Pulz (ADU VDA)
- Assessore, la sua risposta purtroppo non
ci tranquillizza, anche se avremo modo di approfondire. Sappiamo
bene di essere totalmente inseriti, anche in Valle d'Aosta, in
un'economia di mercato che non guarda certo in faccia i cittadini e
siamo altrettanto coscienti - anche la popolazione valdostana tutta
dovrebbe diventarlo - che gli strumenti normativi di cui disponiamo
non limitano a sufficienza il sistema delle autorizzazioni e ancor
più delle deroghe, che alla fine vengono date nell'arbitrio, perché
la gamma dei rifiuti è vastissima e il mondo delle sostanze
pericolose immenso. La normativa attualmente si accontenta di
un'autocertificazione da parte di chi conferisce nella discarica e
il gestore, che ne è responsabile, chiede la documentazione e può
fare controanalisi selezionando i materiali, perché è
oggettivamente impossibile analizzarli tutti; in più, sappiamo che
le analisi costano molto. La politica crediamo debba sapersi
mettere nei panni dei cittadini, soprattutto di quelli che si
sentono in difficoltà, perché altrimenti se ne allontaneranno.
Vorrei fare una proposta finale brevissima: visto che il
pregiato messale meraviglioso degli Challant verrà poi ospitato nel
castello di Issogne, perché non fare un biglietto di ingresso
integrato per i turisti castello-discarica? Così potranno subito
fruire dei due lati della medaglia e conoscere meglio la Valle
d'Aosta!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK