Consiglio Regionale della Valle d'Aosta - Oggetto del Consiglio n. 598 del 30 maggio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 598 del 30 maggio 1984 - Resoconto
OGGETTO N. 598/VIII - RATIFICA CON MODIFICAZIONI DELLA
DELIBERAZIONE N. 1878, IN DATA 30 MARZO 1984, ADOTTATA DALLA GIUNTA
REGIONALE IN VIA D'URGENZA.
PRESIDENTE:
Do lettura della deliberazione in oggetto
allegata al punto 22 dell'ordine del giorno dell'adunanza:
LA GIUNTA REGIONALE
DELIBERA
1°) di approvare, nel testo allegato, lo schema di
convenzione da stipulare con la Società International Service
S.r.l., corrente in Pralungo, per la concessione in comodato ed in
locazione di un fabbricato industriale nonché per il finanziamento
di attività produttiva nel Comune di Châtillon, come meglio
specificato in premessa;
2°) di conferire alla FINAOSTA S.p.A. l'incarico di
effettuare il finanziamento di cui si tratta, consistente nella
concessione di un mutuo per l'ammontare di lire 870 milioni, al
tasso di interesse nella misura stabilita al paragrafo 2.3.1.
dell'allegato schema di convenzione, ammortizzabile con rate
semestrali costanti in 8 anni;
3°) di stabilire che il perfezionamento del mutuo, anche con
erogazioni parziali, sia subordinato alla stipulazione della
convenzione di cui al precedente paragrafo 1), alla prestazione di
garanzia fidejussoria da parte dei soci della società di cui
trattasi, nonchè alla presentazione di adeguata documentazione
comprovante i costi sostenuti per l'insediamento dell'attività
indicata in premessa;
4°) di dare atto che per l'interven
to
di cui ai
paragrafi precedenti sarà utilizzato il fondo di dotazione di cui
all'art. 9 della legge regionale 28 giugno 1983, n. 16 e successive
integrazioni.
... OMISSIS ...
PRESIDENTE
: Ha chiesto la parola il Consigliere
Riccarand; ne ha facoltà.
RICCARAND (N.S.):
Credo che sia difficile per il
Consiglio pronunciarsi su questo schema di convenzione del quale
non viene fatta da parte della Giunta una opportuna
illustrazione.
Ci troviamo di fronte ad una convenzione con la Società
INTERNATIONAL SERVICE in cui mancano una serie di dati per riuscire
a comprenderne il vero significato. Manca la descrizione delle
caratteristiche della Società, il capitale sociale e le esperienze
produttive di questa società. Non c'è una descrizione, se non molto
generica, del tipo di produzione che si vuole attuare e delle
possibilità di mercato che si ritiene possa avere questo tipo di
produzione. Anche la piantina che è allegata non è decifrabile, è
incomprensibile e non aiuta a capire qual è il significato di
questo intervento.
Infine manca anche nella bozza di convenzione l'indicazione di
quelli che potranno essere i costi di ristrutturazione della
costruzione industriale da mettere a disposizione della
INTERNATIONAL SERVICE, e quindi diventa difficile valutare
l'esposizione finanziaria della Regione.
Io chiedo che, poichè non è stato possibile esaminare questa
delibera preventivamente in sede di commissione, si diano alcune
delucidazioni sui punti che ho indicato in precedenza.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Anche noi, leggendo la delibera di
Giunta proposta per la ratifica, diciamo che sarebbe stato più
opportuno che la convenzione non venisse presentata come ratifica
ma come oggetto dell'ordine del giorno del Consiglio. Ribadiamo
questa nostra convinzione di opportunità, salvo casi
eccezionali.
Su questo argomento abbiamo pochi elementi. Il tutto può essere
chiaro per chi conosce i retroscena, ma non per chi non li conosce.
Qual è il capitale sociale di questa S.r.l.? Il capitale di rischio
ha una sua importanza e vorremmo quindi sapere quanto i privati
rischiano come capitale sociale.
Chi sono i soci? Anche questo è importante; alcuni dicono che
siano gli stessi della Hôneconf, della CIESSE, della VALLY
confezioni. C'è forse una espansione di industrie già operanti in
Valle d'Aosta o no? Vorrei ricordare che nel passato si diceva che
nel settore tessile non si sarebbe più dovuto investire e la prima
convenzione capita proprio nel settore tessile. Si pensa di
trasferire e mantenere la sede in Valle? La società è di nuova
costituzione o esisteva già? Quando inizierà l'attività?
Si dice che la manodopera sarà reperita tra Châtillon e i comuni
limitrofi, ma non si fa cenno agli ex dipendenti della Montefibre.
Sarebbe stato opportuno, come è stato fatto per i dipendenti della
COINCA, inserire gli ex dipendenti della Montefibre.
Nella convenzione si parla di ristrutturazione ma non si parla
di cifre: per ratificare questa convenzione si dovrebbe sapere
quanto costa alla Regione il progetto presentato. A noi risulta che
in una parte di questo stabilimento c'è stato un incendio: che
danni ci sono stati e quali sono le responsabilità?
Noi abbiamo presentato una serie di emendamenti che portano
alcune modifiche nel testo. Nel punto 1.4. proponiamo di mettere al
posto di "Alla fine di ogni esercizio" la frase "Alla fine di ogni
semestre". Sempre allo stesso punto dopo la frase "Dell'occupazione
e.." prima "della produzione" aggiungere "Alla fine di ogni
esercizio entro il termine dell'approvazione del bilancio una
relazione ....". Al punto 2.3.1. aggiungere in fondo, che la ditta
riceve un mutuo di 870 milioni al 50% del tasso di riferimento e
pertanto se non rispetta gli impegni, deve restituire il mutuo al
cento per cento proponiamo quindi di aggiungere: "Nel caso di
mancato rispetto del punto 1.2. il tasso di interesse sarà pari al
100% del tasso di riferimento, stabilito con Decreto del Ministero
del Tesoro, in vigore alla data di stipulazione del contratto, a
partire dal semestre successivo in cui le condizioni prescritte al
punto 1.2. non si sono verificate o è stata omessa la trasmissione
alla FINAOSTA della situazione di cui al punto 1.4." Se non vengono
rispettate delle clausole la penale sia quella che la società
rimborsi il tasso al 100%. L'altro emendamento da aggiungere in
fondo è che la FINAOSTA abbia la possibilità di poter controllare i
cambiamenti di soci.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Debbo riconoscere che è molto
difficile venire in Consiglio e approvare una convenzione del
genere. Sarebbe stato più opportuno discuterne nelle varie
commissioni, avremmo avuto più tempo a disposizione.
Quello che mi preoccupa in modo particolare è un'affermazione
che molto tempo fa aveva fatto l'Assessore Pollicini in una
riunione e cioè che qualsiasi investimento in Valle d'Aosta da
parte di qualsiasi società sarebbe dovuto avvenire previo
accertamento dello stato patrimoniale della stessa società e una
eventuale ipoteca immobiliare. Questo non risulta nella
convenzione.
In essa inoltre non si parla proprio dei soci: non vorremmo
trovarci i soliti personaggi che girano da una società
all'altra.
Prima di approvare una convenzione di questo genere sarebbe
opportuno avere delle indicazioni ben precise, specie sullo stato
patrimoniale di questa società. L'Assessore si era impegnato
davanti ai sindacati a dare questi chiarimenti ogni qual volta ci
fosse stata la possibilità di un investimento.
Ma in questo caso non è stato fatto.
Per quanto riguarda gli emendamenti del P.C.I., io credo che
possano essere accolti perchè danno chiarezza ad una convenzione
sulla quale ho molti dubbi nell'esprimere un parere favorevole.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Io condivido quanto hanno detto i
colleghi sulle richieste di chiarimento.
Mi sembra però che si proceda senza un quadro di riferimento
generale, in modo quasi episodico: oggi arriva l'INTERNATIONAL
SERVICE, domani potrà arrivare qualsiasi altra società. L'Assessore
potrà dire che siamo soggetti alle proposte altrui, ma così facendo
possiamo anche darci alla pastorizia piuttosto che regalare soldi,
come abbiamo sempre fatto anche in passato. Si è sempre detto che
col passato bisognava chiudere e che non bisognava ripetere certi
errori che avevano portato tanti danni nel processo di
industrializzazione della nostra Regione.
In questo caso è stata fatta una indagine di mercato? Ci si è
preoccupati di sapere se la INTERNATIONAL SERVICE potrà continuare
a spedire dei capi di abbigliamento oppure questa ditta fra dieci
giorni, mesi o anni, finirà nel novero delle ditte perdute che sono
una caratteristica della nostra Regione? La "mappa", di cui si è
tanto discusso, serviva anche per proiettare all'esterno un certo
tipo di modello di sviluppo; siamo soggetti invece al primo che
arriva e che offre garanzie molto limitate. Inoltre le 48 unità
lavorative non mi sembra che risolvano certi problemi, soprattutto
in una zona depressa come quella di Châtillon.
Tutto sommato, rispetto alla estemporaneità di prima non abbiamo
riscontri molto diversi, continuiamo a cercare industrie un pò a
tastoni e non sappiamo quello che vogliamo fare noi. Non avendo un
piano di riferimento, il discorso si limita alla accettazione delle
proposte degli altri. Si può obiettare che si deve prendere quello
che arriva e forse questo può anche essere vero perchè alcune
regioni del Sud offrano maggiori garanzie della Valle d'Aosta.
Come Regione e come Assessorato non abbiamo ancora detto con
chiarezza che cosa vogliamo fare.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Pollicini; ne ha
facoltà.
POLLICINI (Féd. D.P. - U.V.P.):
Il tono tribunizio del
Consigliere Torrione mi piace veramente ed è anche in sintonia con
il momento elettorale che stiamo vivendo.
Comunque, non è assolutamente vero che prendiamo quello che ci
capita, tant'è vero che la Giunta, in una prima selezione, ha
scartato 25 iniziative su 40, secondo principi abbastanza logici e
razionali illustrati più volte in questa sede. Ciò dimostra che non
prendiamo qualsiasi iniziativa a scatola chiusa.
Ma non possiamo dimenticare che il momento attuale non è quello
in cui noi possiamo scegliere l'industria elettronica, la
telematica, l'informatica, ecc. Tutti possono sedersi a tavolino e
dire che cosa ci vorrebbe, però noi, a differenza della minoranza,
dobbiamo fare i conti con una realtà critica per tutto il paese, le
cifre che ho citato poco fa, quando si parlava di un settore
specifico, lo stanno a dimostrare.
Dovremo cercare di avere una linea coerente, e noi pensiamo di
averla, compatibilmente con la situazione obiettiva. La Giunta e la
maggioranza non hanno la bacchetta magica. La crisi è presente in
tutte le regioni italiane ed è al di sopra della colorazione
politica dei legislatori regionali.
Non abbiamo nessun contributo a titolo gratuito, il fondo
perduto che c'era una volta come incentivo all'insediamento non c'è
più, non solo, ma nessun finanziamento attraverso mutuo viene dato
se non ci sono precise garanzie che il fruente non surroghi
l'eventuale fallimento dell'iniziativa. La Regione non paga un
eventuale fallimento aziendale se non sotto forma di costo sociale
(che è già altissimo), ma non sotto forma di costo finanziario,
perchè qualsiasi mutuo prima di essere erogato deve avere precise
garanzie patrimoniali, fidejussorie o bancarie, in maniera tale da
essere sollevati da qualsiasi possibilità che la Regione paghi per
conto del fruente. C'è quindi un investimento ed un coefficiente di
rischio personale da parte dell'imprenditore.
Certamente va tenuto presente che oggi non è facile trovare
industriali disposti a collocarsi in Valle d'Aosta se non a certe
condizioni, ma questo succede da tutte le parti. Non faccio il
discorso del Sud, che da a fondo perduto il 25% ed un mutuo
all'interesse del 5,70% ed inoltre, per dieci anni, la
fiscalizzazione degli oneri sociali: questa è la legge oggi
operante nel Mezzogiorno. Noi non saremo mai concorrenziali in
questo campo, però crediamo di avere gli strumenti che sono in
grado di essere operativamente interessanti e cioè il tasso
agevolato ed eventuali infrastrutture o in comodato o in leasing
oppure in una forma che serva alla Regione per rientrare dei
capitali che investe.
Che tipo di attività svolgerà la INTERNATIONAL SERVICE? Si
tratta di un magazzino con possibilità di confezionare capi
sportivi ed è previsto che, quando sarà completato, potrà gestire 3
milioni di capi. Perchè la Società vuole svolgere qui la sua
attività, dove si trova, che tipo di società è e da chi è formata?
Rispondo dicendo che questo è un magazzino operante attualmente in
una cittadina in provincia di Pavia, dove però ha dimensioni
insufficienti. In esso si conserverà la merce e si confezioneranno
anche i capi. In un secondo tempo ci sarà anche il reparto
tagliatori. Le persone che sono inserite in questa nuova attività
per ora sono 48. Il magazzino ha un grosso mercato in Francia ed in
Svizzera, e questa è la ragione del trasferimento da Pavia in Valle
d'Aosta, regione più vicina al mercato transalpino. Il gruppo Basso
detiene la maggioranza della società. In questo momento non conosco
le generalità anagrafiche dei singoli azionisti che compongono la
società, ma mi riprometto di fornire in giornata ai Consiglieri
queste informazioni.
Il riadattamento da una vecchia struttura industriale, che era
stata costruita per svolgere l'attività chimica, ad una nuova che
opera nel settore tessile ha grande rilevanza, perchè si tratta di
un magazzino di distribuzione a livello europeo. Questa attività
raccoglie tutta una serie di produzioni, non soltanto dalla
Hôneconf ma anche da altre ditte produttrici e da terzisti che
operano nel settore della confezione e della maglieria sportiva. Il
riadattamento è fatto in base ad un progetto che tiene conto di una
struttura di immagazzinamento computerizzata, che utilizzerà degli
elevatori perchè l'edificio è alto 11 metri. Pertanto, in rapporto
all'attuale struttura dell'edificio e al progetto preparato in
questi giorni, si faranno i conteggi dei costi, perchè quando è
stata elaborata la convenzione ancora non si conoscevano. E'
un'area che va ristrutturata, anzi alcuni edifici potranno essere
abbattuti, perchè non si prestano a essere riconvertiti ad altra
funzione, e, poichè c'è la volumetria, in quell'area si potrà
costruire un altro edificio per altre finalità di carattere
operativo.
L'incendio è incominciato verso le ore 17.00 di venerdì sera ed
è stato domato alle ore 9.00 di sabato mattina. La struttura che
dovrebbe essere utilizzata dall'INTERNATIONAL SERVICE è quella che
per prima deve essere liberata dai vecchi impianti. La società ha
provveduto a togliere tutte le tubazioni che contenevano l'acetato
e una ditta di demolizioni provvede a togliere i macchinari.
Operando con il cannello si è sviluppato l'incendio, che non è
stato avvertito subito; comunque la ditta è assicurata. All'inizio
si pensava che fosse stato lesionato il tetto ma oggi
pare
che non sia necessario rifarlo, comunque attendiamo il giudizio dei
periti e solo così avremo delle indicazioni precise.
E' previsto, salvo contrattempi, che entro luglio si possa dare
inizio alle assunzioni, ma non possiamo essere precisi perchè
bisogna ripulire lo stabilimento, installare i nuovi impianti e
preparare il personale. Nel corso dell'anno successivo seguiranno
altre assunzioni che, a parità di condizioni, verranno fatte
prioritariamente tra coloro che erano dipendenti della ex
Montefibre, in base ad una logica che va sottoscritta.
Per gli emendamenti presentati dal Consigliere Millet diciamo
che nel primo emendamento si propone di sostituire la verifica con
una verifica annuale perchè riteniamo che sia più equilibrato
richiedere ogni anno una verifica sull'andamento della società. Nel
secondo emendamento si chiede una relazione sul bilancio: riteniamo
che l'emendamento possa essere accettato, mentre invece per quanto
riguarda i punti successivi riteniamo che non sia il caso di
introdurre queste varie innovazioni perchè è sufficiente che sia
avvertita direttamente la Regione e che si segua la situazione.
Per quanto riguarda la penale, che in caso di mancato rispetto
della convenzione dovrebbe elevare l'interesse dal 50% del tasso di
riferimento al 100%, non siamo d'accordo perchè va detto con molta
chiarezza che il mercato non lo guida né l'azienda né la Regione.
Se ci sono oggettive oscillazioni di mercato che creano una caduta
verticale è inutile chiedere di mantenere la situazione. Un
fallimento per mancanza di lavoro non può essere gestito da
nessuno.
Riteniamo opportuno seguire costantemente l'andamento della
società e, riepilogando, siamo d'accordo sul secondo e sul quinto
emendamento e diciamo no al terzo e al quarto emendamento.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Poichè ci mancano alcuni dati, il nostro
Gruppo si asterrà in quanto non abbiamo elementi di giudizio
sufficienti. Da parte nostra non abbiamo mai detto che non vogliamo
che si intervenga, però c'è modo e modo di intervenire.
Riteniamo che l'azione della Giunta rientri nella sua doverosa
responsabilità, che ha accettato deliberatamente. Noi non stiamo
all'opposizione perchè lo abbiamo scelto noi!
A me pare assurdo firmare una convenzione senza sapere quanto
viene a costare la ristrutturazione
....interruzione ....
POLLICINI (Féd. D.P. - U.V.P.):
L'affitto dei locali è
calcolato in base al costo di acquisto sommato a quello di
ristrutturazione.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Cinque miliardi per una ristrutturazione
sono eccessivi ed inoltre sarebbe stato opportuno conoscere la
cifra da spendere per la ristrutturazione prima di firmare la
convenzione. Quindi, visto che ci mancano questi dati, noi ci
asteniamo e insistiamo sull'emendamento relativo alla penale.
Chiediamo la votazione sull'emendamento che non è stato accettato,
quello al punto 2.3.1. Ritiro perciò il primo ed il terzo
emendamento.
PRESIDENTE:
Se nessuno chiede la parola, do lettura
dell'emendamento aggiuntivo al punto 1.4. e lo pongo in
votazione:
-
Aggiungere
al
punto 1.4"dopo.... dell'occupazione,
e..... alla fine di ogni esercizio entro il termine per
l'approvazione del bilancio una relazione...."
ESITO DELLA VOTAZIONE
Presenti, votanti e favorevoli: 26.
Il Consiglio approva all'unanimità.
PRESIDENTE:
Do lettura dell'emendamento proposto al punto
2.3.1. e lo pongo in votazione:
Aggiungere alla fine del punto 2.3.1"Nel caso di mancato
rispetto del punto 1.2. il tasso di interesse sarà pari al 100% del
tasso di riferimento stabilito con Decreto del Ministero del
Tesoro, in vigore alla data di stipulazione del contratto a partire
dal semestre successivo, in cui le condizioni prescritte al punto
1.2. non si sono verificate
o
è stata omessa la trasmissione
alla FINAOSTA della situazione occupazionale di cui al punto
1.4."
ESITO DELLA VOTAZIONE
Presenti: 28
Votanti: 28
Favorevoli: 9
Contrari: 19
Il Consiglio non approva.
PRESIDENTE:
Do lettura dell'emendamento presentato dal
Consigliere Millet e lo metto in approvazione:
Aggiungere il seguente punto 2.4. "La società si impegna a
mettere a disposizione della FINAOSTA, ogniqualvolta essa lo
richieda, il libro soci per verificare la proprietà delle quote
azionarie e il valore delle quote azionarie delle singole proprietà
e a comunicare tempestivamente le variazioni che possono avvenire
sia nella proprietà delle quote azionarie e
sia nelle
percentuali delle quote azionarie tra le singole
proprietà".
ESITO DELLA VOTAZIONE
Presenti, votanti e favorevoli: 28.
Il Consiglio approva all'unanimità.
PRESIDENTE:
Do lettura dell'oggetto n. 1878 nel testo
emendato:
IL CONSIGLIO
DELIBERA
1) di ratificare, ad ogni effetto, con le modificazioni di
cui ai punti 2) e 3) la sottoindicata deliberazione adottata dalla
Giunta regionale in via d'urgenza e salvo ratifica da parte del
Consiglio;
Oggetto
n. 1878 in data 30 marzo 1984:
Concessione in comodato ed in locazione di stabilimento
industriale e finanziamento di attività produttiva a favore della
INTERNATIONAL SERVICE S.r.l. - Approvazione dello schema di
convenzione. Conferimento di incarico fiduciario alla FINAOSTA
S.p.A.
di aggiungere al punto 1.4. dello schema di convenzione dopo
"... dell'occupazione, e ..." "...alla fine di ogni esercizio entro
il termine per l'approvazione del bilancio una
relazione...";
aggiungere il seguente punto 2.4. allo schema di
convenzione:
"La
società si impegna a mettere a disposizione
della FINAOSTA, ogniqualvolta essa lo richieda, il libro soci per
verificare la proprietà delle quote azionarie e il valore delle
quote azionarie delle singole proprietà e a comunicare
tempestivamente le variazioni che possono avvenire sia nella
proprietà delle quote azionarie
e
sia nelle percentuali
delle quote azionarie tra le singole proprietà".
PRESIDENTE:
Pongo in votazione l'oggetto n. 1878, testè
letto:
ESITO DELLA VOTAZIONE
Presenti: 28
Votanti: 18
Favorevoli: 18
Astenuti: 10 (Baldassarre, Breuvé, Cout, Dolchi, Mafrica,
Millet, Pascale, Riccarand, Tonino, Torrione)
Il Consiglio approva.
PRESIDENTE:
Credo di interpretare il pensiero di tutti
voi nel sospendere la seduta.
La seduta è sospesa.
La seduta termina alle ore 13,12.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK