Consiglio Regionale della Valle d'Aosta - Oggetto del Consiglio n. 1743 del 25 gennaio 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Finaosta
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1743 del 25 gennaio 2006 - Resoconto
OGGETTO N. 1743/XII - Rilancio della funzionalità direzionale ed
operativa della Finaosta S.p.a.. (Interpellanza)
Interpellanza
Vista l'importanza del ruolo operativo della Finaosta S.p.A.
e della vacanza della sua Presidenza;
Tenuto conto della nuova normativa relativa alla costituzione
della società finanziaria regionale per lo sviluppo economico della
Regione Valle d'Aosta;
i sottoscritti Consiglieri regionali
Interpellano
il Presidente della Regione o l'Assessore competente per
conoscere:
1) come intenda agire per ridare funzionalità direzionale ed
operativa alla Società in oggetto.
F.to: Salzone - La Torre - Lavoyer
Presidente - La parola al Consigliere Salzone.
Salzone (FA) - Lo scopo principale di questa interpellanza è
quello di conoscere meglio quali sono gli indirizzi e le novità che
questa Amministrazione intende adottare, alla luce della riforma
che ha interessato il diritto societario e alla recente iscrizione
di "Finaosta S.p.a." nelle liste del T.U. delle leggi in materia
bancaria.
Tenuto conto che si vuole o si rende necessario modificare la
legge istitutiva di "Finaosta", intendiamo approfondire in via
preliminare quali sono le nuove competenze, che si intende
attribuire a "Finaosta", e che la nostra attenzione rispetto a
questo problema deriva dal fatto che, a nostro avviso, la presenza
del pubblico nel sistema economico valdostano stia sforando in un
sistema mastodontico, che mortifica o disincentiva la libera
imprenditoria: sono cose che avevamo già detto in sede di bilancio.
Infatti, sono già 53 le società all'interno delle quali
l'Amministrazione regionale ha una partecipazione diretta o tramite
"Finaosta"; cito: il raccordo autostradale della Valle d'Aosta, la
"RAV", la "SITRASB", il "Casinò de la Vallée", "Finaosta", servizi
previdenziali e poi tramite "Finaosta" la "CVA", "Finaosta
Iniziative", "Servizi turistici valdostani", "Struttura Valle
d'Aosta", "Autoporto Valle d'Aosta", "Pila", "Finbard", "Progetto
formazione", "Monte Rosa", "Centro sviluppo", "Funivie del Gran San
Bernardo", " Funivie del Monte Bianco", "Aosta Factor"...
Oggi si parla della volontà di costruire una compagnia di
assicurazione di proprietà regionale; domani, probabilmente - me lo
dirà lei, Assessore -, si vorrà gestire il testo tanto atteso e
allettante del fondo pensioni? Alla luce degli ultimi avvenimenti
di cronaca, relativi alle vicende legate alla scalata di
"Antonveneta" e "BNL", consigliamo la lettura di un editoriale
dell'ex Ministro Siniscalco su "La Stampa" del 17 gennaio 2006
intitolato "Il capitalismo degli amici"; per questo mi auguro che
non si assimili mai questo fatto alla nostra realtà. È un articolo
molto interessante, cito solo 3 righe per far capire qual è il
concetto:
"Il capitalismo degli amici è un termine usato per
definire e criticare il mercato dei capitali emerso nella Russia di
Yeltsin dopo le privatizzazioni, dove intrecci fra manager e
politica, incertezza delle regole, assenza di trasparenza e di
tutela per azionisti e creditori hanno generato oligarchie ed
enormi arricchimenti, a scapito dello sviluppo e del mercato. Da
allora il termine è stato usato per tutti i casi perversi, di
intrecci fra politica, banche e imprese".
Ora lei mi dirà che forse ho estremizzato un concetto, ma in un
momento in cui è molto importante riportare il senso della moralità
all'interno della politica, riteniamo che su queste cose bisogna
stare molto attenti, nella consapevolezza che, come abbiamo già
sostenuto, riteniamo che la Regione dovrebbe impostare la sua
presenza nelle diverse società di partecipazione in una logica di
aiuto iniziale, insomma una presenza a tempo: questo è e rimane un
nostro concetto, che speriamo con il rinnovo della legge istitutiva
di "Finaosta" si cerchi di salvaguardare.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Devo dire che l'illustrazione
dell'interpellanza da parte del collega Salzone è stata opportuna,
perché nell'interpellanza erano posti dei temi che mi avevano
tratto in inganno, nel senso che vista la citazione del ruolo e
della vacanza della Presidenza, avevo addirittura inteso cosa era
stato fatto per sostituire o per nominare il nuovo Presidente, per
cui mi ero preparato ad un'altra domanda, anche perché dice il
testo:
"Vista l'importanza del ruolo operativo della "Finaosta
S.p.a." e della vacanza della sua Presidenza"
, e
"come
intenda agire per ridare funzionalità direzionale e operativa alla
Società in oggetto"
, immaginavo a cosa pensano per nominare il
Presidente. Ne approfitto però per dire che abbiamo la legge
regionale n. 11/1997, per cui entro 45 giorni dal verificarsi della
vacanza bisogna sostituirla e quindi, rispetto alle tempistiche,
credo che il 26 scadranno i termini per coloro che, avendo i
requisiti, possono dare la loro disponibilità: chi avesse i
requisiti, può presentare la domanda entro il 26 di questo
mese.
Rispetto invece alle argomentazioni che sono state espresse
verbalmente nella presentazione, credo che questo dibattito - come
credo volesse intendere il collega Salzone - sia un dibattito
assolutamente aperto. Noi abbiamo "Finaosta" che è la finanziaria
regionale, noi abbiamo una proposta di modifica che è
all'attenzione delle commissioni competenti, abbiamo detto che
queste modifiche sono andate nel senso di adeguare le norme di
"Finaosta" a 2 linee: quella fissata dal nuovo testo del Codice
civile, e la linea di adeguamento alle norme di "Banca d'Italia",
quindi rispetto a quelli che forse ha voluto indicare il collega
Salzone come devianze di un sistema dovrebbero essere garantite da
un controllo istituzionale, per evitare i fatti di cronaca che
stiamo leggendo in questi giorni; rispetto a delle attività, non
c'è bisogno di scomodare la Russia, probabilmente possono essere
molto più prossimi. L'organo di vigilanza e anche le nuove linee
che "Banca d'Italia" con il suo nuovo Presidente vanno nel senso di
garantire il timore del collega Salzone, cioè di una finanza fatta
per gli amici, perché ovviamente questo tipo di discorso è un
discorso che ha più controlli: da un lato, un "auditing" interno e,
dall'altro, un organo di controllo che presidia.
Rispetto invece all'altra attività, collega Salzone, lei sa bene
che "Finaosta" agisce principalmente in gestione speciale,
amministra delle leggi regionali, quindi rispetto alle cose che lei
ha esposto, parliamone, ma "Finaosta" gestisce delle leggi
regionali, quindi sta al Consiglio regionale dare delle indicazioni
e deliberare delle norme che poi vadano in quella direzione. Se
nell'ambito della legge n. 6, della legge n. 19, delle varie leggi,
noi andiamo ad introdurre dei criteri selettivi o di preferenza per
degli "start up" per delle nuove iniziative, delle iniziative che
riteniamo particolarmente meritevoli, "Finaosta" poi darà
esecuzione a questo percorso. Non è agendo su "Finaosta", ma è
agendo con delle norme, e se queste non vanno bene attualmente,
possono essere oggetto di modifica; questo compito ce l'ha il
Governo e il Governo ha fatto e farà sempre delle proposte, ma è
anche possibile da parte dei Consiglieri fare questo ragionamento.
Se ci fossero delle proposte particolarmente significative e valide
per il tessuto economico, ben vengano, il Consiglio ha la
possibilità di fare delle proposte di questo tipo. Chiaramente qual
dovrà essere il compito nostro? È vedere poi se quello che
desideriamo viene effettuato in modo adeguato, se c'è un'attività
corretta nell'ambito della gestione degli incarichi che diamo a
"Finaosta". A questo riguardo credo che tutta una serie di attività
possano essere oggetto di discussione, non particolarmente fissando
la nostra attenzione su "Finaosta", ma sul nostro ordinamento.
Per quanto attiene due cose che sono state citate dal collega
Salzone, le assicurazioni e la previdenza complementare - vede che
sto rispondendo, anche se non era scritto in questi termini -, per
le assicurazioni non è che nell'ambito della proposta abbiamo
scritto che vogliamo avere una compagnia... abbiamo solo fatto una
proposta che è tutta da discutere, abbiamo già sentito delle note
di dissenso, parliamone, che andavano a sopprimere una limitazione
presente nella precedente, cioè l'impossibilità di assicurazioni di
far parte dell'azionariato e in fase attiva l'impossibilità di
finanziare attività nell'ambito assicurativo, quindi sia
nell'ambito della compagine sociale, sia nell'ambito delle
attività. Credo che questo argomento possa essere affrontato senza
nessun tabù, per capire se con questo tipo di norma andiamo a
proteggere alcune possibili interferenze oppure se perdiamo delle
occasioni: da questo punto di vista lo affronterei in modo molto
laico, senza preconcetti o processi alle intenzioni, in modo molto
tranquillo.
Dal punto di vista dei fondi pensione, lei sa, collega Salzone,
che non c'è questa possibilità, perché i fondi di previdenza sono
codificati e la gestione è decisamente codificata, quindi abbiamo
una serie di attori che devono avere certe caratteristiche. C'è la
banca depositaria che deve essere l'esecutrice e deve essere
distinta dal gestore del fondo; il gestore del fondo partecipa a
delle gare dove assicura determinate "performances" e quindi,
rispetto all'attività di selezione, deve dire che ha una
determinata struttura e assicura determinati rendimenti; la banca
depositaria è quella che dà esecuzione e controlla che il gestore
rispetti. Non c'è quindi spazio per "Finaosta" di gestire i fondi
pensione, perché la legge identifica soggetti che sono diversi.
Diversamente è l'attività a monte, che ci proponiamo di fare, di
indirizzo sul gestore dei fondi, in modo da permettere l'utilizzo
di risorse che sono state raccolte nell'ambito della Valle d'Aosta,
che vengano riutilizzate se ci sono le condizioni in Valle d'Aosta,
assicurando le "performances" ai lavoratori. Questo discorso
diventerà sempre più importante, quando andrà in porto la
possibilità di raccogliere il trattamento di fine rapporto: lì,
sicuramente, i volumi saranno sempre più elevati, ma rispetto a
questo argomento specifico non credo ci siano spazi, perlomeno non
è mai stato oggetto di approfondimento; rispetto a queste prime
analisi credo che non possano esserci dei ruoli in questo tipo di
attività, perché come gestore non è il mestiere di "Finaosta", né
tanto meno lo è il ruolo di banca depositaria. La società di
servizio che invece va a supporto, collega Salzone, lo sa, abbiamo
la "Servizi previdenziale" che è già una società di scopo che
svolge questo tipo di attività.
Non so se questa risposta-espresso ha potuto dare qualche
indicazione, ma se dovesse emergere la necessità di un supplemento
di dibattito, credo che possa essere fatto nell'ambito della
Commissione che sta analizzando il disegno di legge sulla
"Finaosta".
Presidente - La parola al Consigliere Salzone.
Salzone (FA) - Sarò brevissimo, perché devo dire che mi sento
pienamente soddisfatto della risposta; sono anche un po' sorpreso
per la pacatezza e la puntualità con cui lei ha voluto interloquire
con me, quindi andrò a cercare quali sono le cause di questo
atteggiamento, ma direi, dalle risposte in generale di questa
mattina, non solo nei miei confronti... mi confrontavo anche con la
collega Squarzino e abbiamo notato questa cosa, quindi
indagheremo.
Con questa interpellanza ho voluto lanciare un messaggio di
carattere generale che apre un dibattito, che è tutto sul tappeto.
Lei mi ha dato delle risposte che mi hanno oggi pienamente
soddisfatto; è evidente che ci ritroveremo su questi argomenti,
perché il percorso va anche oltre la legislatura, è un percorso
continuo di evoluzione in questo settore, quindi su questo avremo
modo di verificare se le sue risposte saranno puntuali come lo sono
state oggi.
Ribadisco un appello al Governo, più che all'Assessore: di fare
molta attenzione nel prosieguo di questa vicenda, ma delle vicende
in generale e anche delle nomine sui rispettivi organismi che
rappresentano l'economia della nostra Regione. Pensiamo che mai
come adesso ci sia bisogno di incarichi, ma anche di posti di
grande professionalità che vadano ricercati fra i Valdostani che
sono cresciuti e che hanno dimostrato professionalità. Mi auguro
pertanto che i criteri di scelta vadano in questa direzione: per
non cadere - come è già successo - in facili atteggiamenti negativi
che in passato hanno dato luogo a chiacchiere non così consone ad
un buon funzionamento dell'amministrazione pubblica. Su questo
torneremo e ribadiamo la nostra soddisfazione per la risposta
dell'Assessore.
Presidente - Vista l'ora, dichiaro conclusi per questa mattinata
i lavori dell'odierna adunanza del Consiglio regionale. I lavori
riprenderanno alle ore 15,30 con la discussione del punto 10
all'ordine del giorno.
La seduta è tolta.
---
La seduta termina alle ore 13,04.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK