Consiglio Regionale della Valle d'Aosta - Oggetto del Consiglio n. 2291 del 22 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2291 del 22 ottobre 1986 - Resoconto
OGGETTO N. 2291/VIII - INIZIATIVE REGIONALI CONTRO LA
TOSSICODIPENDENZA.
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Millet:
INTERPELLANZA
Ricordato
che in risposta ad una interpellanza
del Gruppo comunista, discussa nel mese di maggio 1986, l'Assessore
aveva affermato l'intenzione della Giunta di sospendere il
pagamento delle rette di tossicodipendenti inseriti in comunità
NARCONON;
Allo scopo
di accertare che comunque i giovani
interessati non siano stati abbandonati a sè stessi e di verificare
nel contempo gli interventi della Giunta nel campo della lotta alla
tossicodipendenza;
i sottoscritti Consiglieri regionali
INTERPELLANO
l'Assessore alla Sanità ed Assistenza Sociale per
conoscere:
1)
l'andamento attuale del fenomeno della
tossicodipendenza da sostanze stupefacenti in Valle
d'Aosta;
2)
quanti dei giovani valdostani inseriti nella
comunità NARCONON sono stati aiutati a trovare una soluzione
differente;
3)
se sono state stipulate convenzioni con comunità
terapeutiche residenziali ubicate nella Regione o in altre
Regioni;
4)
a che punto si trovano i lavori di ristrutturazione
della casa Champlan e quali sono le intenzioni della Giunta in
merito alla sua gestione;
5)
quali sono le valutazioni della Giunta in merito
all'andamento del fenomeno della tossicodipendenza in Valle d'Aosta
e quali sono le intenzioni dell'esecutivo per ciò che concerne
l'attuazione di un programma complessivo di prevenzione, cura,
riabilitazione e reinserimento sociale, volto a combattere
efficacemente la diffusione della droga ed i suoi deleteri
effetti.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
Nel maggio scorso avevamo presentato
una interpellanza su uno dei problemi che stamattina è già stato
sollevato anche dal Consigliere del Gruppo socialista: il problema
della tossicodipendenza. In quella occasione avevamo fatto rilevare
come la maggior parte dei ragazzi che avevano bisogno di un
intervento terapeutico erano stati inviati presso comunità dette
NARCONON, che non erano assolutamente affidabili in quanto da
rapporti della polizia, da rapporti fatti da parte di tecnici,
risultavano non affidabili.
In quell'occasione l'Assessore confermò quanto venivamo dicendo,
aggiungendo che a partire dalla fine del mese di maggio
l'Amministrazione regionale non avrebbe più pagato le rette (che si
aggiravano su 1,6-1,7 milioni mensili) per ragazzi che vengono
accolti nelle comunità. Con questo sarebbe terminata la permanenza
presso queste comunità.
A tre mesi di distanza vogliamo sapere se questi giovani hanno
terminato il loro periodo e sono rientrati felicemente nella
società valdostana, oppure se hanno ancora dei problemi e se
vengono seguiti, e come questi loro problemi vengono risolti.
Lo scopo principale dell'interpellanza è quello di sapere se per
questa decina di casi, o per altri che si siano presentati, una
volta che si sia verificato che la comunità NARCONON non era
affidabile, sono state trovate altre soluzioni. Con l'interpellanza
chiediamo anche di avere un quadro della situazione attuale, con le
informazioni di cui è possibile disporre, perchè le notizie sono
quelle di una permanenza e forse anche di una accentuazione della
gravità della situazione. Vorremmo avere i dati di cui dispone la
Regione.
Chiediamo inoltre alla Giunta regionale se si è fatto qualche
passo avanti per ciò che riguarda il convenzionamento con le
comunità terapeutiche a livello della Regione e a livello esterno
della Valle d'Aosta. È un problema abbastanza importante che può
consentire di affrontare delle situazioni con un regolamento valido
per tutti, per cui pensiamo che si debba arrivare ad una
definizione di queste convenzioni.
Vorremmo ancora sapere a che punto sono i lavori di
ristrutturazione della casa Champlan che dovrebbe almeno in parte
essere destinata a questi servizi; vorremmo avere notizie di quali
sono le intenzioni della Giunta per ciò che riguarda la gestione di
questa struttura, perlomeno per ciò che riguarda il problema dei
tossicodipendenti.
La domanda finale che giustifica anche l'interpellanza: vorremo
sapere dalla Giunta regionale se al di là di quel programma che era
stato preso con una delibera ormai più di un anno fa, abbiamo un
programma di prevenzione, di cura, di riabilitazione e di
reinserimento sociale dei tossicodipendenti, che consenta alla
nostra Regione di fare qualcosa di più di quello che si è fatto
finora, perchè ci sembra che finora non si sia fatto tutto quanto
poteva essere fatto.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.)
- Per quanto concerne l'andamento attuale
del fenomeno delle tossicodipendenze, innanzitutto devo dire che
questo fenomeno, sia per la sua complessità, sia per l'eterogeneità
di ragioni che ci sono all'interno dei tossicodipendenti, non è
facilmente riconducibile ad uno schema molto rigido e preciso.
Quello che possiamo fare è di raccogliere i dati che ci vengono
forniti dall'Unità operativa di psichiatria, dalle diverse
associazioni che esistono nel privato, così come anche le
informazioni che ci vengono dalle forze dell'ordine. Se guardiamo
questi dati, vediamo che non c'è una dilatazione del fenomeno, o
almeno non così vistosa come invece lo si può capire circolando in
certi ambienti, nè per numero di tossicodipendenti in più, nè per
il tipo di sostanze tossiche che circolano. Evidentemente questo
giudizio si basa sull'elaborazione di dati che vengono in nostro
possesso, cioè questo è l'emergente, invece quello che c'è sotto è
difficile da stabilire.
Ci vorrebbero delle verifiche, fatte tramite delle indagini fra
i giovani, per capire anche quale è la situazione e il disagio dei
giovani nella società, e il materiale ottenuto potrebbe essere
utilizzato ai fini della prevenzione dalla droga, anzichè dover
ricorrere a quella che è la cura.
I dati che abbiamo li posso consegnare: ci sono la relazione per
il 1985 inviata al Ministero della Sanità, le tabelle di raffronto
con il 1985, ed anche degli estratti del rapporto del Ministero
dell'Interno sull'attività delle forze dell'ordine in Valle
d'Aosta.
Per quanto riguarda il secondo punto, quanti dei giovani
valdostani inseriti nelle comunità NARCONON sono stati aiutati a
trovare una soluzione differente, devo dire che all'inizio del 1986
i giovani ricoverati erano otto, di cui due già ricoverati alla
fine del 1985. Di questi sei che sono stati ospitati nei primi mesi
del 1986, tre hanno trovato una soluzione diversa dietro nostro
consiglio (dopo il fatto che giustamente ricordava il Consigliere
Mafrica, che come Regione avevamo detto che non avremmo più pagato
le rette, tre hanno trovato un'altra soluzione e si stanno adesso
pagando le rette in altri istituti), uno per quanto ne sappiamo è
stato dimesso, degli altri due non abbiamo notizie, ma riteniamo
abbiano continuato l'attività all'interno della NARCONON come
collaboratori.
Bisogna far presente che nel frattempo un giovane, di sua libera
scelta e senza preavvisare, è stato ricoverato nella NARCONON, ma
per questa persona, come mi ero impegnato in Consiglio regionale al
mese di aprile-maggio, la Regione non pagherà le rette. Ci tengo a
precisare che questa non è una scelta dell'Assessorato, della
Giunta o del Consiglio, ma è stata dettata da relazioni fatte dal
Ministero o dalle altre Regioni, e posso anche affermare che
prendere questa decisione rientrava nella volontà del Partito
Comunista.
Per la terza domanda, se sono state stipulate convenzioni con
altre comunità terapeutiche, per il momento non è stata fatta
nessuna convenzione. L'Amministrazione regionale si è messa in
contatto con diverse comunità del nord-Italia e stiamo aspettando
la loro disponibilità sia per fare convenzioni, sia per uno scambio
di posti quando sarà pronta la comunità di Champlan.
Intanto bisogna dire che abbiamo, come Giunta regionale,
approvato e inviato all'USL una bozza di convenzione, che
quest'ultima dovrebbe stipulare con l'unica comunità esistente in
Valle d'Aosta. So che sono state fatte una o due riunioni, nulla è
stato ancora concluso, e anche da parte dell'Assessorato è stato
fatto un sollecito perchè al più presto si venga ad una soluzione,
in quanto ci risulta che la situazione della comunità esistente in
Valle d'Aosta non è (economicamente parlando) delle più floride.
Riteniamo che con una convenzione si possa garantire un futuro a
questa comunità e quindi ci si possa ancora avvalere in seguito di
gente che abbia già una certa esperienza.
Si chiede a che punto si trovano i lavori di ristrutturazione
della casa di Champlan. Questi lavori sono iniziati nel mese di
aprile, il nuovo fabbricato rustico è giunto al tetto, mentre sono
in corso ancora i lavori di ampliamento e rifacimento del civile. I
lavori dovrebbero essere consegnati nell'estate del 1987, ed è
difficile poter dire adesso quale sarà il modo di gestione di
questa comunità. Come Giunta regionale siamo per una convenzione
con il privato, gestita da privati, convenzionata con la Regione o
con l'USL. In tal senso abbiamo già ricevuto una richiesta da parte
dell'unica comunità esistente in Valle d'Aosta.
Quali sono le valutazioni della Giunta in merito all'andamento
del fenomeno della tossicodipendenza in Valle d'Aosta? Le
valutazioni penso che ognuno potrebbe farle, anche se non tutte
coinciderebbero, comunque ritengo che si debba perseverare nel
coinvolgimento nella lotta contro la droga di tutte le istituzioni
pubbliche, così come da parte di privati e delle famiglie.
Per quanto ci concerne come Amministrazione regionale, abbiamo
fatto una deliberazione già verso la fine del 1985, in cui si
formava un gruppo permanente di lavoro, formato da rappresentanti
dell'Amministrazione pubblica, integrato da parte di altre
associazioni, come anche forze dell'ordine, stampa, associazioni di
volontariato, genitori o anche operatori del settore. Nello stesso
tempo, collegato con questo gruppo di lavoro, interverrà un secondo
gruppo di lavoro prettamente tecnico che agisce all'interno
dell'USL per dettare quelle che dovranno essere le cure migliori, e
per far funzionare anche il dipartimento.
Una cosa che ritengo importante, che dovrà essere inserita nel
nuovo piano, è il fatto di poter prevedere come lavoratore in
questo settore, prioritariamente con la programmazione e la
realizzazione sul territorio regionale di una ricerca delle cause
del disagio giovanile, per sapere quali sono i motivi che spingono
i giovani all'uso di sostanze tossiche; in secondo luogo con il
potenziamento qualitativo e quantitativo dei servizi per la cura,
riabilitazione e reinserimento sociale, con convenzioni all'esterno
e con una comunità in Valle d'Aosta, con l'assicurazione di una
disponibilità di posti in comunità residenziali in Regione e
fuori.
Un'altra grande difficoltà si trova quando si entra in contatto
con il mondo del lavoro, essendo questo un settore che deve essere
sensibilizzato. Occorrerà quindi prendere accordi con i datori di
lavoro non solo per l'inserimento lavorativo di questi giovani
tossicodipendenti già dimessi, ma per studiare anche le misure da
prendere preventivamente.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
Direi che rispetto ad altre
interpellanze fatte sullo stesso tema, non si notano molte
modifiche nell'atteggiamento dell'Assessore e della Giunta. In
questo campo abbiamo come gruppo regionale, da parte degli
operatori e da parte dei giovani, dei segnali di una certa gravità;
invece mi pare che l'atteggiamento della Giunta sia quello di
ammettere che il problema esiste, ma che non è poi così grave. Si
dice anche che qualcosa si fa, abbiamo mandato la richiesta alle
altre comunità, abbiamo inviato una prima bozza di convenzione
all'USL, faremo una ricerca di tipo sociale sulle difficoltà dei
giovani.
Non voglio dire che non si fa assolutamente niente; si fa
qualche cosa tamponando la situazione senza però voler affrontare
di petto, come prioritario per importanza questo problema. A mio
giudizio, in una realtà come quella della Valle d'Aosta questo
problema può essere affrontato con strumenti tali da avere
risultati molto più significativi di quelli finora ottenuti.
Esistono altre Regioni con minori disponibilità, altri Comuni,
il cui intervento viene citato ad esempio; non ho ancora sentito -
Assessore Voyat - portare la Valle d'Aosta ad esempio da nessuna
parte per il nostro intervento in questo campo. Invece le
condizioni, come numero di soggetti, come possibilità della
struttura regionale, ci consentirebbero di fare probabilmente
qualcosa di più; però bisogna prendere questo problema come un
problema da risolvere sul serio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK