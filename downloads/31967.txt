Consiglio Regionale della Valle d'Aosta - Oggetto del Consiglio n. 817 del 21 ottobre 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Personale medico e paramedico
Servizio di emergenza sanitaria (118)
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 817 del 21 ottobre 2009 - Resoconto
OGGETTO N. 817/XIII - Interpellanza: "Concorso per la
copertura di un posto di dirigente della struttura complessa del
soccorso sanitario 118".
Interpellanza
Premesso che:
- l'assenza di MET sul territorio, fenomeno denunciato ormai
da anni agli assessori di turno, è in preoccupante peggioramento e
costituisce un grave rischio per i pazienti soccorsi oltre a
causare pesanti disagi e responsabilità in capo al personale
sanitario infermieristico e agli autisti soccorritori;
- il Soccorso sanitario 118 costituisce una struttura
complessa ai sensi della Legge regionale 25 gennaio 2000, n. 5,
alla quale deve essere preposto un dirigente medico;
- il Soccorso sanitario 118 è sprovvisto del dirigente dal
novembre 2008;
Considerato che il malfunzionamento del 118 è ascrivibile
anche alla mancanza di una figura dirigenziale che organizzi e
gestisca responsabilmente la struttura complessa e le sue
articolazioni sul territorio;
Constatato che l'attuale formula di "cogestione" del Soccorso
sanitario 118 attraverso un duumvirato medico, oltre a costituire
un'evidente anomalia del sistema, non sembra offrire quelle
soluzioni organizzative necessarie a garantire una presenza H24 di
personale medico di emergenza territoriale nelle varie sedi
decentrate;
Rilevato che anche il calendario di ottobre del personale
medico di emergenza territoriale evidenzia ben 57 turni
scoperti;
Vista la legge regionale 13 marzo 2008, n. 4 (Disciplina del
sistema regionale di emergenza-urgenza sanitaria) che avrebbe
dovuto costituire una risposta concreta ed efficace
dell'amministrazione regionale, e in particolare di quella
sanitaria, ai disagi esposti in premessa;
tutto ciò premesso, i sottoscritti Consiglieri
regionali
Interpellano
il Presidente della Regione o l'Assessore delegato per
sapere:
1) per quali ragioni non è ancora stato bandito un concorso
per l'individuazione di un dirigente della struttura complessa
Soccorso sanitario 118;
2) entro quando intende bandirlo.
F.to: Tibaldi - Lattanzi
Presidente -
La parola al Consigliere Segretario
Tibaldi.
Tibaldi (PdL) -
Questo è l'ennesimo capitolo, Assessore
Lanièce, sull'emergenza territoriale che lei ben conosce, ma
purtroppo stenta ad avere delle risposte. Qui ho sottomano il
calendario dei turni del personale medico di ottobre di quest'anno,
mese che ormai sta volgendo verso la conclusione, e ci sono 57
turni scoperti. Purtroppo da qualche mese a questa parte ci siamo
inseriti in questa china non certamente lusinghiera di un'emergenza
sanitaria che va avanti a spizzichi e bocconi per quanto riguarda
la presenza dei medici territoriali nelle varie sedi decentrate ed
è un fenomeno che nonostante tutto stenta a trovare delle
soluzioni. Oggi noi glielo proponiamo anche da un altro punto di
vista, come avrà letto dalle premesse di questa interpellanza, ed è
il punto di vista apicale, perché se ci sono dei problemi, non ci
sono solamente sul territorio, ma ci sono problemi che, se si
diffondono sul territorio, è perché c'è qualche vizio all'origine e
in questo caso l'origine è al vertice. Qual è questo vizio? Il
vizio è che ormai da tempo c'è una formula che non vorremmo che si
consolidasse di cogestione dell'emergenza territoriale, che prima
era triumvirale e poi adesso è diventata duumvirale, ma, nonostante
tutte queste risorse rispettabili sotto il profilo personale e
professionale che cercano di cogovernare il SEUS (così si dice in
acronimo), tutto sommato non c'è quella risposta che noi come
amministratori, perlomeno amministratori che hanno questa funzione
ispettiva, e soprattutto i cittadini si attendono da un servizio
che vorrebbe essere più efficiente e funzionale alle esigenze della
comunità.
Sappiamo che uno dei soggetti che componeva il triumvirato è
andato recentemente in pensione, ne rimangono due, ma sta di fatto
che tutto l'
establishment
della medicalità territoriale non
abbiamo ben capito come venga gestito, da chi venga gestito e se
venga effettivamente gestito. Sembra che la composizione di questo
calendario sia più un onere che non la volontà di cercare di
completare organicamente delle esigenze territoriali di Donnas, di
Morgex e di Châtillon, oltre che di Aosta, anche perché se non è in
questo mese, nei due mesi precedenti abbiamo visto che anche la
sede centrale evidenziava in alcune fasce notturne delle carenze di
personale medico. Non riusciamo allora a capire perché se c'è una
volontà politica di abbandonare il sistema del MET, come peraltro
ci è parso di capire che ci abbia detto la volta scorsa... ma
abbandonare un sistema per poi non averne uno in alternativa non ci
sembra una soluzione, anzi.
Questa formula di cogestione allora ha dimostrato tutti i suoi
limiti, anche perché se c'è l'ambizione, come più volte abbiamo
sentito parlare qui, di creare una centrale unica del soccorso che
dovrebbe vedere un vasto e organico coordinamento sul territorio di
tutte le forze sanitarie, siano esse professioniste, siano esse
volontarie, che lavorano nei vari ambiti territoriali -
en
passant
mi vengono in mente anche i
pisteurs-secouristes
, di cui si parlerà più tardi, -,
sarebbe opportuno che la figura apicale fosse unica, ossia una
testa, un coordinatore, un dirigente, chiamatelo come volete, che
ha la capacità di gestire in maniera organica, funzionale e
ordinata l'emergenza territoriale. Sappiamo che il 118 nell'ambito
della pianta aziendale così strutturata dall'USL è una struttura
complessa, come d'altronde è una struttura complessa in tutta
Italia e una struttura complessa esige un dirigente, un dirigente
che non c'è; ecco perché questa non è una carenza secondaria, è una
carenza nodale, apicale come dicevo ed è una carenza che chiediamo
venga colmata. Penso che l'Assessore, a prescindere da questa
interpellanza, abbia capito che lì c'è una debolezza, che deve
essere eliminata, una debolezza che esige una risposta politica,
una debolezza che esige l'indizione di un concorso pubblico per
individuare il dirigente che ha i requisiti soggettivi e oggettivi
per poter ricoprire questo incarico. Il soccorso sanitario
valdostano è sprovvisto di un dirigente dal novembre 2008, siamo
praticamente ad un anno, manca un dirigente; ci vuole una figura
dirigenziale che sia in grado di organizzare e gestire
responsabilmente questa struttura complessa e le sue articolazioni
sul territorio.
Ribadiamo ancora oggi che i problemi rimangono nonostante le
ripetute denunce che abbiamo fatto in quest'aula, allora, Assessore
Lanièce, le chiediamo per quali ragioni non è ancora stato bandito
questo concorso per l'individuazione di un dirigente per il 118 e
entro quando intende bandirlo qualora la sua volontà vada in questa
direzione.
Si dà atto che, dalle ore 17,33, riassume la presidenza il
Presidente Alberto Cerise.
Président -
La parole à l'Assesseur à la santé, au
bien-être et aux politiques sociales, Albert Lanièce.
Lanièce A. -
Grazie, Presidente. Abbiamo avuto occasione
di parlare dell'organizzazione del sistema dell'emergenza e urgenza
già in passato, quindi volevo solo fare due precisazioni e cercherò
di essere il più sintetico possibile. Non è dal novembre dello
scorso anno che non esiste la figura del direttore di struttura
complessa, bensì dal giugno 2006, quando il dottor Vettorato è
stato distaccato in Protezione civile; quindi da allora, e in modo
più organico da gennaio 2007, è stata organizzata l'emergenza
secondo quanto ricordato dal Consigliere Tibaldi e cioè una
gestione che comprendesse il direttore di area territoriale e i
direttori delle strutture complesse del DEA e della rianimazione.
Da allora è stata portata avanti questa organizzazione che non
prevedeva un responsabile unico; da tre siamo passati a due e
sicuramente entro il prossimo semestre del prossimo anno passeremo
ad un solo responsabile di struttura complessa che si occupi a
tempo pieno di tutto il settore dell'emergenza. Il fatto che vi sia
un unico responsabile non andrà a risolvere il problema di carenza
di medici che è presente; un sistema che comunque non sono
d'accordo sul fatto che non sia di qualità. Come ho detto l'altra
volta, segnalazioni di mal funzionamento da parte degli utenti non
pervengono in modo massiccio, anzi sono molto limitate. Detto
questo, credo che la risposta sia precisa: entro il primo semestre
del prossimo anno individueremo il direttore di struttura complessa
del 118. Grazie.
Président -
La parole au Conseiller Secrétaire
Tibaldi.
Tibaldi (PdL) -
Non depone molto a suo favore la sua
esplicita ammissione che il dirigente manca non dal 2008, bensì dal
2006, quindi ci sono addirittura due anni in più rispetto a quanto
avevo affermato io. Secondo me, non depone nemmeno a favore di una
tempestività dell'azione amministrativa se dobbiamo ancora
aspettare sei mesi per indire un concorso per colmare questo vuoto.
Senz'altro questo non è l'unico dei problemi del soccorso sanitario
valdostano, ma è un problema che esiste e che si è consolidato e
deteriorato nel tempo.
Prendiamo atto della volontà manifestata, prendiamo atto di un
soccorso che deve... se ha quell'ambizione che più volte è stata
manifestata da chi si è avvicendato alla carica di Assessore alla
sanità in Valle d'Aosta di creare questa centrale unica del
soccorso e ancora oggi questa unicità non riusciamo ad individuarla
in tempi rapidi nella figura dirigenziale... lei capisce che il
meccanismo è piuttosto invischiato e non è così snello come invece
dovrebbe essere una struttura complessa come quella del 118,
dovrebbe essere più rapida ed efficace anche in risposte
amministrative di questo tipo.
Sta di fatto, come lei saprà meglio di me, perché la sanità la
vive non solo professionalmente per sua esperienza personale, ma
anche politicamente dall'interno, che la gestione dei turni di
questi medici sul territorio è veramente lasciata al destino, al
caso, perché non è ammissibile che non ci siano delle coperture più
complessive. Sembra quasi che questa gestione duumvirale non riesca
a trovare una sintesi nel dire: diamo una risposta H24 come prevede
la legge n. 4/2008, che ha stabilito di norma la copertura
nell'arco delle 24 ore sul territorio.
Ho letto Il Sole 24Ore ultimamente, da un lato fa piacere vedere
che la sanità valdostana, in merito ai tagli delle Regioni, figura
fra quelle che individuano delle ricette originali, ma, quando
leggo che fra le ricette originali ci sono i punti di primo
soccorso in Valle d'Aosta, mi chiedo: ma dove sono questi punti di
primo soccorso in Valle d'Aosta? Ho 47 anni, da qualche anno, anche
perché frequento l'Amministrazione regionale, vedo più da vicino le
scelte politiche e amministrative compiute, ma i punti di primo
soccorso sono un'invenzione giornalistica, perché non esistono! Mi
sono chiesto allora dove sono ravvisabili in legge. Sono
ravvisabili in legge per definizione nell'articolo 12 della legge
n. 4/2008, primo soccorso in ambito montano e, guarda caso, si
parla di
pisteurs-secouristes
, ossia si parla in questa
legge di punti di primo soccorso in ambito montano in quel contesto
di coordinamento unico che di fatto ancora non esiste. Va bene,
anche se giornalisti ci hanno raccontato a loro modo questa cosa e
hanno comunque qualificato la Valle d'Aosta al di fuori
dell'Italia, non mi dispiace ma, guardando la realtà, mi rendo
conto che amaramente non è così. Assessore, per riordinare le idee
e cercare di dare efficacia all'azione amministrativa sanitaria che
lei sta governando da qualche mese, credo che la risposta debba
essere ancora più tempestiva del tempo che lei ha detto. Lei ha
detto:
"nei primi sei mesi"
, ne prendiamo atto, non è con
soddisfazione che prendiamo atto che l'indizione di un concorso
debba ancora aspettare da 6 a 8 mesi visto che siamo nell'ottobre
2009.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK