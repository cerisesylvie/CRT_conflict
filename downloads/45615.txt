Consiglio Regionale della Valle d'Aosta - Oggetto del Consiglio n. 2283 del 5 aprile 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2283 del 5 aprile 2023 - Resoconto
OGGETTO N. 2283/XVI - Interpellanza: "Intendimenti in merito
allo spostamento della sede storica dell'ex-AIAT di
Pont-Saint-Martin".
Marguerettaz (Presidente) -
Punto n. 59 all'ordine del
giorno. Per l'illustrazione, la parola al collega Perron.
Perron (LEGA VDA) -
In realtà, il titolo è un po'
sintetico, l'interpellanza è un po' più ampia. Abbiamo rilevato che
dal sito "turismo.vda.it" gli uffici del turismo di Antey, Brusson,
Pont-Saint-Martin, Saint-Vincent e Valtournenche hanno avuto delle
giornate di chiusura settimanale nel periodo invernale che va dal
15 dicembre 2022 al 28 febbraio 2023, questo in generale perché
alcuni altri hanno visto chiusure rispettivamente il lunedì e il
martedì fino al 9 gennaio; non sto a entrare nella casistica
specifica, tanto ce l'avete già, quindi taglio un po'.
Abbiamo inoltre appreso a mezzo stampa, e qui veniamo al titolo
dell'iniziativa, tramite le pagine del "Corriere della Valle", che
la sede storica della Porta della Valle d'Aosta, così veniva
chiamata, potrebbe essere chiusa e trasferita in altra sede.
Sottolineiamo ovviamente l'importanza di tali uffici del turismo e
l'importanza che rivestono nell'orientare i numerosi turisti nella
nostra Regione, chiediamo quindi con quest'interpellanza: per quale
motivo vi siano state delle riduzioni delle giornate di apertura
nelle sedi che ho già citato prima, le ripeto: Brusson, Antey,
Pont-Saint-Martin, Saint-Vincent e Valtournenche nel periodo
invernale summenzionato; se sia effettivamente intenzione
dell'Amministrazione regionale, come abbiamo letto a mezzo stampa,
spostare la sede storica dell'ex AIAT di via Circonvallazione 30 di
Pont-Saint-Martin e nel caso sia questa la volontà, quali siano i
motivi della scelta e quali le alternative proposte. Inoltre
chiediamo quali intendimenti si abbiano al riguardo nelle giornate
di apertura invernale per la prossima stagione in quanto su quella
estiva non abbiamo rilevato queste chiusure.
Presidente -
Per la risposta, la parola all'assessore
Grosjacques.
Grosjacques (UV) -
Chiedo scusa in anticipo, sarò
piuttosto lungo perché il collega Perron ha sintetizzato molto bene
le richieste ma, in realtà, sono domande molto puntuali che vanno
ad analizzare le attività degli uffici che il collega nelle
premesse ha elencato.
In merito al primo quesito, vi è in premessa da rilevare che
l'Office régional du tourisme si sta confrontando con una
sopravvenuta e crescente difficoltà nel reperimento del personale,
sia stagionale che a tempo indeterminato, difficoltà che ha reso
necessari alcuni interventi organizzativi da parte dell'Ente per
riuscire ad assicurare la migliore copertura dei propri uffici con
le risorse umane a disposizione. Le situazioni evidenziate dal
collega Perron vanno quindi distinte in quanto le situazioni sono
diverse tra loro e partirò dall'ufficio di Brusson.
Nel corso dell'anno 2022 si sono resi vacanti due posti presso
gli uffici di Champoluc e Brusson, che, non senza difficoltà, sono
stati poi coperti nel corso dell'anno, ma il personale rimasto in
servizio ha dovuto fare ricorso all'orario di lavoro multi
periodale, settimane a 42 ore, da compensare durante i mesi a
minore affluenza turistica con settimane a 30 ore e al lavoro
straordinario anch'esso da recuperare nei mesi a minore affluenza
turistica. Si evidenzia, tra l'altro, che l'organico degli uffici
di Champoluc e Brusson è costituito da quattro dipendenti, di cui
due con contratto di lavoro part-time di tipo verticale su base
annua che non lavorano quindi nei mesi di maggio e novembre. Ne
consegue che i mesi durante i quali è possibile recuperare il
lavoro straordinario e le settimane di 42 ore sono le settimane dei
mesi invernali, tenuto anche conto del fatto che l'affluenza
turistica presso l'ufficio di Brusson nei mesi invernali è minima,
pari a una media di 6,5 turisti al giorno, che scendono a 2-3
persone nei giorni infrasettimanali. I dati della frequentazione
turistica dell'ufficio di Brusson nei mesi di gennaio, febbraio e
marzo 2022, quando l'ufficio era chiuso soltanto nella giornata del
mercoledì, ed era quindi aperto per sei giorni settimanali, possono
essere sinteticamente riassunti con questi dati: nel gennaio 2022
255 ingressi registrati su 27 giornate di apertura con una media di
ingressi giornalieri dei turisti, al netto dei due dipendenti che
prestano servizio, di 7,44 persone al giorno. Nel febbraio 2022 ci
sono stati 225 ingressi su 24 giorni di apertura, con una media di
7,37 utenti. Nel marzo 2022 167 ingressi su 26 giornate di apertura
per 4,42 ingressi giornalieri. Alla luce dei numeri che ho
rappresentato, si ritiene che, al di là della congiuntura
sfavorevole della carenza di personale determinatasi nel 2022 - cui
farà purtroppo seguito una nuova vacanza nei prossimi mesi atteso
che uno dei quattro dipendenti attualmente in servizio presso gli
uffici della Valle d'Ayas è tra i candidati idonei di un concorso
regionale -, l'apertura dell'ufficio di Brusson per quattro giorni
settimanali, dal giovedì alla domenica, durante i mesi invernali,
con esclusione ovviamente del periodo delle festività natalizie e
inizio anno, non sia particolarmente penalizzante per la
località.
Si precisa comunque che il telefono dell'ufficio e la casella di
posta elettronica Valdayas@turismo.vda.it sono regolarmente e
quotidianamente presidiate da chi è in servizio presso l'ufficio di
Champoluc.
Per quanto riguarda gli uffici di Antey, Valtournenche,
Saint-Vincent e Pont-Saint-Martin, il 15 dicembre 2022 si è reso
vacante un posto presso gli uffici di Antey e Valtournenche, a
scavalco tra i due uffici, che non ha potuto essere coperto per
indisponibilità di una graduatoria di idonei alla quale
attingere.
Al fine di assicurare la copertura dei due uffici durante la
stagione invernale, l'Office ha attivato una soluzione di mutuo
aiuto tra uffici, in base alla quale le dipendenti in servizio
presso l'ufficio di Saint-Vincent coprono rispettivamente per due
giorni a settimana gli uffici di Antey e Valtournenche, mentre le
colleghe di Pont-Saint-Martin coprono per due giorni a settimana
l'ufficio di Saint-Vincent.
Rispetto alla programmazione ordinaria delle aperture dei
suddetti uffici, tutti gli Office hanno osservato un giorno di
chiusura infrasettimanale, Valtournenche e Saint-Vincent solo fino
a metà febbraio. Antey ha mantenuto l'ordinaria chiusura del
mercoledì e Pont-Saint-Martin ha aumentato il numero delle giornate
di chiusura infrasettimanale passando da un giorno, il martedì, a
due giorni, martedì e mercoledì.
Vi è poi da dire, anche in questo caso, che le chiusure
infrasettimanali degli uffici di Saint-Vincent e Pont-Saint-Martin
non sono particolarmente problematiche per le due località atteso
che i numeri dell'affluenza turistica sono piuttosto contenuti e
glieli illustro molto velocemente. A Saint-Vincent, gennaio 2022:
271 ingressi su 31 giorni di apertura, quindi senza chiusura
infrasettimanale, con una media di ingressi giornalieri di 6.74,
questo sempre al netto ovviamente dei dipendenti; febbraio 2022:
244 ingressi su 28 giorni con una media di 6.71; a marzo 2022,
sempre 31 giorni di apertura, 297 ingressi con 7,58 utenti di media
giornaliera. Per quel che riguarda Pont-Saint-Martin, a gennaio
2022 171 ingressi su 27 giorni, con 4,33 di media di ingressi
giornalieri; nel febbraio dello stesso anno 170 ingressi su 24
giorni con 5,08; a marzo 200 ingressi su 26 giorni con 5,69
ingressi medi giornalieri, tenuto conto che in questi mesi ci sono
state delle festività, quindi su base percentuale i numeri
sarebbero ancora inferiori.
Le caselle di posta elettronica e i telefoni di tutti gli uffici
sono regolarmente presidiati tutti i giorni della settimana dai
dipendenti in servizio in quel giorno, anche se fisicamente ubicati
presso uffici diversi dal proprio. La soluzione del mutuo aiuto che
ha potuto essere attivata solo grazie alla piena disponibilità, che
non era affatto scontata, dei dipendenti dell'Office, sebbene nata
da una criticità, si è rivelata anche un'opportunità per
l'interscambio degli organici e la rotazione del personale tra gli
uffici, che è pur sempre una pratica virtuosa in una Pubblica
Amministrazione, consentendo di non irrigidire la gestione delle
risorse umane, rendendola, anzi, flessibile per poter affrontare al
meglio tutte le situazioni, anche quelle impreviste. A partire
dalla fine di febbraio, il posto vacante presso gli uffici di Antey
e Valtournenche è stato coperto, ancorché solo parzialmente,
mediante la mobilità interna di un dipendente part-time nella
misura del 50 percento proveniente dall'ufficio di
Gressoney-Saint-Jean. A partire dal mese di marzo quindi le
aperture al pubblico degli uffici in questione sono tornate a
regime e più precisamente Valtournenche e Saint-Vincent sono aperti
sette giorni su sette, Antey rimane chiuso il mercoledì e
Pont-Saint-Martin il martedì. Gli organici degli uffici sono in
carenza di personale, in questi uffici, come in tutti gli altri,
pertanto non si possono escludere, qui come altrove, delle
estemporanee chiusure per assenze non programmate dei lavoratori
qualora non si riesca a garantire la copertura ricorrendo alla
collaborazione dei colleghi in servizio presso altri uffici che
cambiano il proprio turno di lavoro.
Quanto al secondo quesito, le chiedo, Presidente, qualche minuto
perché i dati sono piuttosto densi, come dicevo l'ufficio di
Pont-Saint-Martin è attenzionato da anni in ragione degli elevati
costi fissi di gestione, i più alti riscontrati in tutti gli
Office, e del basso numero di utenti. Gli accessi all'ufficio di
Pont-Saint-Martin dell'anno 2022 sono stati complessivamente 4.146,
con una punta massima di 1.024 nel mese di agosto e una minima di
170 in febbraio, quindi, alla luce dei numeri e dei costi, si
ritiene che l'attuale utilizzo del suddetto ufficio sia da
ripensare e che la soluzione alternativa possa non passare
necessariamente dal reperimento di una nuova sede ma passi
attraverso l'esplorazione e la sperimentazione di soluzioni anche
nuove, uffici temporanei diversamente posizionati nell'arco
dell'anno che favoriscano contestualmente l'apertura di siti
attrattori attualmente chiusi, separando l'organico dell'Office di
Pont-Saint-Martin, che conta attualmente due dipendenti
full
time
, formule di accoglienza e di erogazione delle informazioni
e dei servizi turistici diffuse che coinvolgano gli operatori della
ricettività, primo vero
front-office
da formare e supportare
adeguatamente.
Sintetizzo: l'esperienza degli ultimi anni insegna che l'Ufficio
del turismo non risponde più a un bisogno reale e percepito, ma
soddisfa un bisogno emergente che sorge spontaneo quando il
visitatore si ritrova l'Ufficio davanti ed entra. Questa
circostanza è dimostrata dalla diversa dislocazione dell'Ufficio
centrale di Aosta che da Piazza Chanoux si è spostato alla Porta
Pretoria raddoppiando i numeri dei propri accessi.
Fatte le considerazioni di cui sopra, è bene chiarire che per
l'Ufficio di Pont-Saint-Martin al momento non è stata presa alcuna
decisione, che sarà in ogni caso assunta in accordo con le
Amministrazioni locali interessate e fatte tutte le debite
valutazioni, sia in ordine alla ripartizione diversa dei costi di
gestione dell'immobile in oggetto sui quali le Amministrazioni
hanno peraltro già avuto le prime interlocuzioni, nonché
sull'eventuale destinazione d'uso alternativa dell'immobile
attualmente occupato nel caso in cui venisse decisa una
collocazione diversa dell'Office, che, come le ho detto, in ogni
caso in questo momento non è stata assolutamente decisa.
Sul terzo quesito, posto che l'Office lavora alla continua
ricostituzione dei propri organici al fine di garantire la
copertura dei periodi e degli orari di apertura al pubblico
storicamente proposti, si ritiene comunque opportuno fare una
riflessione in merito ai giorni di apertura settimanale durante la
stagione invernale di alcuni uffici.
La clientela turistica dell'inverno ha una minore propensione
all'esplorazione del territorio e al movimento, nella maggior parte
dei casi ha la giornata organizzata con lo sci e ha quindi meno
necessità, rispetto all'estate, di informazioni e spunti per
occupare le proprie giornate...
Presidente -
Prego, assessore Grosjacques concluda.
Grosjacques (UV) -
...ferma quindi la necessità di non
ridurre gli organi degli uffici del turismo, la riduzione del
periodo di apertura di alcuni uffici durante la stagione invernale
potrebbe essere comunque presa in considerazione per la prossima
stagione invernale anche al fine di introdurre degli elementi di
flessibilità nella gestione dell'orario di lavoro dei
dipendenti.
Concludo, collega Perron, se è di suo interesse, le fornirò
copia, depuro solo le mie considerazioni e i miei appunti, così
avrà piena contezza dei dati.
Presidente -
Per la replica, la parola al collega
Perron.
Perron (LEGA VDA) -
Grazie Assessore, glieli avrei
chiesti anch'io i dati, intanto la risposta è estremamente corposa,
così almeno faremo le nostre valutazioni, l'importante era avere
chiarezza su questo tema e avere una risposta ufficiale su questa
questione.
In ultimo rilevo che mi sembra che il filo conduttore di gran
parte delle risposte che sono state date oggi è la carenza di
personale, questo credo che sarà uno dei più grossi problemi che
dobbiamo affrontare, quindi dovremmo trovare delle soluzioni perché
mi sembra che siamo corti un po' su tutti i settori.
Intanto la ringrazio per la risposta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK