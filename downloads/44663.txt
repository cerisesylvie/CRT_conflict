Consiglio Regionale della Valle d'Aosta - Oggetto del Consiglio n. 1617 del 9 giugno 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1617 del 9 giugno 2022 - Resoconto
OGGETTO N. 1617/XVI - Interpellanza: "Applicazione di quanto
previsto dalla legge regionale 3/2013 in merito al mancato rispetto
da parte di assegnatari di alloggi di ERP dei regolamenti stabiliti
dall'ente gestore".
Bertin (Presidente) -
Punto n. 39. Per l'illustrazione,
ha chiesto la parola il consigliere Manfrin.
Manfrin (LEGA VDA) -
Ho ritenuto opportuno porre questa
questione alla sua attenzione perché si parla di una questione
decisamente delicata ma che soprattutto va avanti dal 1° di aprile
2010 e non è un pesce d'aprile, ma, purtroppo, è una terribile
realtà che testimonia a volte la disattenzione con la quale l'ente
che dovrebbe controllare, oltre che la manutenzione, l'assegnazione
e quant'altro, anche la convivenza civile delle persone negli
alloggi di ERP, non faccia particolare attenzione a certi
particolari e a certi sintomi di malessere.
Come dicevo, ho riferito - adesso poi ho riassunto per sommi
capi all'interno del testo - tutta una serie di segnalazioni, ce ne
sono circa una ventina su quest'iniziativa, su quest'interpellanza,
ce ne sono molte altre che non ho voluto riassumere, anche perché
sarebbe stato effettivamente ed eccessivamente lungo, di molestie
condominiali che vanno dal semplice rumore effettuato al piano
superiore con peraltro invito di parenti e amici da Paesi lontani
per concorrere a questo rumore ai danneggiamenti e agli atti di
inciviltà e le minacce ricevute da questo nucleo. Il problema è che
questi atti di molestie condominiali vanno avanti da più di dieci
anni e in dieci anni non soltanto le comunicazioni all'ARER, le
comunicazioni alla stazione dei Carabinieri di Donnas, le
comunicazioni a qualsiasi credo rappresentante possibile e
immaginabile non hanno trovato accoglimento, ma ci tengo a
raccontare un episodio particolare. Ovviamente non scenderò nei
particolari, non identificheremo il nucleo e quant'altro ma è una
situazione sicuramente difficile. Il 31 di maggio del 2019, dopo
nove anni di segnalazioni, sembrava si fosse arrivati a una
soluzione, perché effettivamente l'ARER arriva a convocare il
nucleo, dopo molti incontri informali, e gli dice in maniera molto
dura che gli avrebbe fatto un richiamo ufficiale. Ora, come lei sa,
Assessore, bisogna avere tre richiami per decadere
dall'assegnazione, quindi una persona può fare quello che
tendenzialmente gli pare per almeno due volte e poi alla terza fa
poi più attenzione, ma, a fronte di questa diffida, quindi di
questa minaccia di richiamo formale, la cosa curiosa che si è
sviluppata è che il nucleo che si è reso responsabile di questi
comportamenti ha pensato bene di fare una petizione interna al
condominio. Per inciso emerge dagli atti che tanti condomini si
sono lamentati delle stesse cose e delle stesse questioni. Questa
petizione viene curiosamente firmata da tutti gli abitanti dello
stabile, compresa la persona che ha fatto dieci anni di
segnalazioni e le ha mandate all'ARER, oltre a condirle con
denunce.
L'ARER, quando si trova di fronte a una petizione che sostiene
le ragioni di chi si produce nelle molestie condominiali, firmata
dalla stessa persona che ha inviato venti, trenta, quaranta
segnalazioni tra
mail
, denunce e quant'altro, non si pone la
domanda di capire come mai anche la persona che ha fatto queste
segnalazioni l'abbia sottoscritta ma dice: "va beh, allora se c'è
questa raccolta firme - che non ha un'ufficialità, non c'è nessuno
che attesti la veridicità di queste firme che sono state apposte in
presenza effettivamente del titolare e quant'altro - allora se è
così, archiviamo tutto".
Il punto è che il racconto che viene fatto in una comunicazione
ufficiale sempre dal nucleo che si è lamentato è che
sostanzialmente questo nucleo, così come gli altri, sono stati
minacciati per firmare questa petizione. Io ti dico: "guarda,
queste persone mi stanno molestando, mi rompono l'auto, urinano sul
pianerottolo, fanno rumori, mi minacciano per le scale e
quant'altro", arriva il richiamo, queste persone vengono da me e mi
dicono: "adesso firmi questa petizione che dice che noi non
mettiamo in essere alcun comportamento che non sia rispettoso delle
norme stabilite dall'ente gestore, altrimenti ti facciamo causa, ti
facciamo questo, ti facciamo quello, ti facciamo quell'altro".
Questa persona poverina - stiamo parlando ovviamente di persone
che abitano in alloggi di ERP, quindi persone che sono in una
difficoltà sociale ed economica abitativa - quindi si trova gioco
forza a dover firmare questa petizione, ma poi lo dice, cioè poi
manda un'altra comunicazione ufficiale dicendo: "guardate che ho
dovuto sottoscrivere questa petizione perché mi hanno minacciato" e
l'ARER alza le spalle. Con il tempo arrivano numerose altri ritiri
di firme da parte di nuclei che abitano in questo condominio che
dicono: "guardate, che effettivamente io quella petizione non la
volevo firmare, ma mi hanno costretto".
Nel tempo arrivano tutte queste segnalazioni e questi ritiri di
firme, ci sono le segnalazioni alla stazione dei Carabinieri, ci
sono i colloqui con il Sindaco di Pont-Saint-Martin, ci sono le
mail
con le segnalazioni puntuali di quello che accade e
l'impegno più forte che ho potuto rilevare all'interno di questa
successione di eventi è la comunicazione di un geometra che non
viene identificato ovviamente in questo testo ma nelle
comunicazioni c'è, che dice: "eh sì, è un problema, faccia così, si
rivolga agli organi di informazione".
Io credo, Assessore, che se ci fosse, com'è normale, una
situazione di conflitto fra condomini come possiamo immaginare,
potremmo dire: "va beh, ci sono ovviamente le ragioni e i torti,
c'è il cane del vicino che ha mangiato il basilico della signora di
sotto e quindi uno si arrabbia perché il basilico non andava
mangiato, l'altro si arrabbia perché il cane abbaia, ci sta, è una
convivenza che nei condomini accade", ma decine e decine e decine
di comunicazioni, segnalazioni puntuali con testimonianze, persone
che ci hanno messo la faccia rischiando anche di andarci di mezzo
perché vengono minacciate azioni legali, vengono minacciate delle
ritorsioni, vengono poste in atto delle ritorsioni... credo che la
situazione abbia assolutamente bisogno e necessità di un
approfondimento. Poi probabilmente magari questo approfondimento
non porterà a nulla ma io dubito che, convocati singolarmente, i
singoli inquilini potranno smentire o anche magari confermare
quello che le segnalazioni riportano, quindi penso di aver
documentato in maniera molto ampia quello che è accaduto, penso di
aver fatto un quadro generale, avrei voluto leggere tutte le
segnalazioni ma ovviamente le avevo già mondate come potete leggere
nel testo, di ogni riferimento che possa riportare a persone, ma ho
ritenuto che fosse meglio spiegare la vicenda nel suo complesso.
Tutta questa successione di eventi ritengo che porti a essere
assolutamente necessario un approfondimento sul tema.
Mi auguro, Assessore, che la sua risposta non sia la consueta
"scrollata di spalle", mi scusi l'espressione, che gli uffici le
riportano sul foglio che dice: "eh, va beh, noi abbiamo posto in
essere quello che si doveva fare e poi è così" e viva il
parroco.
Mi auguro davvero che, a fronte purtroppo della descrizione che
io le ho fatto - non era possibile riportarla sul testo - degli
eventi che si sono susseguiti, lei, Assessore, possa chiedere di
poter approfondire o magari io mi auguro che lei mi stupisca e mi
dica che un approfondimento è già stato fatto ma non credo, perché
ovviamente i nuclei in questione mi avrebbero avvertito. Mi auguro
quindi che si possa porre in essere una verifica di quanto accaduto
e si possa finalmente far trovare la pace a persone che hanno già
delle difficoltà economiche e sociali e che hanno assolutamente
diritto a poter vivere in tranquillità senza dover essere molestate
ulteriormente.
Presidente -
Risponde l'assessore Barmasse.
Barmasse (UV) -
Premetto quindi che, per la
predisposizione della risposta all'interpellanza, che è molto
articolata tenuto conto che affronta una questione annosa, sono
state richieste informazioni all'ARER, che ha riferito quanto
segue: "se sia intenzione approfondire le segnalazioni
interpellando le Forze dell'ordine", nonostante l'esplicita
richiesta dell'assegnataria in questione di eventuali atti
comprovanti quanto contestato dal nucleo nei confronti di altro
nucleo residente nello stesso immobile, ARER non ha mai ricevuto
alcun documento con prova di quanto dichiarato nelle numerose
segnalazioni effettuate dalla stessa.
Per tale motivo l'azienda, cui non compete richiedere
informazioni alle autorità di pubblica sicurezza, ma di effettuare
una valutazione sulle comprovate situazioni segnalate dagli
assegnatari mediante idonea documentazione: ad esempio, verbali dei
Carabinieri o testimonianze ufficiali, non ha provveduto a
formulare un richiamo ai sensi dell'articolo 12 del vigente
regolamento per l'uso di beni e la ripartizione delle spese negli
edifici di ERP, anche perché, a fronte delle segnalazioni ricevute,
l'azienda aveva provveduto a convocare presso i propri uffici il
nucleo disturbatore, che, tuttavia, in sede di convocazione ha
presentato una petizione a proprio favore firmata dalla maggioranza
degli inquilini dello stabile, tra i quali, come lei ha detto,
anche la firma dell'assegnataria che aveva effettuato le numerose
segnalazioni - ora che la Signora sia stata minacciata, questo me
lo dice lei, nel senso che ovviamente non lo potevo sapere, né lo
so - in totale contrasto con tutto quanto sino allora denunciato.
Tutte le segnalazioni, infatti, si riferiscono a fatti riportati da
una parte e smentiti dall'altra senza che sia possibile determinare
con chiarezza quanto avvenuto.
Si precisa che in più occasioni l'ARER ha provveduto a
richiedere alla persona interessata documentazione atta a
confermare quanto affermato al fine di poter procedere con le
azioni conseguenti: contestazione delle violazioni mediante lettera
di diffida, con l'indicazione che è in difetto l'ARER, ai sensi
dell'articolo 14 del regolamento per l'uso di beni e la
ripartizione delle spese negli edifici di ERP, resta estranea ai
rapporti interpersonali tra gli assegnatari, dovendo provvedere gli
stessi assegnatari per vertenza di qualsiasi genere che sorgessero
tra di loro, a fare ricorso alle autorità competenti per la tutela
dei rispettivi diritti e interessi.
"In caso affermativo, a fronte delle conferme, se sia intenzione
di dare applicazione a quanto previsto dalla legge regionale n.
3/2013": Con riferimento al secondo quesito, pertanto, non essendo
confermati i contenuti delle segnalazioni inviate dell'assegnataria
in questione, non è possibile dar corso a quanto previsto
dall'articolo 42, comma 1, lettera f), della legge regionale n.
3/2013: mancato reiterato rispetto del regolamento e delle norme di
comportamento stabilite dagli enti gestori.
Sul fatto che la Signora o il Signore siano stati minacciati,
questo intanto me lo dice lei, io spero che sia stato fatto un
esposto alla Procura perché le minacce hanno una rilevanza penale e
andrebbe fatto. Nel caso in cui tutto ciò sia stato fatto,
ovviamente quest'aspetto andrebbe direttamente valutato a mio
avviso.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Come volevasi dimostrare. Vede,
Assessore, il fatto che la Signora sia stato oggetto di pressioni,
così almeno utilizziamo... a parte che possiamo dire quello che
vogliamo visto che non è nota l'identità delle persone così almeno
possiamo dire liberamente quello che pensiamo... il fatto che la
Signora sia stata oggetto di minacce e di azioni fatte per farla
desistere e per intimidirla... non lo dico io, per quanto eletto di
questo Consiglio, non ho certo la verità infusa ma lo dice la
stessa persona che ha mandato le segnalazioni, cioè l'ha
scritto.
Se fosse stata una sua confessione in
camera caritatis
al
sottoscritto, io le darei ragione, direi: "lei ci viene a
raccontare delle cose, però non stanno da nessuna parte".
La Signora o il Signore in realtà è sì persona che segnala ma
persona che in realtà riporta cose che tanti nuclei di quel
condominio hanno segnalato ma non hanno il coraggio di portare a
conoscenza degli organi che si occupano di eseguire i controlli, lo
ha scritto in maniera chiara, perché io ho fatto una richiesta di
accesso agli atti alle comunicazioni che sono intercorse fra il
nucleo e l'ARER e fra queste comunicazioni c'è quindi tutta una
serie di segnalazioni tra cui quella delle minacce, non sono mie
invenzioni!
Detto questo, il punto è: come ho detto prima, se fossero alcuni
eventi isolati che effettivamente ci fanno supporre che la ragione
possa essere da una parte così come dall'altra, io concorderei
appieno con la sua risposta perché è difficile stabilire la verità,
ma qui ci troviamo davanti a segnalazioni e
mail
che vanno
avanti dal 1° di aprile del 2010. Siamo a giugno 2022, è passato un
filino di tempo e se queste cose fossero invenzioni, probabilmente
sarebbero cessate, invece queste segnalazioni e queste criticità
continuano.
Ora lei mi dice: "porti i documenti". L'unico caso in cui è
stato finalmente messo nero su bianco un documento ed è stato
segnalato all'ARER la Signora è stata oggetto di minacce. Il
problema è che i documenti si possono anche portare ma chi protegge
la Signora, o il Signore, o i Signori? Se non vogliamo fare come
Ponzio Pilato e lavarci le mani di questa situazione che ha copiosa
documentazione a sostegno, forse invece di lavarci le mani,
dovremmo convocare gli inquilini dello stabile o andare sul posto,
sentirli singolarmente e probabilmente da lì la verità potrebbe
emergere. Dopodiché siamo d'accordo, la documentazione, io credo
che, come c'è stata la collaborazione con l'Amministrazione
comunale di Pont-Saint-Martin, ci possa essere anche con la
stazione Carabinieri di Donnas e penso che reperire anche delle
informazioni in merito al nucleo forse potrebbe essere più
semplice.
Prendo atto, Assessore, che gli uffici, non lei, ritengono di
non dover intervenire e ritengono di aver fatto tutto quello che
era in loro potere fare, me ne dolgo perché penso che si possa fare
molto di più che lavarsene le mani in questa situazione ma di certo
non fermeremo qui l'azione di tutela delle persone perché riteniamo
che non soltanto in questo caso vada riportato l'ordine e vada
ridata la tranquillità e la serenità alle persone che abitano in
alloggi di ERP, ma anche che si debba intervenire in maniera netta
per dare un esempio, perché se noi permettiamo che azioni come
queste vengano perpetrate senza reagire, possiamo aspettarci che
queste vengano riprodotte in tanti altri alloggi su tutto il
territorio regionale.
Presidente -
Sospendiamo a questo punto brevemente i
lavori del Consiglio per arieggiare i locali.
La seduta è sospesa dalle ore 10:45 alle ore 11:06.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK