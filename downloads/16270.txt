Consiglio Regionale della Valle d'Aosta - Oggetto del Consiglio n. 2620 del 11 giugno 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ACQUE
Acque pubbliche
ENERGIA
Energia idroelettrica
Precedente
Successivo
Resoconto integrale del dibattito dell'aula
Oggetto del Consiglio n. 2620 del 11 giugno 1997 - Resoconto
SEDUTA ANTIMERIDIANA DELL'11 GIUGNO 1997
OGGETTO N. 2620/X Subconcessione, in via di sanatoria, per la
durata di anni trenta decorrenti dalla data del decreto di
subconcessione, al C.M.F. Porossan, di derivazione d'acqua dal
Torrente Parléaz nei Comuni di Aosta e Saint-Christophe, ad uso
irriguo.
Deliberazione Il Consiglio
Premesso che con domanda in data 27 luglio 1994 corredata da
progetto a firma Geom. Ernesto Breuvé, il C.M.F. TRIET ha chiesto
all'Amministrazione regionale la concessione in via di sanatoria,
di derivare, nel periodo dal 1° aprile al 30 settembre di ogni
anno, dal Torrente Parléaz, a quota 1130,80 m.s.m., in Comune di
Saint-Christophe, e a quota 938,99 in comune di Aosta,
complessivamente mod. 0,2223 di acqua per irrigare complessivi ha.
11.11.64 di terreni siti nei comuni di Aosta, Saint-Christophe,
Roisan.
Precisato che la domanda corredata da progetto a firma Geom.
Ernesto Breuvé prevede il rifacimento delle due opere di presa, in
quanto le condotte ed i canaletti in terra per l'irrigazione sono
esistenti, trattandosi della richiesta, in sanatoria, del
riconoscimento di un diritto praticato da tempo immemorabile e per
il quale non era stata presentata domanda nei termini
prescritti.
Tenuto presente che:
- il Magistrato per il Po di Parma, con nota prot. n. 111067 in
data 26 luglio 1995, ha rilasciato il proprio nullaosta nei
riguardi idraulici per l'ammissione ad istruttoria della domanda di
cui si tratta;
- l'Autorità di Bacino del fiume Po di Parma, con nota prot. n.
3084 in data 27 luglio 1995, ha dichiarato di non avere
osservazioni o rilievi da esprimere in merito, condizionatamente al
mantenimento della portata del deflusso minimo vitale, pari a circa
10 l/sec., nonché dell'eventuale valutazione dell'opportunità di
disattivare la presa di monte;
- l'avviso di presentazione della domanda 27 luglio 1994 del
C.M.F. TRIET è stato pubblicato sul Foglio Annunzi Legali della
Valle d'Aosta n. 20 in data 17 luglio 1996 e riprodotto nel n. 180
della Gazzetta Ufficiale della Repubblica Italiana (foglio
inserzioni) in data 2 agosto 1996 senza dar luogo alla
presentazione di domande incompatibili e concorrenti;
- con ordinanza n. 206 in data 19 settembre 1996 dell'Assessore
ai Lavori Pubblici è stato disposto il deposito della domanda e del
relativo progetto presso l'Ufficio Concessioni Acque
dell'Assessorato dei Lavori Pubblici della Regione per 15 giorni
consecutivi, decorrenti dal 17 ottobre 1996 a disposizione di
chiunque intendesse prenderne visione nelle ore d'ufficio;
- copia dell'ordinanza è stata affissa per il predetto periodo
di 15 giorni all'Albo Pretorio dei comuni di Aosta,
Saint-Christophe, Roisan e copia della medesima è stata inviata al
Consorzio per la Tutela, l'Incremento e l'Esercizio della Pesca in
Valle d'Aosta; al Magistrato per il Po di Parma; al Ministero dei
LL.PP. Direzione Generale delle Acque ed Impianti Elettrici; alla
Sezione Idrografica del Po di Torino; all'Associazione
d'Irrigazione Est-Sesia di Novara; all'Associazione d'Irrigazione
dell'Agro all'Ovest del Sesia di Vercelli; all'Assessorato
dell'Agricoltura, Forestazione e Risorse Naturali, Servizio
S.I.D.S.; all'Assessorato dell'Agricoltura, Forestazione e Risorse
Naturali, Servizio Forestazione; all'Assessorato dell'Ambiente,
Servizio Tutela dell'Ambiente; alla Prima Direzione del Genio
Militare di Torino; all'E.N.E.L. - compartimento di Torino;
all'Assessorato del Turismo, Sport e Beni Culturali Ufficio
Sovraintendenza; all'Autorità di Bacino del fiume Po di Parma ed al
C.M.F. TRIET;
- la pubblicazione presso i comuni di Aosta, Saint-Christhophe e
Roisan, come risulta dal referto in calce all'ordinanza è avvenuto
regolarmente e ha dato luogo alla presentazione, da parte delle
Associazioni Irrigue Est-Sesia di Novara ed Ovest-Sesia di
Vercelli, di due esposti, datati rispettivamente 17 ottobre 1996 e
29 ottobre 1996 con i quali, a salvaguardia delle dotazioni idriche
del Naviglio d'Ivrea, del Depretis e del Canale Farini derivati
dalla Dora Baltea, le suddette Associazioni chiedono che nel
disciplinare di subconcessione vengano inserite le seguenti
prescrizioni:
a) la derivazione della portata concessa dovrà essere sospesa
nei periodi in cui viene a mancare la competenza del Naviglio
d'Ivrea, del Depretis e del Farini;
b) il manufatto di derivazione dovrà essere dotato di apposito
edificio idoneo alla misura della portata assentita.
Visto altresì che la visita locale d'istruttoria è regolarmente
avvenuta il 20 novembre 1996 ed alla medesima oltre ai funzionari
dell'Ufficio Concessioni Acque dell'Assessorato dei Lavori
Pubblici, sono intervenuti i signori: Bionaz Elsa, presidente del
C.M.F. Porossan, assistita dai Sigg. Barailler Carlo e Ours Walter
e dal progettista Geom. Breuvé Ernesto, il sig. Meynet Siro, in
rappresentanza dell'ENEL, ed il Geom. Milani Sergio
dell'Assessorato dell'Ambiente, Servizio Tutela dell'Ambiente, i
quali di comune accordo hanno rinunciato ad effettuare il
sopralluogo alle località interessate dalla derivazione in quanto a
tutti conosciute e rispondenti, di massima, alle rappresentazioni
grafiche di progetto.
Precisato che durante la riunione d'istruttoria la sig. Bionaz
ha comunicato che il C.M.F. TRIET ha cambiato denominazione
diventando C.M.F. Porossan, chiedendo pertanto che la concessione
venga rilasciata a tale nuovo nominativo.
Comunicato che, in riferimento alla richiesta avanzata dal sig.
Meynet, in merito alla tutela dei diritti che l'ENEL, con
disciplinare n. 4625 in data 10 maggio 1976 ha acquisito, sulle
acque del Torrente Buthier, il Consorzio ha precisato che si tratta
di un riconoscimento di un antico uso, esercitato precedentemente
al rilascio della suddetta subconcessione e per il quale non era
stata presentata domanda nei termini prescritti.
Tenuto conto che in merito agli esposti presentati, i
rappresentanti del Consorzio hanno fatto rilevare che la
derivazione non può interferire con i canali demaniali in quanto la
distanza tra le derivazioni è notevole ed il quantitativo d'acqua
derivato, essendo minimo, non può certo influenzare le portate
della Dora Baltea.
Precisato che per quanto riguarda il rilascio del minimo
deflusso vitale, chiesto dall'Autorità di Bacino, il Consorzio ha
fatto presente che il Torrente Parléaz è un corso d'acqua non
perenne e che, date le limitate portate del medesimo, tale rilascio
risulterebbe incompatibile con l'esercizio della derivazione con
conseguente grave danno all'agricoltura.
Considerato che, sempre durante la visita di istruttoria, il
Geom. Breuvé ha fatto notare che, per quanto riguarda il
suggerimento di valutare l'opportunità di disattivare la presa di
monte, tale soluzione è tecnicamente impossibile poiché i terreni
ubicati a monte della presa inferiore non potrebbero più essere
irrigati. Per contro, l'abbandono della presa inferiore
comporterebbe invece il mancato utilizzo di acque risorgive
esistenti tra le due prese che, proprio in considerazione della
limitata portata del torrente, risultano indispensabili per
l'alimentazione della derivazione irrigua.
Precisato pertanto che essendo ritenuta ammissibile la
prescrizione di cui al punto b) del sopraccitato esposto, apposita
clausola è stata inserita nel disciplinare di subconcessione.
Tenuto inoltre presente che:
- la derivazione avviene mediante due opere di presa poste
entrambe in sinistra orografica;
- la presa posta a quota 1130,80 m.s.m. in comune di
Saint-Christophe serve il comprensorio di Papet damon che ha una
superficie di ha. 4.15.67 mentre quella posta a quota 938,99 in
comune di Aosta serve il comprensorio di Triet che ha una
superficie di ha. 6.95.97;
- il rifacimento di entrambe le prese consiste nel rivestimento
di un tratto del letto del torrente con massi di pietra naturale
posati a scogliera, nella costruzione di due muri in cls. per la
formazione di sponde, nella costruzione di un dissabbiatore con
fondo inclinato e gradino finale, paratoia di scarico di fondo
della sabbia, paratoia di regolazione o chiusura dell'adduzione al
dissabbiatore, griglia e paratoia di adduzione dell'acqua in
condotta e sfioratore per lo scarico della portata in eccesso nel
torrente stesso.
Rilevato, quindi, in considerazione di quanto sopra esposto
che:
1) la derivazione risponde allo scopo di provvedere
all'irrigazione di due comprensori ubicati a quote differenti, la
cui superficie complessiva ammonta a ha. 11.11.64 di terreni
ubicati nei comuni di Aosta, Saint-Christophe e Roisan;
2) la quantità d'acqua da derivare, nella misura di mod. 0,2223,
nel periodo dal 1° aprile al 30 settembre di ogni anno, si può
subconcedere avendo riguardo delle condizioni locali, delle utenze
preesistenti e della specie di derivazione realizzata;
3) la dotazione di acqua per ettaro irrigato 2 lt/sec., per tipo
di irrigazione (a scorrimento) e di coltura rientra nella media e
pertanto può ritenersi ammissibile;
4) la derivazione è razionale ed è in atto da tempo immemorabile
senza aver arrecato turbamenti o essere stata di pregiudizio agli
interessi pubblici ed a quelli dei terzi.
Visto infine che il Magistrato per il Po di Parma, con nota n.
3315/97 del 28 febbraio 1997 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse nel sottoriportato schema di
disciplinare;
Visto lo Statuto speciale per la Valle d'Aosta, promulgato con
legge Costituzionale n. 4 del 26 febbraio 1948 e successive norme
di attuazione;
Vista la Legge regionale n. 4 del 8 novembre 1956;
Vista la Legge n. 36 del 5 gennaio 1994;
Vista la deliberazione del Consiglio regionale n. 1193/X in data
22 febbraio 1995 ed in esecuzione della medesima;
Visto il parere favorevole rilasciato dal titolare delle
funzioni di responsabile del Servizio Assetto e tutela del
territorio nell'ambito dell'Assessorato dei Lavori Pubblici, ai
sensi dell'articolo 72 della legge regionale n. 3/1956 e successive
modificazioni e del combinato disposto dagli articoli 13 comma 1,
lettera e) e 59, comma 2 della legge regionale 45/1995, in ordine
alla legittimità della presente deliberazione.
Delibera
1) di subconcedere, in via di sanatoria, per la durata di anni
trenta, decorrenti dalla data del decreto di subconcessione, al
C.M.F. TRIET ora C.M.F. POROSSAN, giusta la domanda presentata in
data 27 luglio 1994, di derivare, dal torrente Parléaz, nei comuni
di Aosta e Saint-Christophe, a quota 1130,80 m.s.m. e a quota
938,99 nel periodo dal 1° aprile al 30 settembre di ogni anno, mod.
max. 0,2223 di acqua per irrigare una superficie complessiva di ha.
11.11.64 di terreni ubicati nei comuni di Aosta, Saint-Christophe e
Roisan;
2) di approvare l'allegato schema di disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del legale rappresentante del C.M.F.
POROSSAN;
4) di ordinare ed accertare l'introito delle seguenti somme, da
versare presso la tesoreria dell'Amministrazione regionale:
a) lire 20.000 (ventimila) pari al minimo fissato dall'articolo
5 della legge 21 dicembre 1961 n. 1501 e per gli scopi di cui
all'articolo 11 del T.U. 11 dicembre 1933 n. 1775;
b) lire 10.000 (diecimila) pari al minimo fissato dall'articolo
3 della legge 21 dicembre 1961 n. 1501 e per gli scopi di cui
all'articolo 7 del T.U. 11 dicembre 1933 n. 1775, somma da
introitare al capitolo 08800 della parte ENTRATE del bilancio
preventivo della Regione per il corrente esercizio finanziario
(Canoni per concessioni e subconcessioni di acque pubbliche e
miniere);
c) lire 2.500.000 (duemilionicinquecentomila) quale somma a
disposizione dell'Amministrazione regionale (Ufficio Concessioni
Acque dell'Assessorato dei Lavori Pubblici) per spese di
sorveglianza, esperimenti di portata, collaudo, registrazioni di
atti, eccetera somma da introitare al Capitolo 13500 della parte
ENTRATE del bilancio preventivo della Regione per il corrente anno
finanziario (Gestione di fondi per conto terzi per istruttoria
domande e pratiche varie);
5) di stabilire, come specificato nell'articolo 9 del
disciplinare di subconcessione, che nessun canone è dovuto
dall'utenza, essendone l'uso irriguo esente, ai sensi dell'ultimo
comma dell'articolo 9 dello Statuto speciale della Valle d'Aosta,
promulgato con Legge Costituzionale n. 4 del 26 febbraio 1948;
6) di dare atto che la presente deliberazione non è soggetta al
controllo della Commissione di Coordinamento per la Valle d'Aosta,
in quanto non compresa nelle categorie indicate nell'articolo 8 del
Decreto Legislativo 22 aprile 1994 n. 320 e di darne
esecuzione.
Allegato
(...Omissis...)
Presidente È aperta la discussione generale. Ha chiesto la
parola il Consigliere Chiarello.
Chiarello (RC) Volevo solo ricordare all'Assessore che stiamo
aspettando il piano regionale delle acque e il piano energetico
regionale.
Mi sono astenuto proprio perché, come avevo dichiarato diversi
Consigli fa, in mancanza di un piano regionale sulle acque
continuano a passare concessioni anche piccole, che si possono
capire, ma che dovrebbero essere ricomprese in un piano generale di
utilizzo delle acque della nostra Regione.
Presidente Pongo in votazione la delibera in oggetto:
Presenti: 25
Votanti e favorevoli: 24
Astenuti: 1 (Chiarello)
Il Consiglio approva
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK