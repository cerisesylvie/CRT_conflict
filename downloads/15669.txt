Consiglio Regionale della Valle d'Aosta - Oggetto del Consiglio n. 1972 del 5 giugno 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SANITÀ VETERINARIA E ZOOTECNIA
Zootecnia
Precedente
Successivo
Resoconto integrale del dibattito dell'aula
Oggetto del Consiglio n. 1972 del 5 giugno 1996 - Resoconto
SEDUTA ANTIMERIDIANA DEL 5 GIUGNO 1996
OGGETTO N. 1972/X Iniziative per favorire il commercio di carne
bovina prodotta in Valle d'Aosta. (Interrogazione)
Interrogazione Preso atto che gli allevatori della Valle d'Aosta
lamentano da tempo, nonostante i ripetuti sforzi per
commercializzare un prodotto qualitativamente superiore, lo scarso
rendimento del commercio di carne bovina, dovuto ad una presenza
sul mercato di una massiccia concorrenza italiana ed estera
(quest'ultima a basso costo seppur qualitativamente inferiore);
Vista la disastrosa ripercussione che la preoccupante vicenda
del morbo della "mucca pazza" ha avuto sul mercato bovino italiano,
e susseguentemente anche su quello valdostano;
il sottoscritto Consigliere regionale
Interroga
la Giunta regionale per sapere:
1) se sono allo studio interventi legislativi che favoriscano
incentivi e contributi agli allevatori, oltre all'agevolazione
attualmente in corso ovvero quella dell'abbattimento dei capi
improduttivi e a fine carriera di cui alla legge regionale n. 15
del 1991;
2) se l'Amministrazione regionale intende verificare la
possibilità di farsi promotrice di un proprio "piano carni
regionale";
3) se esiste la possibilità di predisporre ed utilizzare un
marchio di origine della carne prodotta in Valle d'Aosta;
4) se esiste infine la possibilità e la volontà di integrare con
proprio provvedimento regionale i premi "vacche nutrici" e "bovini
maschi" di cui al regolamento CEE 2066/92
F.to: Lanièce
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Ringrazio il collega Lanièce per aver voluto portare
all'attenzione del Consiglio questo argomento. Si tratta
sicuramente di un argomento importante e di grande attualità, anche
se fortunatamente per gli allevamenti della nostra regione
l'effetto "vacche pazze" ha avuto per il momento effetti poco
rilevanti, tenuto conto dell'elevata stagionalità del nostro tipo
di allevamento, che prevede per la stagione autunnale
l'eliminazione della maggior parte dei capi improduttivi e fine
carriera, e la stagione dei parchi nel tardo autunno-inverno con
l'effetto che i vitelli destinati all'ingrasso nei mesi di
gennaio-febbraio sono stati nella quasi totalità già venduti. Ha
prodotto sicuramente effetti negativi per quanto riguarda il
commercio della carne, quindi per i nostri macellatori.
Sicuramente però questi effetti non tarderanno a farsi sentire
nella prossima stagione autunnale e per quanto riguarda la vendita
dei vitelli nascituri nel prossimo inverno. É importante quindi che
si faccia un'attenta valutazione e che si prendano i provvedimenti
necessari ad ovviare i danni che potrebbero essere provocati alle
nostre aziende.
In Valle d'Aosta la zootecnia da carne è sempre stata
sottovalutata o comunque non sufficientemente considerata. Non
esiste una tradizione di allevamento specializzato per l'ingrasso,
basta dire che in tutta la regione due sole aziende praticano
esclusivamente questo tipo di attività.
I vitelli nati dalle nostre bovine, ad eccezione di quelli
allevati per sostituire il bestiame, vengono quasi tutti venduti
fuori dalla nostra regione e i prezzi evidentemente non vengono
imposti dai nostri allevatori, ma vengono subiti. Lo stesso dicasi
per le bovine cosiddette improduttive e a fine carriera, comunque
le bovine destinate alla macellazione per il 70-80 percento vengono
macellate fuori regione, e per quanto riguarda quelle macellate in
macelli della nostra regione le carcasse vengono vendute per la
maggior parte fuori dalla nostra regione.
É però vero che, in un momento in cui il settore latte dimostra
segni di difficoltà, bisogna che facciamo tutti insieme nel settore
zootecnico una riflessione, per verificare se non è importante per
l'economia delle nostre aziende rivalutare il ruolo che potrebbe
avere la zootecnia da carne. Si tratta di una riflessione che non è
facile, tenuto conto che ci troviamo di fronte ad abitudini che
sono consolidate, a tecniche di allevamento che, anche per la
tipicità o la stagionalità del nostro allevamento, sono indirizzate
alla produzione del latte; si tratta di modificare quelli che sono
i tipi di conduzione aziendale.
Il Consigliere propone nella sua interrogazione delle
iniziative, che sicuramente devono essere valutate ed approfondite;
è quello che stiamo facendo in collaborazione con il Consiglio di
amministrazione dell'AREV. Non ho risposte puntuali e precise da
fornire circa le determinazioni da prendere, proprio perché stiamo
svolgendo questo tipo di ragionamento e di discussione. É evidente
che, ad esempio, per quanto riguarda la creazione di un marchio di
qualità per le carni prodotte in Valle d'Aosta, questo è un lavoro
da mettere in piedi per definire le regole da seguire per poter
dare alle nostre carni un marchio di qualità.
Per quanto riguarda le altre proposte, stiamo valutando insieme
all'AREV la necessità di alzare la percentuale di capi improduttivi
da ammettere a contributo, e stiamo valutando anche gli effetti
pratici che potrebbero avere le misure previste nel punto 4
dell'interrogazione, tenuto conto che pochi allevatori e pochi capi
hanno titolo per avere questo tipo di contributo.
Credo che entro la fine del mese di giugno sarà possibile
giungere alla fine di questa riflessione, quindi entro breve
termine sarà possibile indicare agli allevatori quali sono le
soluzioni che in collaborazione con gli allevatori stessi,
rappresentati dall'AREV, sarà possibile proporre alla Giunta e al
Consiglio regionale.
Presidente Ha chiesto la parola il Consigliere Lanièce.
Lanièce (GA) Prendo atto con soddisfazione di quanto ha appena
affermato l'Assessore, anche perché ritengo che il problema
sollevato dall'interrogazione sia un problema molto importante, non
per gli sviluppi immediati, ma per quelli che verranno - come
diceva giustamente l'Assessore - nel prossimo autunno. Ribadisco la
necessità di porre molta attenzione a questi problemi e di cercare
di intervenire; nella mia interrogazione ho indicato alcuni
possibili interventi, per cui mi fa piacere che l'Assessore abbia
affermato la volontà da parte del suo Assessorato, e sua personale,
di verificare la validità di queste proposte, ed eventualmente di
farne anche altre.
Invito di nuovo l'Assessore a seguire con attenzione questo
problema e a informare il Consiglio sui provvedimenti che entro la
fine di giugno o ai primi di luglio l'Assessorato deciderà di
assumere in merito a questo problema. Un problema, ripeto, molto
importante, che riguarda un settore come quello dell'agricoltura e
in particolare quello degli allevatori, che ha bisogno di avere un
sostegno, perché ricordiamo sempre che l'agricoltura è il motore
dell'economia valdostana e quindi dare un sostegno all'agricoltura
vuol dire dare un sostegno all'intera economia valdostana.
Vi è poi il problema del marchio: diciamo che un marchio di
origine della nostra carne rientra in quel concetto di un marchio
unico per tutti i prodotti agricoli della nostra regione, quindi
sarebbe un punto di arrivo sia per la nostra agricoltura, sia poi
per gli altri settori che beneficerebbero della pubblicità
derivante dal fatto di vedere sulle tavole di tutta l'Italia il
marchio Valle d'Aosta.
Quindi non posso altro che dichiararmi soddisfatto della volontà
dell'Assessorato di tener conto di queste esigenze, che ho portato
in aula con l'interrogazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK