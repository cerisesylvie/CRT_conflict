Consiglio Regionale della Valle d'Aosta - Oggetto del Consiglio n. 1988 del 4 ottobre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1988 del 4 ottobre 2011 - Resoconto
OGGETTO N. 1988/XIII - Interpellanza: "Riorganizzazione del
servizio di vaccinazione dell'USL".
Interpellanza
Atteso che in Valle d'Aosta le vaccinazioni pediatriche sono
da anni eseguite prevalentemente nei consultori da medici pediatri
o di sanità pubblica in collaborazione con gli assistenti
sanitari;
Considerato che l'attività vaccinale rientra tra i compiti
dei profili di posto e dei contratti delle figure professionali
sopra citate e che rientra dunque nelle mansioni quotidiane
normalmente retribuite;
Preso atto della complessità di tale attività in quanto
abbraccia un vasto campo organizzativo che spazia dalla promozione
ed informazione all'approvvigionamento e controllo dei vaccini,
dalla convocazione dei bambini, esecuzione ed assistenza dei casi
avversi alle registrazioni e gestione delle inadempienze;
Ritenendo in virtù delle informazioni assunte di poter
asserire che il servizio in oggetto rappresenta uno dei fiori
all'occhiello della sanità valdostana in quanto tutti i minori
residenti in Valle vengono regolarmente convocati nei consultori e
che negli anni si sono ottenute ottime coperture vaccinali in linea
con gli obiettivi aziendali e nazionali collocando la Valle d'Aosta
tra le regioni italiane con più ampia copertura;
Constatato che negli ultimi anni l'U.S.L. ha investito
notevoli risorse finanziarie per rendere a norma le sedi vaccinali
con l'acquisto di attrezzature e materiali atti ad assicurare
all'utenza un servizio di qualità;
Appreso che l'Assessore, su proposta di un sindacato di
categoria ha deciso, senza nemmeno come atto di garbo consultare le
figure professionali che hanno sino ad oggi assicurato l'eccellenza
di questo servizio, di utilizzare dei fondi per riorganizzare lo
stesso prevedendo la possibilità che i pediatri di libera scelta si
occupino di questa attività con relativa remunerazione;
Ritenendo questa scelta onerosa per l'Amministrazione e non
giustificata da esigenze funzionali, dunque in palese contrasto con
la linea di rigore imposta per il contenimento della spesa
pubblica;
i sottoscritti Consiglieri regionali
Interpellano
l'Assessore competente per sapere:
1) quali sono le ragioni a noi sconosciute che hanno portato
a questa scelta;
2) quali sono gli intendimenti della Giunta in
merito.
F.to: Giuseppe Cerise - Bertin
Président
- La parole au Conseiller Giuseppe Cerise.
Cerise G. (ALPE)
- Merci M. le Président.
Assessore, normalmente noi siamo portati a salutare con favore
le innovazioni e le organizzazioni che vengono introdotte nei vari
servizi, perché crediamo che lo scopo di queste iniziative sia
quello di ottimizzare il servizio. Questo però è un elemento che
non siamo riusciti a cogliere nella scelta di utilizzare delle
risorse per organizzare l'attività vaccinale, prevedendo che i
pediatri di libera scelta si occupino di tale attività con relativa
remunerazione, quando la stessa veniva ormai da anni esercitata nei
consultori dai medici pediatri, o di sanità pubblica in
collaborazione con gli assistenti sanitari, tenuto conto anche del
fatto che questa attività rientra fra i compiti dei profili di
posizione dei contratti di tali figure professionali, di
conseguenza in quelle mansioni quotidiane normalmente retribuite.
Abbiamo cercato di capire la complessità di tale attività, che
abbraccia un vasto campo organizzativo, che spazia dalla promozione
ed informazione all'approvvigionamento e controllo dei vaccini,
dalla convocazione dei bambini, esecuzione ed assistenza dei casi
avversi fino alle registrazioni e alla gestione delle eventuali
inadempienze.
Dalle informazioni che abbiamo raccolto, riteniamo di poter
asserire che il servizio in oggetto rappresenta uno dei fiori
all'occhiello della sanità valdostana, in quanto tutti i minori
residenti in Valle vengono regolarmente convocati nei consultori e
negli anni si sono ottenute ottime coperture vaccinali in linea con
gli obiettivi aziendali e nazionali, collocando la Valle d'Aosta
tra le regioni italiane con più ampia copertura. Senza poi
trascurare il fatto che negli ultimi anni l'USL ha lodevolmente
investito notevoli risorse finanziarie per rendere a norma le sedi
vaccinali, con l'acquisto di attrezzature e materiali atti ad
assicurare all'utenza un servizio di qualità e direi di eccellenza.
Confesso che non siamo dunque riusciti a cogliere in questa
iniziativa quelle ragioni di interesse generale che dovrebbero
guidare le scelte di chi amministra e gestisce la cosa pubblica.
Lei vorrà gentilmente, Assessore, ragguagliarci in merito e
dissipare i nostri dubbi piuttosto forti sulla bontà di tale
scelta, che inevitabilmente farà lievitare notevolmente i costi di
questo servizio, che veniva normalmente assolto dalle figure
professionali sopracitate, operanti nel contesto della sanità
pubblica. Non riusciamo a collocare questa scelta fra quelle
dettate da illuminata nobiltà sociale, ma purtroppo semplicemente
come un banale
agrément
ad una categoria professionale;
questo sotto il profilo sostanziale, ma ci permettiamo di
sottolineare anche l'aspetto formale: a nostra conoscenza, tutto
ciò è avvenuto senza nemmeno, come atto di garbo, consultare le
figure professionali che hanno finora assicurato l'eccellenza di
tale servizio. Non siamo particolarmente inclini a tenere
atteggiamenti ossequiosi, ma nemmeno a scendere sotto il livello
del dovuto rispetto della persona. Questo è quanto al momento ci è
dato di conoscere, lei vorrà gentilmente portarci a conoscenza di
quelle ragioni a noi sconosciute che hanno portato a tale scelta e
quali sono gli intendimenti in merito per il futuro. Credo che
l'atto amministrativo si riferisca alla delibera n. 931 di aprile,
ma è una delibera molto articolata, che fa riferimento ad una serie
di accordi sia a livello nazionale, sia a livello locale, ad una
serie di precedenti delibere, dove effettivamente il termine
"vaccinazione" non compare, quello che compare nel deliberato è:
"di dare atto della spesa derivante dall'allegato accordo con
l'Azienda USL Valle d'Aosta attraverso l'utilizzo delle somme
assegnate attualmente alla spesa per il finanziamento del servizio
regionale"
. Auspichiamo un ripensamento da parte sua, perché
tornare sui propri passi quando ci si rende conto di aver
intrapreso una strada sbagliata, a nostro avviso, non è un segno di
debolezza, ma di saggezza; anche perché non ci pare al momento
opportuno fare delle scelte che faranno lievitare la spesa senza un
proporzionale aumento della qualità del servizio, che non siamo
riusciti, ripeto, a percepire nel caso specifico. Le saremo poi
grati se ci vorrà ragguagliare meglio su tale atto amministrativo,
forse all'interno dello stesso ci è sfuggito qualcosa, a parte che
tale operazione dovrebbe avere un successivo onere sulla sanità
valdostana. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente. Grazie anche al collega
Cerise, che mi permette di chiarire gli aspetti riguardanti
l'organizzazione del servizio di vaccinazione soprattutto
concernente l'accordo regionale e l'accordo nazionale con la
medicina generale, pediatri di libera scelta. Non è sicuramente
colpa sua, perché lei poi sente chi le sollecita alcune cose, però
sono contento di poter rispondere, perché ci sono tantissime
inesattezze nella sua esposizione non per colpa sua, ma perché
tutto il discorso degli accordi è un discorso complesso. Devo già
subito smentire categoricamente una parte della sua interpellanza,
dove si dice:
"appreso che l'Assessore, su proposta di un
sindacato di categoria ha deciso, senza nemmeno come atto di garbo
consultare le figure professionali..."
, qui c'è una
contrattazione sindacale di tre mesi e mezzo, dove l'accordo
regionale è stato firmato all'unanimità da tutti i sindacati, un
accordo regionale che recepisce l'accordo nazionale. Se - e questo
non poteva saperlo - non è stato richiamato il discorso della
vaccinazione, è perché tutto quello dell'accordo regionale
precedente che non viene modificato dall'attuale è considerato
attivo. La possibilità di vaccinare da parte di pediatri di libera
scelta risale all'accordo del 2002, con riferimento alla delibera
di Giunta n. 3781/2002, dove oltretutto il prezzo della
vaccinazione di 18 euro è il prezzo di quella delibera, quindi noi
non abbiamo toccato nulla proprio per non incidere sul bilancio.
Quello che voglio dire è che non abbiamo assolutamente modificato
l'organizzazione della vaccinazione; qui c'erano dei dati, ma
voglio rispondere a braccio, perché ho portato avanti io
personalmente le trattative. Si tratta di confermare un modello di
organizzazione: quello di prevedere che la sanità pubblica sia il
punto di riferimento della vaccinazione e confermo che sarà così
anche da ora in avanti, mentre il fatto di poter usufruire
dell'intervento dei pediatri di libera scelta - scelta fatta nel
2002 -, permette di raggiungere quella percentuale di vaccinazione,
che è intorno al 95% nella nostra regione, che viene ottenuta
grazie all'impiego anche dei pediatri di libera scelta, e non vi
dico la contentezza delle mamme di poter andare dal pediatra di
libera scelta! Il sistema pubblico quindi non viene assolutamente
smantellato, ma continueranno a vaccinare assistenti sanitari,
medici di sanità pubblica, ecc.
L'accordo ci permette di mettere in piedi dei piani particolari
di vaccinazioni - vedasi H1N1, antimeningococcica, eccetera - che
permettono di toccare il numero maggiore di bambini, tant'è vero
che, quando c'è stata la famosa H1N1, lì c'è stato un accordo con i
pediatri e i medici di medicina generale che ha permesso di toccare
quasi tutta la popolazione; quindi non vaccinavano solo i medici di
sanità pubblica, ma c'è stata un'azione collettiva di tutto il
corpo sanitario valdostano. Riguardo ai costi, essi sono in linea e
devo dire che il costo delle vaccinazioni, quindi dei vaccini, del
personale, eccetera, è stato di 25.488 nel 2009, 23.202 nel 2010 e
il dato di quest'anno sarà presumibilmente invariato, quindi si
tratta sempre di queste cifre. Spero di essere stato chiaro,
oltretutto leggo qui una nota del Presidente nazionale dei
pediatri, dove si dice:
"sono lieto che si sta elaborando un
programma di elaborazione di un adeguato calendario vaccinale
dell'età infantile per garantire un uso ottimale dello strumento
vaccinale nella prevenzione delle malattie. Tale collaborazione
deriva dalla consapevolezza che il contesto storico odierno rende
necessaria una presa in carico globale anche di quelle sacche di
popolazione ancora non toccate"
. In tutte le regioni quindi è
in piedi tale sistema e noi in questo modo riteniamo di dare una
qualità maggiore soprattutto a quella fascia di popolazione
infantile che non è ancora toccata in modo adeguato dalla
vaccinazione. Grazie.
Président
- La parole au Conseiller Giuseppe Cerise.
Cerise G. (ALPE)
- Grazie Assessore per la risposta.
Credo di aver evidenziato nell'illustrazione dell'iniziativa che
potevano esserci alcune inesattezze, in quanto le informazioni in
possesso erano quelle e, come ripeto, la delibera n. 931 di
riferimento era una delibera di alcune pagine di premesse con tutto
un rimando ad una serie di accordi e deliberati precedenti. Quello
che non ho ben chiaro dalla risposta è: da quanto abbiamo capito,
questa possibilità ai pediatri di libera scelta di praticare il
discorso delle vaccinazioni ad un costo di 18 euro, così viene
remunerato...e non mi importa quand'è che questo è stato deciso,
perché, se 18 euro sono stati decisi alcuni anni fa, ci sarà
inevitabilmente un aggiornamento e sarà ancora maggiore per il
futuro...allora diciamo, se tutte le vaccinazioni, che è un numero
piuttosto consistente (adesso non mi ricordo), per ogni bambino
fino a due anni, poi se andiamo nella fascia da due a sei anni, il
numero si eleva notevolmente...se teoricamente tutti facessero
questa scelta, il costo comincerebbe ad avere dei riflessi
importanti sulle spese del servizio sanitario regionale. Non ho
alcun dubbio su quanto lei ha detto, ossia che le mamme sono tutte
soddisfatte se il pediatra dice:
"guarda, se vuoi, puoi evitare
di andare al consultorio per la vaccinazione, ma lo posso fare io
tranquillamente come attività remunerata"
. Almeno su questo
vorrà convenire con me, perché, dalle informazioni assunte, tale
servizio era ad un livello di eccellenza e di questo va reso merito
alla Dirigenza dell'USL. E questo comunque più o meno nella misura
in cui verrà utilizzato, avrà dei riflessi sulla sanità. Abbiamo
visto che nell'Osservatorio civico, a cui ha partecipato la
Segretaria del Tribunale dei malati, è emerso un dato: che nel
2008-2009 la passività del servizio sanitario regionale è aumentata
di 2.000.000 di euro, passando da 13 a 15.000.000; con questo, non
so in che misura, si andrà nella direzione di consolidare quel
passivo. Pare che lei sia stato invitato a partecipare a tale
riunione dell'Osservatorio; posso capire che lei poteva essere in
altre faccende affaccendato, perché abbiamo tutti degli impegni, ma
la presenza di un rappresentante della Regione sarebbe stata
auspicabile...
(interruzione dell'Assessore Albert Lanièce, fuori
microfono)
...dico che se questo veniva assolto dal personale che fa
normalmente nell'esercizio delle sue funzioni tale servizio...se
devo pagare 18 euro e se ogni genitore fa la scelta di farlo
vaccinare al pediatra di libera scelta, vi sarà un costo maggiore o
no? È questo che mi deve spiegare!
Comunque non siamo del tutto soddisfatti della sua risposta,
anche se ci possono essere alcune inesattezze nel discorso della
presentazione in relazione alle informazioni che si hanno,
logicamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK