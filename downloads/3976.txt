Consiglio Regionale della Valle d'Aosta - Oggetto del Consiglio n. 272 del 14 maggio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 272 del 14 maggio 1981 - Resoconto
OGGETTO N. 272/81 - CENTRALINE PER IL RILEVAMENTO DI DATI PER
L'INDIVIDUAZIONE DELLE POTENZIALI RISORSE ENERGETICHE.
(Interpellanza)
Presidente
- Ha chiesto di parlare il Consigliere
Viberti. Ne ha facoltà.
Viberti
(DPROL)
- Si parla di nuovo di queste
centraline perché questa interpellanza è successiva a quella
interrogazione presentata ed è successiva anche alla riunione della
Commissione Energia, durante la quale il Prof. Masoli, che conduce
lo studio sulle fonti energetiche alternative nella nostra Regione
che questo Consiglio gli ha commissionato, parlò delle centraline
in questione. Di queste si discusse il 22 dicembre dello scorso
anno in una seduta di Consiglio che ci vide persino impegnati in
una parte a porte chiuse, proprio per la delicatezza dell'argomento
e le implicazioni che potevano esserci. In quella data - questo non
solo a memoria, perché i dattiloscritti che riportano gli
interventi possono testimoniare, ma credo che la memoria dei
Consiglieri sia, da questo punto di vista, buona - la discussione
si imperniò a lungo su questo argomento: chi paga queste due
delibere? Naturalmente l'Amministrazione regionale, siccome sono
delibere sue, ma si chiedeva se i 408 milioni che l'Amministrazione
regionale spende nel corso dello studio che dura 4 anni fatto,
appunto, dall'equipe Masoli, erano comprensivi o meno di questi 150
milioni. Il Presidente della Giunta affermò allora che questi 150
milioni rientravano con gli altri 34, usati per fare delle
misurazioni geoelettriche della portata minima dei corsi d'acqua
della nostra Regione, in questa spesa complessiva.
Il Prof. Masoli, su mia richiesta, ha fatto una precisazione nel
corso di questa riunione, che è ai verbali della Commissione
Energia dicendo esattamente il contrario di quanto aveva affermato
a suo tempo, il Presidente della Giunta.
Noi, come Nuova Sinistra, e non credo solo noi, abbiamo avuto
subito dei dubbi circa questa spesa e il fatto che fosse o meno
compresa in quella preventivata per lo studio. Ora, quello che
chiediamo con questa interpellanza è di conoscere chi pagherà
queste centraline, ma più precisamente, perché si potrebbe
rispondere che paga la Regione, con quali soldi verranno pagate
queste centraline: con quei 408 milioni che vengono destinati allo
studio delle fonti energetiche alternative oppure con altri fondi
presi dal bilancio?
Presidente
- Ha chiesto di parlare il Consigliere Minuzzo
come firmatario dell'interpellanza. Ne ha facoltà.
Minuzzo
(PSDI)
- Solo per aggiungere che, in
occasione di quella ratifica di delibera di Giunta, assieme alla
Nuova Sinistra e ai compagni del Partito Socialista, sostenevamo
che, a nostro avviso, queste spese per l'installazione delle
centraline erano imputate alla Regione, mentre il Presidente della
Giunta sosteneva che queste rientravano nel costo globale della
ricerca di fonti energetiche alternative ed integrative nella Valle
d'Aosta, effettuate dallo studio Masoli. Come ha detto il collega
Viberti, il Prof. Masoli, in quella riunione, ha sostenuto che
l'installazione di queste centraline erano oneri che competevano
allo Studio Masoli. Chiaramente, uno dei due ha dichiarato il
falso. Ed è per sapere questo che, assieme al collega Viberti,
abbiamo presentato questa interpellanza, anche se comunque, verremo
a saperlo tra sei, sette mesi, un anno, quando saranno sottoposti
altre delibere di Giunta e i mandati di acconto allo Studio Masoli
per lo studio che sta svolgendo nella nostra Regione.
Presidente
- Ha chiesto di parlare l'Assessore
all'Agricoltura e Foreste, Marcoz. Ne ha facoltà.
Marcoz
(UV)
- Ambasciatore non porta pena, quindi
io leggo quello che ho trovato. Sempre sul discorso generale, tutta
questa ricerca alternativa chiaramente era da inquadrarsi nel
servizio di meteorologia che la Regione vuole installare; quindi
l'incarico e la spesa sono, pertanto, secondo noi, disgiunti dalle
vere e proprie ricerche delle fonti energetiche alternative. Di
conseguenza la Regione ha acquistato questi strumenti direttamente
dalla Ditta "Micros" di Conegliano Veneto su suggerimento del Prof.
Masoli. L'importo della spesa è di 155 milioni 603.050, salvo la
messa in opera.
La deliberazione di incarico di finanziamento della prima parte
della spesa di L. 80 milioni è stata fatta con l'oggetto n. 4158 in
data 11.8.80 con imputazione ad capitolo 38100; una seconda
delibera di impegno della rimanente spesa di L. 75.603.050 è in
corso di approvazione, finora per i lavori eseguiti da questa
"Micros", risultano due fatture pagate: una prima n. 4 del
14.1.1981 di L. 22 milioni 119.675, una seconda fattura n. 1819 del
19.3.81 di L. 36.110.575; totale liquidato finora di 155 milioni
sono 58 milioni 230.250.
Presidente
- Ha chiesto di parlare il Consigliere
Minuzzo. Ne ha facoltà.
Minuzzo
(PSDI)
- È chiaro che qui non si può dire
all'Assessore Marcoz, bontà sua: mi dichiaro soddisfatto o
insoddisfatto della risposta. Voglio solo fare alcune
considerazioni.
Punto primo: le centraline installate, in risposta alla prima
dichiarazione fatta dal collega Viberti, sono 4, quelle ordinate
sono 10, per cui già oggi la Regione ha speso di più rispetto alle
centraline installate.
Punto secondo: ritengo che qui sia stato buggerato tutto il
Consiglio regionale e, probabilmente, non in malafede, ma comunque
se le cose fossero state effettivamente messe, come sembra siano da
quanto ha detto l'Assessore Marcoz, la situazione probabilmente
sarebbe diversa. Ritengo infatti che, oltre tutto, si sia creato un
grave precedente per l'Amministrazione regionale. Partendo dal
presupposto che, a mio avviso, i soli oneri per la ricerca
scientifica delle fonti integrative ed alternative in Valle d'Aosta
sono quanto mai elevati, poiché è uno Studio che non utilizza
strumenti propri, se non in minima parte, diversamente da quanto
erano in grado di fare altri Studi, la Regione è anche costretta a
fornire a questo Studio gli strumenti necessari per effettuare
questa ricerca scientifica per la quale la Regione paga fior di
quattrini. È chiaro che si è creato un grosso precedente in questo
senso, perché, per fare un esempio molto elementare, a questo
punto, chiunque può chiedere alla Regione se vuole avvalersi della
propria opera: un autotrasportatore, ad esempio, può chiedere alla
Regione di avvalersi della sua opera, quindi la Regione comprerà il
camion e via dicendo. Rollandin, non storcere il naso, il dato di
fondo è questo: quando uno si prende un onere deve essere in grado
assolverlo in tutto, non solo fare la prestazione d'opera in un
problema così importante, anche perché se i colleghi Consiglieri
non lo sanno, per l'installazione delle centraline prima si era
adottato un sistema di trasmissione dati, poi si è pensato
cambiarlo e di fare la trasmissione via etere, il che comporta dei
grossi problemi, perché l'Assessore Marcoz ha detto che le
centraline costano 155 milioni, esclusa la posa in opera, mentre
Masoli mi sembra, se non ho capito male, ha detto che 155 milioni
erano complessivi di tutto quanto. Se noi all'installazione delle
centraline andiamo ad aggiungere il costo dell'installazione dei
ripetitori e dei ponti per la trasmissione dati, riusciamo a
chiudere il cerchio e avremo una valutazione complessiva di quanto
è costata alla Regione Valle d'Aosta questa ricerca
scientifica.
Non mi dichiaro né soddisfatto né insoddisfatto della risposta,
perché l'Assessore ha letto quello che aveva scritto, però, a
questo punto la Commissione Speciale per l'Energia dovrà trarre le
sue conclusioni e questo problema dovrà essere riportato all'ordine
del giorno in un futura riunione della Commissione per valutarne
tutte le conseguenze.
Presidente
- Ha chiesto di parlare il Consigliere
Viberti. Ne ha facoltà.
Viberti
(DPROL)
- Questa relazione, preparata per
il Presidente della Giunta, che non è qui per poterla leggere e ha
quindi demandato a chi ha potuto seguire, forse marginalmente,
queste cose, ci ha detto una cosa che noi già il 22 dicembre
sapevamo nel nostro intimo, ma che era stata negata chiaramente dal
Presidente della Giunta: che, l'Amministrazione regionale avrebbe
pagato le centraline al di fuori di quanto spetta al Prof. Masoli
per lo studio che sta conducendo.
Il sentimento che si può provare in questo momento è quello
dell'amarezza nel constatare che, anche di fronte all'evidenza,
chi, all'interno di questo Consiglio, rappresenta il massimo non si
comporta secondo i canoni che dovrebbero essere la base del
comportamento non dico di un uomo politico, ma di un
amministratore. Il collega Minuzzo ha parlato di qualcuno che ha
detto il falso, ma chi ha detto il falso è venuto fuori molto
semplicemente e già allora, anche se non provato, era immaginabile.
L'amarezza è quindi il sentimento che si prova; siamo una Regione
che sta spendendo quasi un miliardo per la ricerca di fonti
energetiche alternative, che io personalmente, come tutti qui,
ritengo giusta - per le dimensioni che ha la Valle d'Aosta è una
cosa enorme e dovrebbe portare dei risultati - però vediamo che nel
corso dello svolgimento di questa ricerca, improvvisamente dobbiamo
dotarci di un sistema di rilevazione di dati metereologici per
avere un sistema di rilevamento meteorologico che durerà nel tempo
e che ha, evidentemente, una sua utilità.
Non stiamo a discutere sul fatto che si siano fatte delle scelte
in direzioni giuste, anzi, secondo noi, questo è positivo, ma
l'amarezza e il dispiacere vengono perché qualcuno che deve fare
uno studio per la nostra Regione ci fa una proposta, noi
l'accettiamo così com'è, senza voler cambiare niente, e l'unica
cosa - e meno male che almeno questo è stato inserito - è la
richiesta di controllare dopo sei mesi quanto è stato fatto. Ora,
questo qualcuno ci dice che dobbiamo dotarci di una rete
metereologica, ma i dati che rileverà costituiranno il lavoro che
noi gli paghiamo altrimenti. Ci sono, a livello nazionale, degli
Enti, come ad esempio il CNR, che questo lavoro ce lo avrebbero
fatto forse, facendoci spendere i soldi delle centraline - perché
probabilmente neanche il CNR è dotato di 10 centraline - perché
probabilmente neanche il CNR è dotato di 10 centraline da
installare nella nostra Regione - però tutto il resto lo avrebbe
pagato. Abbiamo poi l'ENI che ha fatto delle ricerche per la
Regione Toscana e per la Regione Puglia, Regioni che hanno speso,
dal punto di vista della strumentazione, qualcosa questo è vero, ma
non hanno speso niente per il personale che è già pagato e lavora
non per il proprio interesse, ma con finalità scientifica; non è un
venditore che cerca di dare al cliente il prodotto che il cliente
vuole, perché se noi qui andiamo a chiedere a un venditore di
gelati di vendere gelati al Polo Nord, se questo è un bravo
venditore glieli va a vendere, ma questi mangiano pinguini non
gelati. Allora, che cosa voglio dire? Che noi, forse, non eravamo
in grado di sapere quello che ci veniva venduto e, allora, avremmo
dovuto rivolgerci a chi era in grado di darci un aiuto, ma questo
non è stato voluto, non solo, adesso si sono rotte le uova e si
nasconde il paniere con le uova rotte, e questo è un metodo
meschino di condurre l'amministrazione, e non faccio distinzioni di
nessun genere, parlo di persone che si comportano onestamente e
altre che non lo fanno. Un amministratore che non si comporta
onestamente, per di più di fronte all'assemblea che lo ha espresso,
è una cosa che grida vendetta, ma purtroppo, in questa sala sembra
che le parole possano essere rovesciate, raccolte e portate via
senza che cambi niente. Ma è mai possibile che ci si trovi di
fronte all'evidenza e non si faccia niente per cercare di
raddrizzare le cose? Queste cose che io sto dicendo oggi erano
chiare già il 22 dicembre dello scorso anno. Io non so più
veramente se continuare a venire in questo posto. Non so che cosa
ci vengo a fare, perché se la presa in giro fosse stata nei
confronti di Ilio Viberti o della Nuova Sinistra la cosa non mi
preoccuperebbe, fa parte di quello che è il gioco politico, ma
quando a essere presa in giro è l'istituzione stessa da chi ne fa
parte e da chi ne è la massima espressione questo è inaccettabile.
Ma come si può pensare che il nostro Paese possa andare avanti? Ma
non parliamo neanche del nostro Paese, che la Valle d'Aosta possa
andare avanti, quando la classe dirigente politica, espressa non da
Roma ma dai valdostani stessi arriva a questi livelli. Ma di quale
autonomia vogliamo parlare se non abbiamo l'onestà di dire le cose
come stanno? Almeno quello. Io non pretendo dire che le scelte,
fatte a suo tempo, fossero sbagliate, ma perché turlupinare il
Consiglio? Può darsi che avessimo bisogno di spendere anche quei
150 milioni, non voglio fare questioni di questo genere, ma perché
non dircelo? Perché non dire: "sì, è vero, ne spendiamo alti 150,
noi pensiamo che sia giusto per questo, questo e questo motivo, e
quindi voi votate pure contro, ma noi ci assumiamo le nostre
responsabilità".
Qui, volendo, ci si potrebbe riallacciare al discorso del
controllo rispetto all'attività della Giunta che facevo prima, ma
sinceramente non so con quanta voglia ancora andrò avanti per i
pochi mesi che mi restano, perché oggi è stato detto chiaramente
che nel mese di dicembre siamo stati presi in giro, tante volte
abbiamo avuto questa sensazione, ma questa volta la cosa è chiara e
non è smentibile. E. allora, io chiedo, a questo punto, al
Consiglio e a quanti fanno parte della Commissione Energia che cosa
facciamo? Perché io, sinceramente, non so proprio più cosa fare.
Che cosa resta, da un punto di vista istituzionale, ancora da fare
perché di queste cose non ne avvengano più? Per forza la gente
pensa quello che pensa della classe politica!
Presidente
- Ha chiesto di parlare il Consigliere Faval.
Ne ha facoltà.
Faval (UV)
- Potrei fare una richiesta? Visto che non c'è
il Presidente della Giunta e che sono il Presidente della
Commissione Energia, incaricata il 22 dicembre scorso di seguire
attentamente l'evoluzione del lavoro dell'equipe Masoli, chiedo al
Consiglio e, in particolare ai due interpellanti, se sono disposti
acchè io possa aggiungere alcune informazioni e valutazioni a
quello che è stato detto dall'Assessore.
Presidente
- Scusi, Vice Presidente Faval, sarebbe stato
molto meglio se la proposta fosse venuta dopo le risposte di
Marcoz. Se sono elementi che possono servire al Consiglio,
personalmente, io non ho riserve, ho solo la preoccupazione che
ulteriori elementi o costringano o portino gli interpellanti a
richiedere di poter nuovamente riprendere la parola. Sarei per
limitare, se possibile, le deroghe a questo tipo di discussione,
anche perché la delicatezza del problema è stata ampiamente
sottolineata.
Vedrei piuttosto, bene, data la complessità e la delicatezza del
problema, che il Vice Presidente Faval inserisse, come suo momento
di informazione al Consiglio, ad una prossima seduta l'attività che
egli sta seguendo, dando, quindi, la possibilità anche agli altri
Consiglieri di intervenire e non di limitare il dibattito agli
interpellanti di oggi. Il Vice Presidente Faval concorda con
me?
Faval
(UV)
- Io concordo, solo dico che vista la
delicatezza del problema e visto il tipo di atteggiamento che è
stato assunto da parte dei due interpellanti nei confronti di
questo problema, che io, tra l'altro, credo sia stato affrontato
con, alla base, un grossissimo equivoco, potrebbe consentire al
Consiglio di fare una piccolissima deroga, sulla quale, comunque,
non insisto.
(Intervento dal fondo fuori microfono)
Presidente
- Come Presidenza auspico che il Vice
Presidente Faval possa relazionare sulla sua attività al Consiglio
e il Consiglio possa discuterne con gli interventi di tutti i
Consiglieri.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK