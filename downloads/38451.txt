Consiglio Regionale della Valle d'Aosta - Oggetto del Consiglio n. 1979 del 5 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Disabili
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1979 del 5 aprile 2016 - Resoconto
OGGETTO N. 1979/XIV - Interpellanza: "Adozione di
provvedimenti per il ricalcolo dell'ISEE delle persone affette da
disabilità secondo i nuovi parametri individuati dalla sentenza del
Consiglio di Stato".
Viérin M. (Presidente) -
Punto n. 32 dell'ordine del
giorno. La parola al collega Ferrero.
Ferrero (M5S) -
Grazie Presidente.
Fortunatamente nel mese di febbraio del 2016 il Consiglio di
Stato con una sentenza ha messo fine ad una
querelle
che
durava ormai da anni e che riguardava l'inserimento nell'ISEE
dell'indennità di accompagnamento delle pensioni corrisposte per
motivi di invalidità. Una cosa che si è trascinata per anni, alla
fine poi un comitato di cittadini ha fatto un ricorso al TAR del
Lazio per ottenere una risposta, per sapere se effettivamente è
giusto o meno che chi è già colpito da disabilità, chi già è in
difficoltà per il fatto di percepire degli assegni che gli consente
di sopravvivere debba inserire nell'ISEE anche questi assegni. Il
Governo Renzi si è incaponito perché il TAR del Lazio ha dato
ragione a questo comitato di cittadini e ha ricorso al Consiglio di
Stato e fortunatamente il Consiglio di Stato, rifacendosi anche
alla Costituzione italiana, ha detto che non è giusto.
Le Regioni quindi adesso si trovano a dover affrontare una
situazione che è tutt'altro che semplice ed è di questo che vorrei
parlare proprio per evidenziare il fatto che - e lo saprà bene
l'Assessore Fosson - questo fa sorgere tutta una serie di
problematiche di applicazione, di interpretazione perché, a quanto
si è potuto sapere, anche a livello romano la questione non è
ancora ben chiarita. Il problema è che alcune persone hanno fatto
delle domande per ottenere dei contributi, per ottenere degli aiuti
con la vecchia interpretazione, quindi hanno inserito nell'ISEE
anche i redditi che adesso sono esclusi. Allora a che punto sono le
domande che sono state presentate da queste persone? Bisogna
applicare la vecchia normativa o la nuova? Io penso la nuova
interpretazione del Consiglio di Stato. Per le persone che stanno
presentando domanda adesso che cosa si sta facendo? Li si avvisa
già che questi redditi non vanno inseriti o non li si avvisa?
Perché effettivamente è stato riscontrato un generale disagio delle
persone che non sanno bene che cosa fare. Allora non vorremmo
arrivare al paradosso che magari chi è già stato colpito una volta,
perché magari in precedenza non aveva potuto accedere ad alcuni
aiuti in quanto anche questi redditi concorrevano a formare il
limite oltre il quale non avevano diritto alle agevolazioni, fosse
ulteriormente penalizzato anche adesso. Ecco perché
nell'interpellanza, oltre a chiedere alcune questioni che sono
legate all'applicazione, alla nuova interpretazione, sulle domande
già presentate, su quelle che saranno presentate e su quelle che
sono in corso di istruttoria, si chiede all'Assessorato uno sforzo
per far sì che al più presto si possa sanare una situazione che
fino adesso - e lo dice la sentenza del Consiglio di Stato - con
l'applicazione della vecchia interpretazione ha penalizzato in
maniera incostituzionale persone che già per le loro condizioni di
disabilità sono costrette in situazioni che sono tutt'altro che
facili da affrontare.
Presidente -
La parola all'Assessore Fosson.
Fosson (UV) -
Grazie.
Questo tema era nell'aria da tempo. "Quanti sono i cittadini
valdostani affetti da disabilità che attualmente hanno presentato
istanze con il calcolo dell'ISEE effettuato secondo la vecchia
interpretazione penalizzante": nell'area della disabilità al
momento le domande presentate a partire dal 1° gennaio riguardano i
nefropatici, per i quali era prevista una scadenza al 31 marzo e
ammontano a 28 unità. Per quanto riguarda i contributi relativi a
progetti alternativi all'istituzionalizzazione, ovvero i contributi
per le badanti, a partire da gennaio sono pervenute 56 domande. Per
i contributi per il pagamento di rette in strutture
socio-assistenziali, socio-sanitarie e riabilitative si registra 1
sola nuova domanda, 14 rinnovi mentre su altri 2 si sta attendendo
la DSU. Naturalmente a questi numeri devono aggiungersi le domande
di inserimento in strutture per persone anziane, la cui gestione è
in capo alle
Unité
.
"Se sono sorti diritti di credito nei confronti
dell'Amministrazione regionale da parte di coloro che sono stati
penalizzati dal computo dell'ISEE...": come lei ha detto, non c'è
ancora una situazione chiara, nel senso che nessun diritto di
credito al momento è esigibile da parte dell'utente nei confronti
dell'Amministrazione regionale. Le disposizioni relative
all'applicazione della sentenza e quindi le modifiche da apportare
agli indicatori sono in via di definizione da parte del Ministero
del lavoro e delle politiche sociali. Il Ministro Poletti in
persona ha assicurato che il legislatore darà agli enti erogatori
dei contributi con gli strumenti giuridici necessari a garantire la
non retroattività delle nuove disposizioni, in modo da evitare
ricadute dannose. Ha promesso che a questo seguirà una delibera con
un'indicazione precisa.
"Se attualmente nella presentazione dell'ISEE per ottenere
contributi e provvidenze varie da parte dell'Assessorato gli aventi
diritto sono avvisati delle nuove modalità": questo punto è
importante e gli utenti sono stati avvisati fin dalla data di
pubblicazione della sentenza delle nuove modalità di calcolo dai
CAF (Centri di Assistenza Fiscale), che hanno comunque inserito
l'aggiuntiva agli indicatori solo fino al 29 marzo, data in cui
l'INPS ha ufficialmente sospeso il computo di queste indennità
all'interno degli stessi indicatori.
"Se è intenzione da parte dei competenti uffici dell'Assessorato
della sanità di provvedere mediante avviso agli aventi diritto, per
le pratiche in istruttoria, ai fini dell'effettuazione degli atti
necessari al ricalcolo dell'ISEE...": il nostro gruppo di
coordinamento dell'ISEE da giorni ha pianificato una serie di
incontri di informazione rivolta sia agli operatori regionali che
agli Enti locali, che partiranno con un incontro pubblico che si
terrà il giorno 12 aprile presso la Cittadella dei giovani alle
18,30 alla presenza dei rappresentanti del Coordinamento CAF Valle
d'Aosta, dei rappresentanti del CELVA e dei dirigenti che
sovraintendono alle varie misure di aiuto in materia di casa,
istruzione, contrasto alla povertà e non autosufficienza. Tali
incontri servono a spiegare alla popolazione valdostana quali sono
le novità introdotte recentemente, ma anche quali e quanti tipi di
ISEE si possono presentare rispetto alle varie prestazioni di cui
necessita e quali sono le modalità per l'ottenimento
dell'indicatore della situazione economica equivalente e i tempi
per il suo rilascio anche in relazione alle scadenze delle varie
amministrazioni. Sarà poi cura di quest'Assessorato, del
Coordinamento tra i vari Assessorati, del CELVA e del Coordinamento
CAF effettuare le opportune comunicazioni a mezzo stampa. Il
meccanismo quindi si è messo in moto, c'è ancora il problema della
restituzione, ma soprattutto si aprono delle nuove indicazioni e
bisogna rivedere le soglie per i disabili, perché l'ISEE ristretto,
giustamente attribuito ai disabili, determinerà il cambiamento di
molte cose.
Presidente -
La parola al collega Ferrero.
Ferrero (M5S) -
Grazie Presidente.
Mi pare che l'Assessorato si stia già muovendo nella direzione
giusta. Purtroppo quando l'Assessore parla delle promesse del
Ministro Poletti, che è lo stesso che ha voluto impugnare al
Consiglio di Stato la sentenza del TAR del Lazio per non
riconoscere ai disabili questo diritto, mi fa un po' sorridere,
dato che è lo stesso Ministro che era a cena con i Signori Buzzi e
Carminati, quello certo non contribuisce a dare fiducia...
(interruzione di un Consigliere, fuori microfono)
...no, non c'era l'Assessore Fosson. Spero che comunque questo
contribuisca a dare una certezza e in questo momento è importante
che da parte dell'Assessorato ci sia comunque un canale di
comunicazione con gli utenti, perché, al di là di tutto, forse fino
adesso qualcosa è mancato perché si è notato del disorientamento
tra le persone che accedevano a queste agevolazioni che avevano
letto della sentenza, ma non sapevano bene poi gli effetti pratici
della sentenza sulle loro pratiche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK