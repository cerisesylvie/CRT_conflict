Consiglio Regionale della Valle d'Aosta - Oggetto del Consiglio n. 2598 del 19 settembre 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENTI LOCALI
Comuni
ORDINE PUBBLICO - FORZE ARMATE
Pubblica sicurezza
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2598 del 19 settembre 2012 - Resoconto
OGGETTO N. 2598/XIII - Interpellanza: "Promozione di sinergie
tra le Forze dell'ordine e i Comuni valdostani per contrastare il
fenomeno dei furti nelle abitazioni".
Interpellanza
Considerato che, nelle ultime settimane dello scorso mese di
agosto, si è registrata una nuova ondata di furti nelle abitazioni
di tanti cittadini valdostani, e in alcuni casi con gli stessi
inquilini dentro casa;
Sottolineato come lo stesso questore di Aosta si sia detto
"preoccupato" per l'escalation di tale fenomeno, che colpisce in
particolare i comuni della Plaine ed accresce nei cittadini il
senso di insicurezza e di paura anche all'interno delle mura
domestiche;
Preso atto infine che, nei prossimi giorni, scadranno i
termini per l'accesso da parte degli enti locali interessati ai
finanziamenti regionali finalizzati all'installazione di impianti
di video-sorveglianza;
la sottoscritta Consigliera regionale
Interpella
la Giunta regionale per conoscere:
1) quale sia lo stato dell'arte circa i finanziamenti per
l'installazione di impianti di videosorveglianza, quali comuni
valdostani abbiano presentato richieste in tal senso e se non sia
il caso di prorogare ulteriormente i termini per la presentazione
dei progetti in modo da sollecitare nuove adesioni;
2) se intenda promuovere una sinergia tra le forze
dell'ordine e i comuni valdostani per affidare alla polizia locale
maggiori compiti di sorveglianza e di presidio del
territorio.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie Presidente.
Torniamo un'altra volta con questa interpellanza sulla
problematica dei furti. Abbiamo visto che nelle ultime settimane
dello scorso mese di agosto si è registrata una nuova ondata di
furti nelle abitazioni di tanti cittadini valdostani, e in alcuni
casi con gli stessi inquilini dentro casa.
Lo stesso Questore di Aosta si è detto preoccupato per
l'escalation di tale fenomeno, che colpisce in particolare i comuni
della Plaine ed accresce nei cittadini il senso di insicurezza e di
paura anche all'interno delle mura domestiche. Sappiamo che nei
prossimi giorni scadranno i termini per l'accesso da parte degli
enti locali interessati ai finanziamenti regionali finalizzati
all'installazione di impianti di videosorveglianza. Volevamo saper
quale sia lo stato dell'arte circa i finanziamenti per
l'installazione di impianti di videosorveglianza, se si intenda
promuovere una sinergia tra le Forze dell'ordine ed i Comuni
valdostani per affidare alla Polizia locale maggiori compiti di
sorveglianza e di presidio del territorio. Grazie.
Président
- La parole au Président de la Région,
Rollandin.
Rollandin (UV)
- Grazie Presidente.
Ringrazio la collega Fontana che è molto sensibile su questa
tematica, l'ha già posta in un'altra occasione e questa volta la
ripresenta sotto un altro profilo, per vedere come si muovono i
Comuni per implementare il sistema, già attivato con successo in
alcune zone.
Verrò alle risposte puntuali. Rispetto alla prima domanda:
"quale sia lo stato dell'arte circa i finanziamenti per
l'installazione di impianti di videosorveglianza, quali Comuni
valdostani abbiano presentato richieste"
, va precisato che le
domande per la presentazione dei progetti per il 2012 sono scadute
il 1° agosto. A quella data sono state presentate sei domande di
contributo, di cui una da parte della Comunità montana Grand Combin
per un progetto che interessa quattro Comuni appartenenti alla
stessa comunità: Etroubles (che ha un progetto approvato nel 2010),
Gignod (che ha un progetto approvato nel 2011), e Ollomont e
Roisan. I cinque progetti presentati in forma singola interessano i
Comuni di Aosta, Avise e Morgex, i cui progetti sono stati
approvati nel 2010, Saint-Vincent che ha ripresentato il progetto
non ammesso a finanziamento nel 2011 ed Arnad (poi le darò copia).
Complessivamente, senza contare le domande presentate per il 2012
attualmente in corso di istruttoria, ad oggi sono stati finanziati
i progetti presentati da 52 Comuni con un impegno di spesa a carico
della Regione di 2.000.000 di euro a fronte di un investimento
complessivo di 4.000.000 di euro. Per quanto riguarda i Comuni de
la Plaine di Aosta, sono interessati 11 dei 16 comuni, mentre non
hanno presentato alcun progetto né singolarmente, né in forma
associata, i Comuni di Aymavilles, Jovençan e Quart. Al momento non
si ritiene di prorogare ulteriormente i termini per il fatto che i
Comuni che avevano intenzione lo hanno fatto, rispetto a quelli che
potevano potenzialmente presentare domanda, considerato che siamo
al terzo anno di applicazione di questo sistema che è abbastanza
collaudato.
Seconda domanda,
"se intenda promuovere una sinergia tra le
Forze dell'ordine e i Comuni valdostani per affidare alla Polizia
locale maggiori compiti di sorveglianza e di presidio del
territorio"
: su questo punto la sinergia fra le Forze
dell'ordine ed i Comuni valdostani è sempre stata promossa nel
rispetto però delle diverse competenze e professionalità, perché ci
sono differenze sostanziali di preparazione da parte delle Forze
dell'ordine. Ad esempio l'installazione dei sistemi di
videosorveglianza ha permesso di intensificare la collaborazione
fra Forze dell'ordine ed enti locali per la definizione e
collocazione delle postazioni, oltre che per l'utilizzazione anche
da parte delle Forze dell'ordine dei dati registrati. Ancora: la
convenzione stipulata dal Comune di Aosta e dai Comuni de la Plaine
per il quinquennio 2008-2012 prevede il servizio notturno nel fine
settimana e nei prefestivi con orario 22 e 4 del mattino nel
territorio di 16 comuni de la Plaine da parte degli addetti della
Polizia locale di Aosta, cosa che ha sgravato le Forze dell'ordine
delle mansioni di pattugliamento e rilevamento degli incidenti
stradali, e ha permesso alle Forze dell'ordine di dedicarsi ad
altri compiti più attinenti alla sicurezza della collettività. Le
sinergie fra Forze dell'ordine ed enti locali esistono e sono
intensificate ove opportuno, ma non è possibile attribuire alle
Forze di Polizia locale funzioni e compiti di competenza delle
Forze dell'ordine.
Raccogliamo l'invito, credo che dove è possibile questo si
faccia già, ma sempre con i limiti corretti, altrimenti si rischia
di creare confusione di ruoli. Con questo credo ci sia la
possibilità di operare nell'interesse generale.
Président
- La parole à la Conseillère Carmela
Fontana.
Fontana (PD)
- Grazie Presidente.
Apprezzo tutti gli sforzi fatti dalla Regione per questa
problematica, ma sono ancora molto preoccupata, non solo io, vedo
che siamo preoccupati tutti, perché l'ultima ondata ci deve far
riflettere.
Sentivo oggi al TG che ieri mattina al Quartiere Cogne una
signora anziana è stata pedinata, arrivata davanti al portone è
stata spinta dentro casa e rapinata. Questo mi fa riflettere,
perché con tutto quello che si sta facendo...perché bisogna dare
merito anche alle Forze ...ho visto che nell'ultima settimana ci
sono stati tantissimi arresti, questo non fa altro che farmi
piacere perché tutto lo sforzo un buon risultato lo ha anche
portato. Però vedo che non hanno paura di niente, e mi veniva
questa idea per avere più sinergia, non perché vogliamo imporre
degli obblighi, ma una sinergia così farebbe stare più tranquilli i
cittadini. Non so in che modo si potrebbe fare, non sono io che
posso dire quello che devono fare loro, ma questa problematica dei
furti sta terrorizzando la gente, sia in pieno giorno, sia in piena
notte, non si è più tranquilli nemmeno in casa propria, al di là di
tutti gli accorgimenti che voi adottate! Ho visto che si chiedeva
alle persone di chiudere bene, vedo che si davano dei consigli di
mettere degli allarmi...capisco che ci sono persone che possono
anche farlo, ma mi metto nei panni di quelle persone che non
possono permettersi l'installazione di un allarme in casa. Con
questo penso che devono avere il diritto di stare tranquilli.
La mia non è una critica, anzi è costruttiva, perché con questo
intervento da parte di tutti qualcosa sta venendo fuori. Quello che
non capisco è che continua questa ondata di furti ed i ladri
entrano con le persone in casa, cioè mi metto nei panni di quelle
famiglie dove uno si sveglia e si trova queste persone
davanti...rischi che ti ammazzino! È una cosa tragica, per cui
vorrei capire cosa si può fare di più di quello che si è fatto. Non
dico che non si è fatto niente, perché è stato fatto tantissimo e
ne do merito alle Forze dell'ordine, ma fare uno sforzo in più per
dare più tranquillità ai cittadini, specie a tutte quelle persone
anziane che sono da sole e che sono terrorizzate. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK