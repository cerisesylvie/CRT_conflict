Consiglio Regionale della Valle d'Aosta - Oggetto del Consiglio n. 3368 del 5 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3368 del 5 marzo 2008 - Resoconto
OGGETTO N. 3368/XII - Rinvio del disegno di legge: "Nuove
disposizioni in materia di interventi a sostegno dell'informazione
e dell'editoria locale".
Presidente
- La parola al Presidente della Regione,
Caveri.
Caveri (UV)
- Avendo - come ho spiegato ai Capigruppo -
ricevuto una lettera dagli editori in cui pongono alcuni problemi,
che devono essere affrontati in una sede più tranquilla di come
potrebbe essere l'aula, proporrei il rinvio in Commissione.
Presidente
- Sulla proposta la parola alla Consigliera
Squarzino Secondina.
Squarzino (Arc-VA)
- Stamani il Presidente ci aveva
accennato alla questione, ne aveva parlato... saremmo interessati a
capire quali sono i problemi, perché abbiamo sentito gli editori in
Commissione. Inoltre sembra che questa sia una legge, come ci
dicevano gli uffici, che ormai è più di un anno che è pronta e deve
essere approvata, e gli editori sono stati auditi.
Prendiamo atto piuttosto di un fatto: che gli editori, in
audizione, si sono lamentati con la Commissione, perché il testo
che la Commissione aveva inviato loro non era uguale a quello che
era stato concordato con gli uffici. E quasi il rappresentante
degli editori rimproverava la Commissione, che aveva osato
presentare e discutere un testo diverso da quello su cui gli
editori avevano dato il loro "okay"...!
Credo che sia giusto che ciascuno faccia la sua parte, ma nel
momento in cui gli editori sono venuti in Commissione e hanno
espresso le loro opinioni, non solo, ma hanno quasi minacciato la
Commissione perché ha osato tanto, presentando un testo diverso da
quello concordato, cosa facciamo adesso? Torniamo in Commissione
perché questi hanno fatto le loro richieste?
Se questa è una prassi che si vuole instaurare, chiedo che
questa prassi valga per tutto! E non mi si dica che adesso andiamo
verso una serie di Consigli in cui abbiamo pochissimo tempo e tante
leggi, e poi, di fatto, noi adesso autorizziamo, ogni volta che c'è
una legge, che questa ritorni all'esame della Commissione perché
siano audite categorie che sono state già audite dalla
Commissione!
Vorrei capire bene come mai gli editori che stanno lavorando su
questo disegno di legge dal giugno dello scorso anno,
all'improvviso si siano resi conto che qualcosa non va.
A me sembra che questo modo di operare non sia rispettoso delle
commissioni e del Consiglio.
Presidente
- La parola al Consigliere Ottoz.
Ottoz (CdL)
- Vorrei capire due cose. La prima è se il
potere legislativo in questa Regione spetta agli editori, perché
esperito l'iter previsto dal regolamento interno per una legge,
questa proposta arriva in aula e non si capisce come a qualcuno
all'esterno possa venire in mente che non va più bene, per cui
bisogna rimandarla in Commissione!
Questo è particolarmente grave alla luce di quanto è avvenuto in
Commissione, dove un editore, con nome e cognome, si è permesso di
fare due osservazioni. La prima è: come mai mi presentate una cosa
diversa da quella che avevo concordato con la Giunta?, quando, sia
chiaro che il primo testo che è arrivato in Commissione lo aveva
mandato la Giunta, quindi questo editore, che è una persona con
nome e cognome, si è permesso di dire che non andava bene che
arrivasse in Commissione un testo che a lui non andava bene!
In chiusura di discussione, poiché abbiamo audito tutti e
quattro i rappresentanti degli editori, (che rappresentavano sia il
settore della carta stampata che il settore radiotelevisivo, o
meglio, delle emittenti radiofoniche) oltre ad aver sentito i
rappresentanti dell'Ordine dei giornalisti, i rappresentanti
dell'Associazione Stampa Valdostana, tutti ... al termine
dell'audizione degli editori, questo bel personaggio ha chiuso
dicendo: "educazione vorrebbe che non ci fosse presentata una
proposta di legge che non abbiamo concordato noi". Allora mi chiedo
se le leggi le fanno la Giunta, la Commissione ed il Consiglio o se
le leggi le fa questo Signore! Perché, se volete, a porte aperte o
a porte chiuse, lo dico al Presidente, faccio nome e cognome ... è
chiaro?
Vorrei sapere cos'ha questa legge che non va bene; mi dica: è
l'articolo X comma Y, n° Z, lettera T ... questo è il problema!
Perché, se volete, ve lo dico io qual è il problema!
Il problema, per essere chiari, è il seguente: l'articolo 9, al
comma 1, lett. a) n. 4 (che non è nel testo della Commissione, ma
nel testo che è arrivato in Commissione), dice che, per accedere ai
contributi le testate giornalistiche editoriali, radiotelevisive e
telematiche devono essere in possesso di una serie di requisiti. Al
punto n. 4 si dice:
"i cui legali rappresentanti non abbiano
subito condanne definitive per delitti non colposi commessi in
danno della Regione o per altri reati gravi che incidano sulla
moralità professionale degli stessi"
.
Questo è il problema da approfondire: vogliamo approfondirlo qui
o dobbiamo approfondirlo in Commissione, e a che titolo? Non
abbiamo titolo di approfondire il n. 4 della lettera a) comma 1
dell'articolo 9 o ci sono altri problemi? Perché se ci sono altri
problemi, parliamone!
Ci venga detto qual è il problema e noi siamo d'accordo a
tornare in Commissione... se il problema è questo, non siamo
d'accordo e denunciamo un comportamento che non accettiamo, perché
il potere legislativo spetta al Consiglio e non a questo
Signore!
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Intanto io vorrei tranquillizzare i
colleghi che sono intervenuti, perché sanno benissimo da quanto
tempo si discute in Commissione di questa proposta, sanno benissimo
quante volte nella Commissione sono intervenuti gli editori, di
volta in volta con interventi che potevano dare nuova luce alla
legge.
Oggi non sta accadendo niente di particolare rispetto a quello
che c'era prima, cioè i problemi sono sempre gli stessi ...
semplicemente ci sono alcune cose che devono essere puntualizzate,
e non sono così indifferenti. Anzitutto la questione del formato,
che è una questione che nell'ultima Commissione abbiamo trattato e
non abbiamo approfondito, ed i formati che sono stati indicati, lo
dico al collega Ottoz...
(interruzione del Consigliere Ottoz, fuori microfono)
... ho detto: tutta la Commissione, siamo stati superficiali
nella valutazione dei formati, lo ripeto. Se vuole, le dico
qualcosa di più, ma non voglio polemizzare con lei: siccome è lei
che ha proposto i formati allora è lei che è stato superficiale nel
proporli! Comunque mi lasci finire, io l'ho ascoltata con tanta
pazienza!
Se lei stesso mi sta dicendo che ci sono delle necessità di
intervenire su questa legge, tant'è vero che sono pronti degli
emendamenti (così come ne ha preparati 6 la collega Squarzino, non
so quanti ne abbia preparati il collega Sandri, altri ne ha
preparati lei) mi pare evidente che una serie di cose devono essere
messe a punto: non lo dico io ma lo dite voi con i vostri
emendamenti!
Secondo elemento di novità: è emersa una questione legata al
telematico, che fa riferimento "all'hosting", che poi va
approfondito, che è una novità che deve essere valutata; poi, come
sottolinea il Presidente, c'è un aspetto di contratti di lavoro:
non sono quelli che vengono applicati, ma c'è un contraddittorio
fra i contratti di lavoro che dovrebbero essere applicati e quelli
sottoscritti. È un contraddittorio non da poco, che può vedere
divisi gli editori dai giornalisti e i sindacati per le loro
posizioni. C'è una confusione fra i contratti che sono emanati e
quelli sottoscritti, e questa cosa va chiarita.
Io ritengo che, si potrà sicuramente parlare di altri punti,
compreso quello dei requisiti morali, ma non credo sia l'occasione
di polemizzare o discutere in questa sede, credo che abbia più
senso, in una legge che ha questa profondità e che è importante sia
per gli editori che per i giornalisti ma soprattutto per
l'informazione, che si faccia un ulteriore passaggio in
Commissione.
Il senso non è quello di stravolgere la legge o di non
riportarla in Consiglio, ma solo quello di non fare un dibattito di
due giorni in questo Consiglio, perché non dimentichiamo che c'è
tutto l'aspetto politico della legge, è giusto, collega Squarzino?
Per fare il giusto dibattito in quest'aula, dando spazio
all'aspetto politico, penso insieme al Presidente che un ulteriore
passaggio in Commissione possa essere utile a semplificare poi il
lavoro dell'aula, tutto lì.
Poi delle sue preoccupazioni, ne parleremo, non c'è il problema
di sottrarsi...
(interruzione del Vicepresidente Tibaldi, fuori
microfono)
... non do alcuna garanzia, perché c'è una Commissione...
Frassy
(fuori microfono)
... Commissione sovrana,
Assessore, non faccia "il gioco delle tre carte"...
La Torre (FA)
- ... non faccio nessun "gioco delle tre
carte". Abbiamo chiesto un passaggio in Commissione, la Commissione
è sovrana come il Consiglio...
Frassy
(fuori microfono)
... dia delle garanzie
politiche, la moralità della sua Giunta...
La Torre (FA)
- ... scusi, collega Frassy, il testo che
le è arrivato in Commissione, come le è arrivato? Dalla Giunta! Il
testo come le è arrivato: le è arrivato senza i requisiti morali o
con? Sia coerente, allora!
(interruzione del Consigliere Segretario Venturella, fuori
microfono)
... il testo che ha l'aula oggi arriverà in Commissione e in
Commissione si discuterà... comunque non è un dibattito, credo di
aver spiegato pacatamente quali sono le intenzioni, poi se si vuol
fare un gioco delle parti, possiamo farlo.
Presidente
- È stata posta una questione sospensiva,
sulla quale in teoria si interviene uno a favore e uno contro. Ho
difficoltà a farvi intervenire due volte per gruppo; chiedo una
discussione pacata... mi pare che l'Assessore abbia chiarito in
modo inequivocabile le motivazioni per cui vi è la richiesta di
rinviare l'atto in Commissione.
La parola al Consigliere Sandri, perché non si è ancora
espresso; dopodiché vi è una richiesta chiara, se non viene
accettata in modo pacato, la pongo in votazione.
Sandri (PD)
- Intanto è evidente da questa discussione
che l'Assessore non si è tanto documentato in materia, perché non è
che questo sia un provvedimento di legge che non abbiamo studiato
con molta calma: è il n. 191, quindi si parla "temporibus illis"...
luglio, agosto dello scorso anno! In Commissione abbiamo
partecipato ad un notevole numero di sedute per ascoltare questi,
quelli... ci abbiamo lavorato a fondo, mi sembra che tutto sia
stato messo in chiaro.
La Commissione ha dato parere serenamente, alcuni gruppi di
opposizione hanno presentato gli emendamenti. Mi è dispiaciuto che
lei non sapesse il numero degli emendamenti presentati dal nostro
gruppo perché, se li avesse letti, si sarebbe reso conto che
c'erano gli emendamenti per risolvere il problema del formato, gli
emendamenti per risolvere il problema "dell'hosting", abbiamo
risolto tutto!
Per quanto riguarda gli emendamenti, tecnicamente, si può
sospendere per cinque minuti il Consiglio, si possono concordare
gli emendamenti e fare in modo che si faccia questa legge subito!
Altrimenti è chiaro che il potere della stampa (il mitico quarto
potere) vi ha in mano, ossia la Signora "La Vallée" vi "tiene per
le orecchie"! È chiaro che è questo, perché noi l'abbiamo vista
stamani la frequentazione di certe personalità del mondo della
stampa, che qui non vediamo mai! Com'è che erano tutti qui? Chi era
preoccupato per le dimensioni del foglio e chi era preoccupato per
altre questioni... ma li abbiamo visti! Non è che siamo talmente
orbi da non vedere che ci sono movimenti di questo genere.
Credo che la possibilità di risolvere il problema tecnicamente
ci sia. Chiedo la sospensione dei lavori del Consiglio per cinque
minuti, per valutare questa situazione nella Conferenza dei
Capigruppo.
Presidente
- Il Presidente Caveri ha posto una questione
pregiudiziale, sulla quale il Consiglio si esprime...
Sandri (PD)
- ... ho chiesto una sospensione per la
valutazione della proposta del Presidente...
Presidente
- ... scusi, non per la discussione degli
emendamenti, ma per la valutazione della proposta del Presidente? A
me pare fosse già stata chiarita stamani e vi fosse l'unanimità dei
gruppi nell'accettare questa richiesta, come sempre facciamo anche
quando vengono presentati atti da parte di altri gruppi.
La parola al Presidente della Regione, Caveri.
Caveri (UV)
- Se la preoccupazione è la questione morale,
non la toccheremo! Sono stupefatto dall'idea! A fronte di una
richiesta che è stata avanzata per alcune problematiche che non
sono state risolte nella legge - io non ho seguito l'iter, lo ha
seguito l'Assessore competente con competenza - restano alcune
questioni indeterminate. Ritengo, avendolo detto questa mattina (e
non mi sono "nascosto dietro un dito": ho detto ai Capigruppo
presenti che questa era la richiesta della Giunta), di non aver
sentito, questa mattina, nessuna obiezione. Se uno vuole
approfittare di una richiesta di rinvio in Commissione per fare un
processo alle intenzioni, non ci sto!
Ribadisco che esistono alcuni punti della legge che devono
essere scritti in maniera migliore, e non è il caso di farlo in
aula, tanto che noi, tenendo buono il fatto che stamani era stato
accettato il rinvio dai Capigruppo, non abbiamo neanche presentato
emendamenti! Ripeto, non abbiamo presentato emendamenti, ritenendo
che fosse scontata l'accettazione del rinvio, perché nessuno aveva
posto la questione, per cui il ritorno in Commissione non è un
trucco per far piacere a Tizio o a Caio!
Presidente
- Vi è una richiesta di sospensione di cinque
minuti, per la quale non ho difficoltà, dopodiché il Consiglio si
esprimerà sulla proposta del Presidente Caveri.
I lavori consiliari sono sospesi per cinque minuti.
Si dà atto che la seduta è sospesa dalle ore 18,16 alle ore
18,40.
Presidente
- Riprendiamo i lavori.
La parola al Consigliere Ottoz.
Ottoz (CdL)
- Prendendo atto della dichiarazione del
Presidente, nel quale abbiamo la massima fiducia personale e sulla
affidabilità dei suoi impegni a nome della Giunta, ci dichiariamo
soddisfatti, perché in questo riesame del testo non saranno toccati
i punti che riguardano i requisiti morali, quindi voteremo a
favore...
(interruzione della Consigliera Squarzino Secondina, fuori
microfono)
... la proposta alternativa l'abbiamo fatta, chiedo scusa,
Dina... allora riprendo tutto.
Dico intanto che prendiamo atto con soddisfazione dell'impegno
del Presidente, nel quale abbiamo la totale fiducia, quindi siamo
certi che sarà mantenuto.
Secondo, avevamo chiesto, nell'incontro che abbiamo avuto con
gli altri Capigruppo, che la Giunta, non avendo potuto presentare
stamani gli emendamenti e non avendo esaminato i nostri, prendesse
tempo per predisporre stasera e domattina gli emendamenti, e si
potesse discutere la legge nel pomeriggio. Abbiamo avuto risposta
informale, durante l'incontro, che questo non era possibile, quindi
se vogliamo fare questa proposta, votare e andare sotto, e poi fare
l'altra...
Allora, a nome - siccome solo uno può parlare a favore, parlo io
- anche della collega Dina Squarzino, proponiamo che sia messa in
votazione questa proposta, cioè che la Giunta stasera e domattina
predisponga gli emendamenti che ritiene siano utili per rendere la
legge scevra di quei problemi di cui parlava l'Assessore La Torre,
e che la legge venga messa in discussione domani pomeriggio. E qui
mi fermo.
Presidente
- Siccome c'è una richiesta chiara del
Presidente Caveri, la pongo in votazione e, se passa, non metto in
votazione la seconda proposta:
Consiglieri presenti e votanti: 30
Favorevoli: 25
Contrari: 5
Il Consiglio approva il rinvio dell'oggetto all'esame della II
Commissione consiliare permanente.
Presidente
- Il disegno di legge n. 191 è quindi rinviato
all'esame della II Commissione.
La parola al Consigliere Sandri.
Sandri (PD)
- Solo per capire la registrazione di questo
passaggio. Lei ha detto che il Consiglio approva il disegno di
legge...
Presidente
- ... no, mi sono espresso male... il
Presidente Caveri ha proposto di rinviare all'esame della II
Commissione il disegno di legge n. 191, il Consiglio ha accettato
tale proposta e pertanto questo è deliberato.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK