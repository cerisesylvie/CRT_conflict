Consiglio Regionale della Valle d'Aosta - Oggetto del Consiglio n. 1969 del 2 novembre 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1969 del 2 novembre 2022 - Resoconto
OGGETTO N. 1969/XVI - Interrogazione a risposta immediata:
"Notizie in merito all'utilizzo delle derrate alimentari,
acquistate dall'Ecole hôtelière di Châtillon, per il servizio di
ristorazione a seguito della cancellazione della Coppa del mondo di
sci".
Bertin (Presidente) -
Passiamo al punto n. 4.01. Per
l'illustrazione la consigliera Minelli.
Minelli (PCP) -
Come tutti sappiamo, nell'ambito
dell'organizzazione delle gare di Coppa del Mondo di sci, l'Ecole
hôtelière di Châtillon è stata incaricata del servizio di
ristorazione per gli ospiti internazionali con il lavoro di
preparazione di circa 3 mila pasti in totale per i vari giorni di
gara prevista.
Sappiamo poi che sono state annullate sia le gare maschili che
poi le gare femminili e di conseguenza anche il servizio di
ristorazione - che aveva sicuramente già predisposto degli ordini
di derrate alimentari, nonché avviato la preparazione delle basi -
è stato sospeso.
Riteniamo che un certo quantitativo di queste derrate
alimentari, acquistate e in parte semilavorate, di cui sicuramente
alcune deperibili a breve, siano state - si pensa - stoccate nelle
dispense, nei congelatori della scuola, però devono essere
consumate nel rispetto delle scadenze previste.
Certamente tutto questo è costato del denaro, riteniamo che non
si debba sprecare nulla e - prendendo atto degli appelli che in
questi mesi si sono più volte susseguiti da parte di organizzazioni
come la Caritas, il Banco alimentare, l'Emporio solidale e le
parrocchie, perché ci sono tante famiglie in difficoltà che hanno
bisogno anche di generi alimentari - chiediamo quali decisioni sono
state prese riguardo all'utilizzo degli alimenti e delle bevande
citate in premessa, in particolare se si è presa in considerazione
la possibilità di destinarne una parte alle associazioni e agli
enti di cui ho parlato, in un'ottica, ovviamente, di solidarietà e
di sostenibilità.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Per venire alla sua
interrogazione, le posso dire che il comitato organizzatore, il CO
dello Speed and Open in Matterhorn Cervino, ha incaricato lo chef
valdostano Agostino Buillas di predisporre i pasti per il servizio
di ristorazione vip durante i giorni di gara della Coppa del Mondo
Zermatt e Cervinia 2022.
Visti i risultati ottenuti dalla collaborazione tra gli chef e
l'Ecole hôtelière nelle passate edizioni di Coppa del Mondo - La
Thuile nel 2016 sempre con lo chef Alfio Fascendini e altri chef
stellati, 2019 a Cogne, nel 2020 a La Thuile - e visto il grande
lavoro da svolgere, circa 2.800 pasti moltiplicati tra l'altro per
il numero di portate stabilite per ciascun menu, che come sa era
diverso per ogni giorno di gara, è stata quindi riproposta la
stessa modalità già collaudata in passato.
L'Ecole ha nuovamente accettato la sfida, questa volta devo dire
imponente per logistica e per numeri, dando così la possibilità ai
propri studenti di vivere un'importante esperienza di formazione,
sia nel settore della cucina sia nel settore sala, esperienza che,
come sappiamo, sarebbe dovuta concludersi nelle quattro giornate di
gara del 29 e 30 ottobre e 5 e 6 novembre, esperienza che, tra
l'altro, ha anche ingenerato un interessante progetto ad ampio
raggio sulla cucina estrema ad alta quota, di cui l'Ecole è
diventata ideatrice capofila.
Malgrado l'annullamento delle tappe di Coppa del Mondo, nulla è
cambiato rispetto al contratto siglato dallo chef Buillas con il
comitato di organizzazione, che prevede che i prodotti realizzati
siano a disposizione del comitato che li ha commissionati, è
proprio nell'accordo che lo stesso comitato ha stabilito la
destinazione di tali preparazioni, concordate con lo chef e con la
squadra che ha collaborato con lui, nel caso, non impossibile, di
un annullamento: al di là del fatto specifico, sarebbe potuto
succedere che condizioni meteo avverse, tipo troppa neve, vento,
nuvole basse, o altri fenomeni imprevedibili, avrebbero potuto
provocare l'annullamento delle gare o di una delle gare, come
peraltro è già successo nel circuito di Coppa del Mondo.
Se proprio dobbiamo dirlo, la mancanza di neve era proprio
l'ultima delle eventualità e delle casistiche immaginate, viste le
condizioni d'innevamento nel periodo degli ultimi decenni.
Per doverosa informazione solo qualche giorno fa, il 27 ottobre,
il CO ha deciso di non voler trattenere per sé i prodotti,
lasciando gli stessi nella piena disponibilità dello chef
Buillas.
A seguito dell'inventario di quanto già predisposto... voglio
solo segnalare che la tipologia del servizio e la logistica della
gara è unica nel panorama della Coppa del Mondo, infatti la zona
Vip è collocata quasi a 3 mila metri di altitudine, in una zona non
raggiungibile dai normali collegamenti e servizi, a differenza
delle altre zone vip di Coppa del Mondo.
A seguito dell'inventario di quanto già preparato, i prodotti
sono - come diceva lei - allo stato di semilavorato e richiedono
l'affinamento pre-servizio: possiamo immaginare una decisione dello
chef il quale - conoscendo la sua sensibilità e il suo rigore
quando si parla di lotta contro lo spreco alimentare - sarà
probabilmente in linea con lo spirito della Speed Opening
Matterhorn Cervino, che ha previsto scelte di sostenibilità a 360
gradi.
Nella passata edizione della Coppa del Mondo di La Thuile, a
seguito dell'annullamento a poche ore dall'inizio della gara in
quel caso il cibo era stato in buona parte devoluto ad associazioni
caritatevoli.
Nella situazione attuale ci sono preparazioni quasi finite e
altre che invece necessitano di alcune lavorazioni e quindi di
ulteriori costi. Sarà dunque compito dello chef Buillas fare una
valutazione tecnica e indicare quale sarà la destinazione che
consenta la valorizzazione migliore di quanto prodotto.
Presidente -
Consigliera Minelli per la replica, ne ha
facoltà.
Minelli (PCP) -
Quello che capiamo è che "Potete
immaginare che lo chef Buillas deciderà".
Ho capito, chi ha finanziato è il comitato, ma noi come Regione
abbiamo messo fior di quattrini in quest'operazione.
Lei ha anche detto "L'ultima delle variabili che si potevano
immaginare, era la mancanza di neve"; quest'anno forse non era
proprio l'ultima delle variabili che si potessero immaginare, ma al
di là di questo, io spero che quello che è già successo in
precedenza con le gare di La Thuile venga recepito e che ci sia
quindi una quantità, per lo meno una parte, di questi alimenti,
destinati a delle associazioni che se ne occupano.
Rilevo che sicuramente ci sono delle materie semilavorate, ci
sono alimenti che saranno stati congelati e va bene, però so che
cosa significa - e credo che lo sappia anche lei - fare da mangiare
anche per quantitativi di persone così elevati: abbiamo uova,
latte, panna, formaggi, salumi, alimenti che non possono di certo
essere congelati e che vanno consumati in un tempo breve.
Quindi l'invito che si fa è davvero che la Regione si faccia
parte attiva presso questo chef e chieda - in una situazione come
quella che stiamo vivendo, di grande difficoltà per molte famiglie
valdostane - che almeno una parte di questi alimenti vengano a loro
destinati.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK