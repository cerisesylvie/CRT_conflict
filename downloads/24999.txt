Consiglio Regionale della Valle d'Aosta - Oggetto del Consiglio n. 249 del 1° dicembre 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 249 del 1° dicembre 2008 - Resoconto
OGGETTO N. 249/XIII - Interpellanza: "Individuazione di
agevolazioni tariffarie per i consumi energetici a favore dei
soggetti meno abbienti".
Interpellanza
Ricordato che lo Stato, con il Decreto interministeriale 28
dicembre 2007 ha previsto l'applicazione di tariffe agevolate per
l'energia elettrica ai clienti economicamente svantaggiati e che
l'Autorità per l'energia e il gas il 6 agosto scorso ha approvato
le relative norme attuative, prevedendo lo sconto del 20 percento
per le famiglie con ISEE pari o inferiore a 7.500 €, cioè uno
sconto di 60 € per famiglie di 1 o 2 persone, di 78 € per famiglie
di 3 o 4 persone e di 135 € per le famiglie più numerose;
Preso atto che la Provincia autonoma di Trento ha previsto un
contributo per il riscaldamento a favore delle famiglie a basso
reddito, ed in particolare, per i combustibili liquidi, da 350 a
450 €, a seconda della zona climatica, per le famiglie di 1 o 2
persone, da 500 a 700 per le famiglie di 3 o 4 persone, e da 650 a
900 € per i nuclei più numerosi, mentre per i combustibili gassosi
il contributo è inferiore da 100 a 250 €;
Constatato che la stessa provincia ha allargato alle famiglie
con ISEE sino a 8.250 € per 1 componente tali sovvenzione, che
corrispondono a 16.830 € per tre componenti e ben 23.512 per cinque
componenti, compresa la franchigia della prima casa e di 5.000 € di
beni mobili e di 25.000 € di beni immobiliari per ogni componente
il nucleo familiare, e ha permesso alle famiglie con ISEE massimo
di 7500 di presentare un'unica domanda per il contributo
provinciale per il riscaldamento e quello statale per
l'elettricità;
Sottolineato che nella nostra regione sarebbe auspicabile uno
stesso impegno a sostegno dei soggetti economicamente più
sfavoriti, specie se non godono dell'erogazione di carburanti per
auto o motoveicoli in esenzione;
i sottoscritti Consiglieri regionali
Interpellano
la Giunta competente per conoscere se intenda:
1) favorire anche in Valle d'Aosta l'adesione alle
facilitazioni nazionali sull'energia elettrica a favore delle
famiglie a più basso reddito, anche attraverso un accordo con
l'Autorità dell'energia e il gas;
2) predisporre un contributo per il riscaldamento alle
famiglie meno favorite, con requisiti simili a quelli previsti
dalla Provincia di Trento, al fine di sostenere anche le famiglie
che, pur essendo al di sopra della soglia di povertà, comunque
vivono una situazione molto precaria;
3) estendere comunque tali contributi per il riscaldamento,
indipendentemente dal reddito, a tutti coloro che non usufruiscono
dei cosiddetti "buoni benzina";
4) valutare la possibilità di trasformare nei prossimi anni i
buoni benzina in buoni di prodotti petroliferi per tutti i
residenti in Valle d'Aosta, utilizzabili indifferentemente per la
trazione ed il riscaldamento.
F.to: Carmela Fontana - Donzel - Rigo
Président
- La parole à la Conseillère Carmela
Fontana.
Fontana (PD)
- Grazie, Presidente. La crisi economica e
finanziaria mondiale non sta risparmiando la nostra regione e molte
famiglie fanno difficoltà ad arrivare a fine mese, anzi fanno
difficoltà ad arrivare alla terza settimana. Il nostro gruppo
consiliare ha ritenuto importante evidenziare questo problema
attraverso questa interpellanza che vuole capire quali siano gli
intendimenti della Giunta, in merito al sostegno alle famiglie
nelle spese per elettricità e riscaldamento. Lo Stato ha deciso uno
sconto del 20 percento sull'elettricità per le famiglie con indice
ISEE inferiore a 7.500 euro, a partire dall'1 gennaio 2009, su
domanda dei cittadini interessati al proprio Comune di residenza.
Con il piano anticrisi il governo ha esteso questo aiuto anche alle
forniture di gas.
La Provincia autonoma di Trento ha invece esteso questi aiuti al
riscaldamento con contributi che arrivano fino ai 900 euro per i
combustibili liquidi e a 250 euro per i combustibili gassosi,
allargando contemporaneamente la fascia sociale fino a 8.250 euro
di ISEE, con la franchigia della prima casa di 5.000 di beni mobili
e di 25.000 di beni immobili. In questo modo tutte le famiglie a
modesto reddito possono ottenere il contributo, anche se sono
proprietarie della casa e di qualche piccolo terreno agricolo.
In Valle d'Aosta provvedimenti simili sarebbero molto
auspicabili, perché il riscaldamento è una delle principali e più
pesanti voci dei bilanci familiari. Vorremmo sapere se la Giunta
intende non solo informare i cittadini valdostani, perché tutti
coloro che hanno diritto al contributo statale per elettricità e
gas facciano domanda al proprio Comune entro il 31 marzo per i
consumi 2008 e 2009, ma anche se intende favorire l'erogazione di
tali contributi attraverso una convenzione con l'autorità
competente, al fine di agevolare i consumatori della nostra
regione.
Président
- La parole à l'Assesseur aux activités
productives, Pastoret.
Pastoret (UV)
- Merci, M. le Président. L'interpellanza
della collega Fontana mette in evidenza il fatto che su molti temi
vi è una interdisciplinarietà notevole in rapporto alle competenze
di ogni assessorato e, nello specifico, in questo caso le premesse
e le domande poste toccano temi che stanno a cavallo tra gli
aspetti legati alle questioni energetiche e quelli che hanno un
rapporto più diretto con le politiche sociali. Nel caso di specie
risponderò io, proprio perché l'Assessorato alle attività
produttive che gestisce il settore della energia, ha già avviato
una analisi approfondita su una parte importante dei temi proposti
dall'interpellante. Detto ciò, va detto che l'interessamento
operativo dell'Assessorato alla sanità sui temi che lo riguardano
specificamente, ISEE e soggetti disagiati, sarà presente e detto
assessorato sarà anche soggetto proponente e coordinatore
dell'insieme dei temi relativi agli aspetti di politica sociale sui
percorsi di riforma, di cui parlerà tra non molto.
Ciò premesso, vengo alle risposte più puntuali alle domande che
ha posto. La prima chiede se sia possibile "favorire anche in Valle
d'Aosta l'adesione alle facilitazioni nazionali sull'energia
elettrica a favore delle famiglie a più basso reddito, anche
attraverso un accordo con l'Autorità dell'energia e il gas". Le
facilitazioni sull'energia elettrica previste dal decreto
ministeriale 28 dicembre 2007 (a cui fa riferimento
l'interpellanza) sono già applicabili senza che sia necessario un
apposito accordo con l'autorità per l'energia elettrica e il gas,
in quanto l'autorità per l'energia elettrica, con una propria
delibera del 6 agosto 2008, ha approvato le prescritte modalità
applicative del regime di compensazione. Poi queste modalità sono
state successivamente modificate con una delibera recentissima del
17 ottobre 2008, quindi non siamo in ritardo su queste cose, perché
la materia è ancora in divenire. Comunque questo decreto prevede
all'articolo 4 che - come già lei ha anticipato nell'illustrazione
- la richiesta di agevolazione sia presentata al Comune di
residenza, che provvede in merito alla verifica dei requisiti
prestabiliti, ovvero che il livello di reddito del nucleo familiare
risultante dall'indicatore di situazione economica equivalente
(ISEE) sia compreso nel limite normativamente previsto, rilasciando
poi un apposito certificato ad uso della impresa di distribuzione
della energia elettrica. Trattandosi, come è stato ricordato anche
nelle premesse dell'interpellanza, di un beneficio economico di
recente istituzione e di ancor più recente normazione, esso non è
ancora stato sufficientemente conosciuto dalle categorie di persone
interessate, per cui occorrerà una mirata attività di
pubblicizzazione che verrà svolta per il tramite delle
amministrazioni locali, dei soggetti istituzionali che a diverso
titolo operano sul territorio in campo sociale e delle associazioni
di volontariato, e questo tenuto conto che l'usuale informazione
giornalistica rischierebbe di non essere efficace per una certa
tipologia di utenza, considerato che una fascia importante di
questi soggetti è composta da persone anziane, non sempre
facilmente raggiungibili con un messaggio più utilizzato attraverso
i media. Comunque sono elementi di considerazione rispetto ai quali
si approfondiranno dei percorsi.
Questa necessità dovrà essere considerata a maggior ragione,
anche nel caso in cui dovessero divenire realtà le preannunciate
misure agevolative anticipate dal governo nazionale, perché lì ci
saranno altri aspetti di carattere organizzativo dei quali si
occuperà il collega Lanièce. Ovviamente su queste abbiamo al
momento una dimensione che è relativa agli annunci degli organi di
stampa, ma non siamo ancora di fronte alla definizione generale di
un percorso, quindi non posso anticipare dei temi la cui conoscenza
per ora è ancora parziale.
Si chiede se si possa predisporre un contributo per il
riscaldamento alle famiglie meno favorite, con requisiti simili a
quelli previsti dalla Provincia di Trento. A questo proposito vale
la pena ricordare che la legge 19/1994, recante norme in materia di
assistenza economica, prevede già al di fuori delle misure per la
salvaguardia del cosiddetto minimo vitale, la concessione di
contributi straordinari per il pagamento delle spese di
riscaldamento e in generale delle bollette, che si affianca agli
aiuti sul pagamento degli affitti previsti dalla legge 36/1998. Ma
la domanda tiene conto di altri fattori e si chiede se si vuole
andare oltre. Come ho già anticipato in premessa, saranno anche
altre le misure che nel prossimo futuro saranno messe in campo,
questo nello specifico dall'Assessorato alle attività produttive
sui temi energetici (poi cercherò di illustrare alcuni passaggi
rispetto a questo), con uno sguardo di attenzione alle categorie
più deboli (e su questa parte l'interessamento dell'Assessorato
alla sanità e soprattutto gli aspetti organizzativi e conoscitivi
saranno necessari e indispensabili addirittura).
Si chiede poi se si intende estendere comunque tali contributi
per il riscaldamento, indipendentemente dal reddito, a tutti coloro
che non usufruiscono dei cosiddetti "buoni benzina", ed è questa la
parte interessante per la quale dovrò spiegare un paio di cose. La
questione non si limita a questo, è più complessa e comprende anche
altri temi, però è importante dire che è allo studio
dell'Assessorato alle attività produttive l'insieme di diverse
tematiche per definire dei percorsi che possano consentire la
possibilità di convertire le agevolazioni fiscali previste dalle
vigenti disposizioni in materia di assegnazione e immissione al
consumo dei generi contingentati, di cui alla legge 623/1949, in
equivalenti benefici economici destinati alla popolazione, e questo
a prescindere dai criteri che finora hanno regolato la ripartizione
di queste agevolazioni: buoni di benzina piuttosto che beni in
esenzione di cui abbiamo parlato recentemente con l'approvazione
della legge.
Posto che è nostra intenzione procedere in questo caso a
pervenire a un sistema agevolativo rivolto anche al singolo
cittadino, senza possibilità di cumulo e disaggregato in base al
personale utilizzo energetico prescelto, queste sono tutte ipotesi
che abbiamo allo studio, perché poi bisognerà vederne anche
l'effettiva applicazione. Ma partiamo da un quadro di carattere
generale di questo genere, perché questo significherebbe che il
cittadino potrebbe fruire di un aiuto sui costi di riscaldamento,
oppure in alternativa di un equivalente aiuto sui costi di
approvvigionamento della energia elettrica, oppure sull'acquisto di
possibilità di movimentazione delle persone, acquisti di
autovetture e di autoveicoli o sul costo di realizzazioni di
impianti solari. Parlo di autoveicoli, perché stiamo immaginando,
alla luce delle cose nuove che succedono, quale sarà l'impatto in
futuro dei mezzi di trasporto elettrici, quindi è un elemento
rispetto al quale non ho ancora delle idee precise, ma che siamo
obbligati a tenere in considerazione quale elemento di novità che
potrebbe avere anche degli impatti interessanti. Le sto facendo il
quadro non di qualcosa di definito, ma degli elementi sui quali
stiamo ragionando.
Il sistema di cui si tratta dovrebbe poi essere organizzato
grazie all'articolazione di criteri specifici per materia, che a
titolo esemplificativo potrebbero privilegiare coloro che opteranno
per soluzioni impiantistiche basate su fonti rinnovabili, oppure
che sceglieranno forme di trasporto ibride o addirittura mezzi
elettrici, oppure che dovessero trovarsi in condizioni economiche
più svantaggiate o in presenza di situazioni climatiche più
disagiate rispetto alla quota in cui si risiede.
La necessità di omogeneizzare al massimo i criteri di
concessione di eventuali aiuti, viste le tipologie che ho
ipotizzato prima, nonché di garantire che gli stessi siano ispirati
ad esigenze di equità sociale, rendono complesso un approccio
legislativo. Si tratta di un obiettivo ambizioso, che potrà essere
raggiunto con l'aiuto di altri soggetti istituzionali, perché qui
ci dovrà essere il coinvolgimento di amministrazioni comunali,
associazioni di consumatori, società energetiche, strutture
regionali diverse, soprattutto al momento dell'eventuale attuazione
di previsioni legislative, ma anche in sede di confronto,
nell'elaborazione dell'articolato, al fine di raccogliere
informazioni e dati che sono importanti. Rispetto a questo tema,
poiché fra non molto saremo in argomento dovendo discutere del
bilancio, vorrei concludere ricordando alcune cose, come peraltro
ho avuto modo di dire in audizione in commissione. È nostra
intenzione seguire questa strada e infatti non a caso ci siamo
proposti di intervenire sulla legge regionale 3/2006, una legge che
regola l'uso razionale dell'energia, ma noi vorremmo andare oltre
combinando questa con la legge regionale 21/2008 sul risparmio
energetico, per iniziare a dare ulteriori risposte rispetto alle
iniziative già in essere che ho richiamato, grazie alla normativa
statale e grazie anche alle disposizioni per adesso parziali e che
riguardano solo alcune fasce di cittadini relative alla legge
regionale 19/1994, con un percorso che ricomprenda un numero più
elevato di persone.
Vorrei in conclusione precisare che le iniziative di cui ho
fatto menzione sono figlie di una riflessione antecedente a fatti e
agli eventi che hanno portato allo scoppio della crisi economica,
iniziato con il fallimento della Lehman Brothers, perché era già un
pezzo di strada che avevamo iniziato a percorrere nell'ambito di
una riflessione più generale per quanto riguarda l'utilizzo delle
fonti energetiche, il risparmio energetico e l'uso razionale
dell'energia. Spero di aver risposto alle sue aspettative.
Président
- La parole à la Conseillère Carmela
Fontana.
Fontana (PD)
- Ringrazio l'Assessore. Mi ritengo
soddisfatta per le risposte che mi ha dato, perché vedo che si sta
lavorando in questa direzione.
Volevo solo fare una precisazione sulla legge 19. So che ci sono
questi contributi, ma mi chiedevo se si poteva vedere di dare un
contributo più sostanziale, visto che il Comune di Trento arriva
quasi a mille euro, cioè vedere di dare un contributo più
sostanzioso. Comunque, grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK