Consiglio Regionale della Valle d'Aosta - Oggetto del Consiglio n. 2293 del 22 ottobre 1986 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2293 del 22 ottobre 1986 - Resoconto
OGGETTO N. 2293/VIII - INIZIATIVE REGIONALI PER LA
PIANIFICAZIONE TERRITORIALE E LA DIFESA DEL PAESAGGIO.
(Interpellanza).
PRESIDENTE:
Do lettura dell'interpellanza presentata dal
Consigliere Tonino.
INTERPELLANZA
La legge n. 431 del 1985, meglio nota come "legge Galasso",
ha rimesso in movimento, in tutto il paese, gli studi e i progetti
sul paesaggio e sulla pianificazione territoriale.
A differenza però di quanto avviene in buona parte delle
Regioni italiane, in Valle d'Aosta non ci sono segni di iniziativa
da parte della Giunta regionale al fine di predisporre i piani
paesistici di cui alla legge n. 431 entro la scadenza di legge del
31.12.1986.
Questa situazione non può che essere definita preoccupante.
Un ulteriore disimpegno della nostra Regione sui temi della tutela
ambientale e di un utilizzo regionale programmato del territorio,
oltre a consentire interventi deturpanti, di fatto ci colloca fra
le Regioni meno attente nella difesa dell'ambiente.
Ciò premesso, il sottoscritto Consigliere regionale
INTERPELLA
la Giunta regionale per conoscere:
1)
se è nelle intenzioni della Giunta predisporre un
piano urbanistico-territoriale della Regione e se si sta lavorando
per uno o più piani con valenza ambientale e paesistica;
2)
se per la redazione di tali piani sono stati
affidati incarichi o consulenze a professionisti esterni;
3)
quali uffici dell'Amministrazione regionale, e con
quanto personale, stanno attualmente lavorando per la
predisposizione di materiali e ricerche finalizzate al piano
paesistico;
4)
con quale metodologia ed in quali tempi si prevede
di arrivare alla stesura del piano, o dei piani, di cui alla legge
n. 431.
PRESIDENTE:
Ha chiesto di illustrare l'interpellanza il
Consigliere Tonino, ne ha facoltà.
TONINO (P.C.I.) -
Il giornale "La Repubblica" riporta
oggi una pagina intera dedicata all'applicazione della legge
Galasso nel nostro paese, con un resoconto anche di come si stanno
muovendo le Regioni, oltre alla riproposizione di alcuni problemi
applicativi di quella legge di alcuni inconvenienti che secondo me
sarebbe bene cominciare a discutere, a sollevare. Ma non è questo
l'oggetto della interpellanza di oggi.
Si riporta in quell'articolo che probabilmente solo due Regioni
sono nella dirittura finale ed in grado quindi di predisporre i
piani paesistici entro la scadenza stabilita dalla legge, vale a
dire il 31.12 di questo anno, e si tratta delle Regioni Emilia
Romagna e Liguria, e si dà poi una panoramica del lavoro che stanno
facendo le altre Regioni. Non c'è alcun riferimento alla Valle
d'Aosta, probabilmente perchè il giornalista non è riuscito ad
avere i dati. Su quello che si faccia in questa Regione - l'ho
sollevato già in un precedente Consiglio - anche noi saremmo
interessati a conoscere qualcosa di più, ed è questa in sostanza la
ragione dell'interpellanza che abbiamo presentato. Voglio
illustrare quali sono i contenuti dell'interpellanza per sollevare
due interrogativi che lì sono sollevati: il primo riguarda i
contenuti che la Regione Valle d'Aosta intende dare ai piani
paesistici. A me pare che sia utile da questo punto di vista
ribadire e ricordare che la legge Galasso (ma non solo la legge
Galasso, perchè potremmo anche riprendere la legislazione regionale
della Valle d'Aosta del 1960, la legge n. 3, e successivamente la
legge n. 14) inseriscono il concetto e la necessità di una
pianificazione globale e complessiva del territorio regionale. La
legge Galasso riconferma questa strada: anzichè piani paesistici
limitati a piccole zone del territorio, si ripropone la necessità
di una visione complessiva di quello che avviene sul territorio con
particolare attenzione agli aspetti relativi all'ambiente e al
paesaggio nelle zone più delicate e più importanti. Questa è la
filosofia.
Ora, credo sia questa una occasione per riproporre ancora una
volta una necessità di fondo della Valle d'Aosta, vale a dire la
necessità di avere alcune linee strategiche sullo sviluppo della
Regione, che si traducano in qualche strumento, e consentano di
definire un quadro di riferimento per tutti quanti operano in Valle
d'Aosta. Non è inutile ricordare che, se manca questo quadro di
riferimento, alcuni errori del passatosi ripropongono in termini
soprattutto di politiche settoriali che sono fra di loro in
contrasto e in contraddizione, e succede anche qui, soprattutto
riguardo ai problemi dell'impatto ambientale, perchè manca un
quadro complessivo, generale, che riguardi l'intervento pubblico e
privato. Non capiamo, e su questo aspettiamo la risposta della
Giunta, come sia possibile una applicazione della legge Galasso
senza avere prima definito questo piano di comportamento generale
che è anzitutto un progetto su come vogliamo sviluppare la Regione,
su quali linee di sviluppo vogliamo darci.
La pianificazione quindi è, secondo noi, conseguenza di questo
quadro, di queste linee di tipo generale. Ce le stiamo dando,
queste linee? Abbiamo affidato incarichi per discutere a monte
delle linee strategiche della Regione? Ricordo qui (credo per la
terza volta) che è stato detto in quest'aula dall'Assessore Borbey
che avremmo avuto un confronto nella Commissione su un primo
documento dei professori Ceccarelli e Secchi relativi al piano
urbanistico e territoriale della nostra Regione; quel documento non
l'abbiamo mai visto e sarebbe opportuno fare una discussione
preliminare sulle strategie, perchè da lì discende come mettere in
campo una politica di tutela dell'ambiente nel suo complesso.
Questo è l'indirizzo che la Regione si dovrebbe dare, e lo dico
perchè, anche parlando della legge Galasso, dobbiamo uscire dalla
impostazione vincolistica. Lo diciamo ogni volta che il territorio
non lo si salvaguarda solo con una politica di vincoli, ma che
occorre una azione propositiva. Siamo nel momento in cui dovremmo
superare i vincoli che creano anche i problemi, con l'azione
propositiva, con il progetto, con l'indicazione generale di come
intervenire. Quindi è a nostro avviso urgentissimo che a questo
obiettivo si arrivi presto, per gli interessi dei privati, per gli
interessi dell'intervento pubblico, in generale per l'interesse
dell'ambiente e del territorio valdostano che, non è il caso di
ripeterlo, è parte essenziale della offerta turistica di questa
Regione, dell'immagine che ha questa Regione.
Nell'interpellanza, come ha notato la Giunta, oltre a chiedere
con quale metodo e quali sono le intenzioni della Giunta in merito
alle scelte da compiere, chiediamo anche con una serie di domande
precise cosa è stato fatto finora. Vorrei che ci fosse una risposta
puntuale alle quattro domande che qui sono elencate, perchè è
diritto dei Consiglieri e anche dei cittadini valdostani capire
quali sono i passi concreti che finora la Giunta ha fatto in questa
direzione.
PRESIDENTE:
Ha chiesto di parlare l'Assessore al Turismo
Urbanistica e Beni Culturali Borbey, ne ha facoltà.
BORBEY (D.C.) -
Cercherò di essere preciso nelle risposte
su quanto ha fatto finora la Giunta in questo tema, che sottolineo
la Giunta ritiene di grande importanza; pertanto su quanto
risponderò al Consigliere Tonino ci sarà l'impegno della
Giunta.
Riferendomi alle domande poste all'interpellanza, è intendimento
della Giunta regionale predisporre un piano territoriale e
paesistico, il quale è prefigurato dall'art. 7 della legge che
testè citava il Consigliere Tonino del 28 aprile 1960, n. 3.
Al secondo punto: nel maggio 1985 è stato conferito un incarico
quello di cui riferiva anche il Consigliere Tonino, il Prof. Secchi
non ha potuto partecipare a questo gruppo di lavoro che è stato
eseguito da parte dei Proff. Ceccarelli e Barp (?). Questo incarico
prevedeva fra l'altro l'esecuzione di studi e proposte in materia
di ambiente naturale e di paesaggio. È intendimento della Giunta
modificare detto incarico, per finalizzarlo alla formazione del
piano territoriale e paesistico che ho detto testè, individuare e
incaricare per il fine anzidetto altri consulenti specialisti nelle
materie seguenti, in modo particolare la geografia, la geologia,
paesaggio e ambiente naturale e in modo particolare giurisprudenza;
inoltre utilizzare personale interno in merito alle foreste, parchi
naturali, zone archeologiche, usi civici, laghi, corsi d'acqua.
Quindi un gruppo di lavoro costituito dai dirigenti o vice
dirigenti, o di personale regionale dei vari Assessorati.
Terzo punto: fino ad ora oltre alla relazione del Prof.
Ceccarelli - e chiedo scusa al Consigliere Tonino se il primo
documento dei Proff. Ceccarelli e Barp non è stato portato in
discussione alla Commissione competente: ci sarà una presa d'atto
da parte della Giunta regionale e immediatamente dopo verrà portato
alle Commissioni. Oltre a queste relazioni in base all'incarico che
era stato conferito nel 1985, è stata svolta da parte del personale
dell'ufficio Urbanistica e della Sovrintendenza una attività
diretta alla predisposizione in definitiva di tre carte tematiche.
Una carta tematica è l'omogeneizzazione dei piani urbanistici dei
vari Comuni, la seconda è l'evidenziazione dei territori vincolati
in base alla legge 1947 e alla legge Galasso; la terza carta
tematica, che stiamo predisponendo, è l'evidenziazione dei rischi e
dei dissesti. È quanto gli uffici stanno in questo momento
predisponendo.
Ultimo punto: entro la fine dell'anno in corso, inizio del
prossimo, è intendimento della Giunta sottoporre all'esame del
Consiglio regionale indicazioni in merito ai contenuti principali
del piano, nonchè alla metodologia e ai tempi per la sua
formazione. So già che il Consigliere Tonino obietterà che la legge
Galasso pone il termine del 31 dicembre, pertanto premetto che
questo è un impegno della Giunta regionale e non che nessuno sarà
in grado di portare il piano paesistico entro il 31 dicembre. La
Regione Liguria ha costituito un megaufficio, ha fatto un
finanziamento di 7 miliardi, ma neppure loro saranno in grado (lo
posso garantire qui perchè ho parlato due giorni or sono con il
collega della Liguria) di presentare entro il 31 dicembre il piano
paesistico. Confermo comunque che le due Regioni che sono più
avanzate nei piani paesistici sono proprio quelle che ha detto il
Consigliere Tonino, la terza è la Lombardia.
Seguirà su questo indirizzo l'indicazione in merito ai contenuti
principali del piano nonchè la metodologia e i tempi per la sua
formazione, seguirà un disegno di legge finalizzato a disciplinare
integralmente alla luce della Galasso e delle sentenze della Corte
Costituzionale, in modo particolare la sentenza 151 del 1986, la
tutela del paesaggio.
Ritengo di aver risposto puntualmente a quanto ha richiesto il
Consigliere Tonino ed è quanto ad oggi sono gli intendimenti della
Giunta regionale.
PRESIDENTE:
Ha chiesto di parlare il Consigliere Tonino,
ne ha facoltà.
TONINO (P.C.I.) -
Contrariamente a quanto si aspettava
l'Assessore Borbey, devo dare atto della puntualità delle risposte
che sono soddisfacenti rispetto alle richieste che abbiamo
avanzato. Un po' meno soddisfacente è il quadro che ne emerge,
perchè qui scontiamo alcuni ritardi di lunga data e cioè di non
abitudine della Regione a ragionare in questi termini. Quindi il
vantaggio, fra virgolette, che hanno altre Regioni, è dovuto a una
consolidata attività nel campo dello studio del territorio e
dell'attività di pianificazione.
Non è un problema solo della Valle d'Aosta, ma la cosa non ci
deve consolare. Leggo su questo articolo che la Regione Calabria
pensa addirittura di appaltare questi studi alla società Bonifiche
del Gruppo IRI. Ho avuto un attimo di timore, perchè lavorando la
società Bonifiche del gruppo IRI nella valutazione di impatto
ambientale con il gruppo del Prof. Karrer, ho creduto ad un
estendimento di quell'incarico ai lavori per i piani paesistici. Al
di là della battuta c'è questo ritardo strutturale che credo debba
preoccupare la Giunta.
Ci sono tra l'altro per quanto riguarda la lettura del
territorio tecniche ormai avanzate, impiego di tecnologie nuove e
sono strumenti, metodi che dovrebbero avere una visione complessiva
e una strategia da parte della Giunta. Tanto più importanti perchè
a mio avviso, e rifaccio una battuta fatta in un'altra occasione,
qui non si tratta tanto di colorare delle carte, ma di passare da
alcune indicazioni, che potrebbero anche non avere bisogno delle
carte (e in questo senso va bene il documento da discutere entro la
fine dell'anno), ai progetti di esecuzione; intervenire
sull'ambiente oggi può voler dire in alcune aree tutelare e
valorizzare allo stesso tempo, in altre aree mettere in campo delle
azioni di ripristino, di riprogettazione per recuperare zone che
sono ormai deteriorate. Questo mi sembra un concetto che sta
andando avanti molto. Fra l'altro mi pare di dovere ancora
sottolineare che intervenire in quel modo significa anche - e lo
hanno capito gli stessi industriali - creare occasioni di sviluppo
e di occupazione, perchè si crea sviluppo e occupazione di tipo
qualificato.
Con queste osservazioni mi auguro che la Giunta rispetti le
scadenze che oggi ha annunciato, in ogni caso saremo qui anche per
verificare se queste saranno rispettate.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK