Consiglio Regionale della Valle d'Aosta - Oggetto del Consiglio n. 3531 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FORMAZIONE PROFESSIONALE
LAVORO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3531 del 17 aprile 2024 - Resoconto
OGGETTO N. 3531/XVI - Interrogazione: "Stato dell'arte e
tempi di definizione di una modifica legislativa volta a rendere
l'offerta di percorsi formativi più aderente ai fabbisogni del
mercato del lavoro".
Bertin (Presidente) -
Punto n. 14. Risponde l'assessore
Bertschy.
Bertschy (AV-VdA Unie) -
L'interrogazione pone due
domande: quali sono i settori in cui è più alto il disallineamento
tra competenze, fabbisogni espressi dal mercato del lavoro e qual è
lo stato dell'arte della modifica legislativa che deve accogliere
entro il settembre 2025 le modifiche che, a livello nazionale, il
decreto ha portato.
Per quello che riguarda la prima domanda, come per tutte le
regioni, anche la Valle d'Aosta risente delle aumentate difficoltà
di reperimento di manodopera; tali difficoltà sono sia di tipo
quantitativo che qualitativo; per noi il tema della denatalità,
come per tutti i territori, comporterà e comporta già nel tempo una
diminuzione di potenziali lavoratori in futuro e queste difficoltà
appunto sono anche date dagli stessi lavoratori che, in corso di
attività, hanno necessità di aggiornare le proprie competenze per
l'evoluzione che il mercato del lavoro sempre di più comporta, sia
i modelli produttivi che qualsiasi tipo di attività.
Incidono su questo anche le forme contrattuali - che molte volte
sono disallineate da quello che viene richiesto in termini di
competenze e poi in termini di salari - così come la forte
stagionalità di alcuni settori, è per questo che si sta lavorando
con le associazioni di categoria, che ringrazio, per cercare,
insieme alle forze sociali, i sindacati, di creare condizioni di
stabilità del lavoro che possano consentire sia migliori percorsi
di vita delle persone, ma soprattutto un'attività ancora più
importante di formazione per i lavoratori che lavorano in questi
comparti.
Il dispositivo nazionale che più viene utilizzato per l'analisi
dei fabbisogni professionali e di competenze, "Excelsior", è in
capo alle Camere di Commercio e restituisce un quadro
caratterizzato da una difficoltà generalizzata di reperimento di
lavoratori pressoché in tutti i settori e comparti: sanità, servizi
sociali, costruzioni, meccanica, commercio, turismo e servizi.
Il fabbisogno riguarda specifiche professionalità carenti di
specifiche competenze di cui anche i lavoratori già occupati
possono risultarne.
Il Dipartimento politiche del lavoro ha previsto nel precedente
Piano - nel Piano politiche del lavoro che prossimamente approderà
all'esame del Consiglio regionale - la messa a punto di un sistema
stabile e flessibile di analisi dei fabbisogni in raccordo con
l'Osservatorio economico sociale.
In questi anni abbiamo realizzato attività di ricognizione di
fabbisogni formativi e di fabbisogni di carattere esclusivamente
qualitativo, concordati insieme al Consiglio politiche del lavoro,
anni che hanno visto all'opera anche i Dipartimenti degli altri
Assessorati, con l'obiettivo di raccogliere appunto i bisogni che
nei vari settori le imprese hanno evidenziato.
Anche da queste analisi emerge un quadro di difficoltà
generalizzate di reperimento di lavoratori in possesso delle
competenze richieste, in particolare nell'ambito dei servizi
sanitari e socio-sanitari, nell'ambito ricettivo, nel settore dei
trasporti, nell'industria manifatturiera, nel commercio e nei
servizi.
Su questi temi si lavora da tempo, sia nella conferenza delle
Regioni sia a livello locale, e nel caso nostro abbiamo attivato in
questi anni interventi un po' in tutti i settori, per esempio
possiamo ricordare; percorsi formativi realizzati in stretta
collaborazione con le imprese per favorire l'assunzione nelle PMI
di personale altamente qualificato, come il progetto "Manutentore
industria 4.0"; la realizzazione di percorsi formativi secondo il
sistema Duale, tutti gli FP infatti nel canale della formazione
professionale sono svolti in totale alternanza aula/impresa, anche
attraverso il contratto di apprendistato di primo livello; sostegno
alla frequenza dei percorsi offerti da ITS attraverso l'offerta di
borse di studio, ma anche attraverso la partecipazione diretta
delle imprese valdostane a questi percorsi; percorsi formativi
dedicati alle competenze digitali, sia in favore dei cittadini che
delle imprese.
Nel nuovo Piano rafforzeremo ulteriormente questo raccordo, in
particolare quello con le imprese, prevedendo il rafforzamento del
sistema duale, la sperimentazione dell'impresa formativa e
l'attuazione di percorsi IFTS.
Tutto questo - anche con tutta l'attività che verrà fatta al
sostegno del conseguimento delle analisi predittive, dei fabbisogni
formativi e professionali - con l'attenzione di creare un modello
che sappia tenere in considerazione tutti e tre gli aspetti:
l'aspetto qualitativo quindi le competenze da acquisire e l'aspetto
quantitativo, che ci dovrà vedere impegnati... e direi che la
giornata di ieri a Saint-Vincent organizzata dall'assessore Caveri
può, in questo senso, dare un'apertura per costruire dei progetti
insieme a tutte le forze del modello lavorativo valdostano, quindi,
l'aspetto quantitativo ha la sua importanza. Il modello sta insieme
quando il lavoratore e l'impresa o l'impresa e il lavoratore
trovano soddisfazione nella costruzione dei percorsi di lavoro,
soddisfazione nella contrattualizzazione di questi lavori e
capacità di costruire dei modelli nei quali si può investire
insieme per dare una risposta alle competenze acquisite ma, allo
stesso tempo, continuare a formarsi.
Per quanto riguarda la seconda parte - lo stato dell'arte e i
tempi di definizione della modifica legislativa regionale, che
dovrebbe entrare in vigore a settembre 2025, che dovrebbe rendere
l'offerta dei percorsi formativi più aderente ai fabbisogni
espressi dal mercato del lavoro -rr abbiamo approvato ieri un
disegno di legge che a breve inizierà l'iter legislativo, che è
dedicato alla riorganizzazione dei sistemi e servizi al lavoro e
alla formazione professionale e che andrà ad abrogare la vigente
legge regionale 31 marzo 2023 n. 7.
Si è preferito optare per una nuova legge in ragione delle
importanti evoluzioni che sono intervenute in tutti questi anni nel
settore delle politiche del lavoro e che ovviamente hanno
modificato e modificheranno ancora il panorama di riferimento.
La legge regionale che dedica il capo III alla materia della
formazione professionale si propone di definire un quadro normativo
aggiornato e coerente con le più recenti acquisizioni, anche
collegate alle politiche euro unitarie, tra le quali rientrano
alcune delle priorità identificate anche dal PNRR e dalle linee
programmatiche adottate dal Ministero del lavoro e dalle politiche
sociali con il programma GOL, il Piano delle nuove competenze e
transizioni.
Nella nuova legge regionale sono specificatamente previsti i
meccanismi per garantire che le attività formative siano
pianificate sulla base dei fabbisogni espressi dal mercato del
lavoro, sia attraverso la partecipazione delle forze sociali alla
programmazione e attuazione degli interventi e delle azioni
previste dal Piano triennale che attraverso la specifica previsione
di un Osservatorio sul mercato del lavoro, attraverso la
valorizzazione del ruolo delle imprese nella formazione, in
particolare attraverso la valorizzazione del modello duale, quale
strumento per una formazione di qualità, e attraverso
l'implementazione dei sistemi di riconoscimento e valorizzazione
degli apprendimenti formali, non formali e informali, anche con
l'utilizzo delle micro credenziali.
Il nuovo testo di legge pertanto, pienamente allineato a quanto
previsto dal PNRR, riforma 5 della missione 7, consentirà alla
nostra Regione di anticipare sia discussioni in aula sia la
scadenza prevista che, ricordo, è settembre 2025.
Presidente -
Consigliere Marquis per la replica, ne ha
facoltà.
Marquis (FI) -
Questo credo che sia un tema d'importanza
basilare e di grande preoccupazione per quanto attiene il settore
del lavoro.
Sono anni che vengono introdotte delle riforme attraverso dei
provvedimenti di settore chirurgici mirati e adesso credo che ci
sia una stretta da parte del Governo nazionale che porti a
concretizzare una vera e propria riforma, che è un po' una
rivoluzione rispetto al modello, che è consolidato, di approccio,
perché effettivamente c'è una grande discrepanza tra i bisogni del
settore produttivo e l'offerta del lavoro.
Ho trovato interessante la lettura del documento che avete
predisposto - che è stato approvato con delibera di Giunta - che è
l'aggiornamento del programma operativo, garanzia, occupabilità
lavoratori, il programma GOL, dove viene fatto anche riferimento
allo stato di fatto regionale.
Sicuramente ci sono dei dati strutturali che destano anche delle
preoccupazioni e sui quali bisogna intervenire, ad esempio un dato
che lascia pensare è che la quota delle imprese che segnalano
difficoltà a reperire manodopera nel 2022 è cresciuta al 42% contro
il 28% dell'anno precedente, quindi vuol dire che c'è un trend in
atto che porta ad aumentare la distanza tra le aspettative da parte
delle imprese e quella che invece è la reale disponibilità della
domanda.
Così come, se andiamo a verificare le situazioni che attengono
alla realtà valdostana, preoccupa il fatto soprattutto sui giovani,
che nonostante tutto ci sono circa 1.700 neet che non studiano, non
lavorano, e che quindi sono esclusi in questo momento da ogni tipo
d'iniziativa, il 15,3% quando gli obiettivi europei stabiliscono
che si arrivi al 9% nel 2030.
Così come, se parliamo di abbandono prematuro dei corsi
d'istruzione e di formazione professionale, in Valle d'Aosta
abbiamo dei dati più elevati ancora che nel resto d'Italia. Il
problema dell'istruzione tra la popolazione 15-64 anni, che è più
bassa rispetto al Nord-Ovest e al resto d'Italia; sono tutti dati
che, messi insieme, danno - come dicevo prima - delle
preoccupazioni sulle quali bisogna lavorare a livello strutturale
con dei nuovi approcci.
Quanto al discorso della nuova proposta legislativa, credo che
sia importante intervenire nell'aggiornamento della legge del 2003
perché è piuttosto datata e corrispondeva a un momento
completamente diverso, con delle esigenze differenti rispetto alle
attuali e soprattutto credo che la vera rivoluzione, per quello che
concerne la formazione, sarà che verranno fatte delle valutazioni
al risultato e anche preliminari di stima degli effetti di ogni
attività di formazione sui riflessi sul mondo del lavoro, cose che
fino a oggi francamente non hanno trovato una grande
implementazione. Sotto il profilo quantitativo e qualitativo ci
saranno dei grossi passi avanti da fare.
La curiosità nasceva dall'approvazione da parte del Governo
nazionale del Piano delle nuove competenze e transizioni, che è
stato sostanzialmente sottoposto all'attenzione della Conferenza
delle Regioni e che quindi dovrà essere implementato in questa
proposta legislativa che tratta sostanzialmente tantissimi
argomenti nella definizione delle politiche di settore.
Per quanto ci riguarda, quindi, attendiamo che la materia venga
inoltrata alle Commissioni per contribuire fattivamente nello
sviluppo dell'iniziativa, per quanto di nostra competenza, perché
riteniamo che questo sia un argomento di grande priorità.
Presidente -
Una precisazione rispetto a un dato, se ho
ben capito. Assessore Bertschy, ne ha facoltà.
Bertschy (AV-VdA Unie) -
Solo per informazione, ringrazio
il collega Marquis per aver, tra l'altro, letto il documento a
sostegno del programma GOL; di quel documento lei ha citato il dato
statistico dei neet, ma è citata anche nello stesso documento
l'analisi che a livello regionale abbiamo messo in campo per
verificare l'aggiornamento di un valore statistico riportato
mensilmente dall'ISTAT, dato che noi invece riportiamo
settimanalmente. Tra l'altro è un documento che sarebbe
interessante presentare in Commissione che e conferma un valore
decisamente inferiore rispetto a quello riportato dall'ISTAT.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK