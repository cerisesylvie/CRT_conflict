Consiglio Regionale della Valle d'Aosta - Oggetto del Consiglio n. 1698 del 6 dicembre 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
SPORT E TEMPO LIBERO
Sport invernali
Precedente
Successivo
Resoconto integrale del dibattito dell'aula
Oggetto del Consiglio n. 1698 del 6 dicembre 2000 - Resoconto
OGGETTO N. 1698/XI Aumento dei costi dei biglietti
giornalieri e stagionali per accesso alle piste di sci di fondo.
(Interrogazione)
Interrogazione Appreso che il costo dei biglietti,
giornalieri o stagionali, per l’utilizzo delle piste
dello sci di fondo, subirà, nella stagione invernale 2000-2001, un
aumento percentualmente consistente, sia per i residenti, sia per i
turisti;
Saputo inoltre che, in avvio di stagione, si sono verificati
degli inconvenienti, a causa dell’impossibilità
materiale per gli utenti di acquistare l’abbonamento
stagionale, con ciò obbligandoli ad acquistare dapprima i biglietti
giornalieri e solo successivamente lo stagionale, con
ingiustificato aggravio di costi;
Ritenuto opportuno avere chiarimenti al riguardo, tenuto conto
della necessità di tutelare l’immagine turistica
della nostra Regione;
il sottoscritto Consigliere regionale
Interroga
l’Assessore competente per sapere:
1) quali sono le ragioni che hanno determinato
l’aumento percentualmente consistente dei biglietti
per l’utilizzo delle piste di fondo;
2) perché gli utenti non hanno avuto subito la possibilità di
acquistare l’abbonamento annuale nei punti abilitati
ad emettere i biglietti;
3) se non crede che gli aumenti praticati e i fastidiosi
disguidi evidenziati influiscano negativamente
sull’immagine turistica della nostra Regione.
F.to: Curtaz
Président La parole à l’Assesseur au tourisme,
aux sports, au commerce et aux transports, Lavoyer.
Lavoyer (FA)
Nella stagione invernale 2000-2001 gli enti e
le associazioni che faranno pagare l’accesso alle
piste di sci di fondo saranno 12. Il costo del biglietto viene
determinato da ogni singolo comune ed in linea generale il prezzo
del biglietto intero sarà di lire 3.000 per i piccoli comprensori e
di lire 6.000 per i comprensori medi, di lire 7.000 per i
comprensori grandi. Per i residenti viene applicato uno sconto del
50 percento sul prezzo del biglietto intero.
L’aumento medio all’anno
precedente per i soli biglietti giornalieri interi è mediamente di
lire 1.500. Tale aumento è giustificato soprattutto dagli elevati
costi di gestione, fra cui l’obbligo da parte dei
gestori di dotarsi, a partire da questa stagione invernale, al fine
di garantire un servizio di soccorso qualificato, della figura del
pisteur-secouriste nonché delle attrezzature quali toboga,
motoslitte, materiali di primo intervento necessari ad assicurare
un primo soccorso idoneo.
Si ritiene pertanto che se percentualmente
l’aumento appare consistente, circa il 30 percento
in più, di fatto l’aumento di lire 1.500 è irrisorio
se paragonato all’impegno della maggiore
professionalità richiesta ai gestori delle piste; per i residenti è
il 50 percento, teniamo conto che sono decisioni autonome e che
questo è un parere dell’Assessore. Avendo aumentato
il prezzo del biglietto giornaliero l’associazione
ha ritenuto di dover procedere ad un adeguamento anche del prezzo
dello stagionale. Tale adeguamento è stato limitato ai soli
residenti per i quali il biglietto è passato da lire 50.000 della
passata stagione a lire 70.000 sulla base della considerazione che
comunque tale utenza ha la possibilità di frequentare maggiormente
le piste.
Per quanto riguarda i turisti non residenti, è stato invece
ritenuto consigliabile non effettuare nessun incremento anzi,
tenuto conto della necessità di effettuare un'operazione di
recupero per l’immagine della Regione, compromessa
dai recenti eventi alluvionali, è stato deciso di operare una
riduzione del costo da lire 100.000 della passata stagione a lire
70.000. Non si ritiene pertanto che la politica tariffaria adottata
possa dar luogo ad effetti negativi sull’affluenza
turistica verso la nostra Regione.
Se parliamo di ricadute negative verso l’esterno,
mi riferisco al punto 3 dell'interrogazione, questi effetti non ci
sono perché addirittura verso l’esterno
c’è stata una riduzione.
In merito alla possibilità di acquisto degli abbonamenti ad
inizio stagione è emerso che fino ai primi di dicembre per le piste
regolarmente aperte al pubblico l’accesso era
gratuito, con la sola eccezione della Val Ferret a Courmayeur, dove
l’immissione degli stagionali avveniva nei soli
giorni di sabato e di domenica presso il foyer de fond, mentre
durante la settimana a chi richiedeva il biglietto stagionale
veniva rilasciato un biglietto omaggio con la dicitura "in attesa
di stagionale".
Si può pertanto ritenere che il caso sottolineato dal
Consigliere Curtaz sia nato da un equivoco al momento della
richiesta del biglietto fra l’utente e il
rivenditore di biglietti; questo è quanto ci hanno detto. Se vuole
avere in dettaglio il quadro dei prezzi e degli aumenti,
eventualmente glieli posso far avere, comunque, per Ayas il costo
passa da 5.000 a 7.000 il giornaliero, per Brusson da 5.000 a
7.000; Cogne non ha ancora determinato il prezzo, lo scorso anno
era 5.000; per la Comunità Walser rimane lo stesso prezzo: 5.000
lire; a Courmayeur passa da 5.000 a 7.000; a Morgex passa da 3.000
a 5.000; a Nus, pista di Saint-Barthélemy, rimane 5.000;
Rhêmes-Notre-Dame rimane fermo a 3.000; Saint-Nicolas da 5.000
passa a 6.000; Saint-Oyen da 5.000 a 6.000; Torgnon
l’anno scorso era gratuito mentre
quest’anno non è ancora stato determinato e lo
sci-club fondo di Cervinia rimane il prezzo
dell’anno scorso di 10.000.
Bisogna tener conto che lo sci club fondisti di Cervinia risulta
non far parte dell’Associazione enti gestori piste
di fondo, pertanto opera come un’azienda privata
applicando tariffe particolari e non accettando il discorso degli
stagionali e regionali, mentre tutte le altre fanno parte del
discorso regionale.
Président
La parole au Conseiller Curtaz.
Curtaz (PVA-cU)
Ho preso buona nota di quanto mi ha
riferito l’Assessore, ma ci sono almeno due cose che
non mi tornano, parlo anche per esperienza diretta perché sono
stato fra quelli che hanno pagato biglietti che, secondo la
prospettazione dell’Assessore, non avrebbero dovuto
essere pagati. Da dove arrivassero questi ordini non lo so,
comunque la situazione era questa. L’Assessore mi ha
detto che - facciamo l’esempio delle stazioni che
fanno pagare il biglietto giornaliero a 7.000 lire - per i
residenti ci sarebbe uno sconto del 50 percento. Giusto? Sbagliato
perché il sottoscritto come tanti altri Valdostani in più di
un'occasione ha pagato il biglietto giornaliero a 7.000 lire.
Apprendo oggi, cosa che può essere anche giustificabile, che
mentre c’è stato un aumento percentualmente
significativo, anche se poi è vero che in termini assoluti stiamo
parlando di poche decine di mila lire, dello stagionale per i
residenti, è stato abbassato lo stagionale per i non residenti.
In sostanza lo stagionale costa ugualmente per i residenti e i
non residenti. Può essere anche una politica giusta, ne prendo
atto, è in contraddizione con quello che
l’Amministrazione ha sempre auspicato e fatto in
tutti gli ambiti, ma è una cosa che può essere anche valida.
Tuttavia cosa succedeva fino ad oggi, perché non mi risulta che
la situazione sia modificata? Che se un utente si recava sulle
piste il sabato o la domenica, gli veniva rilasciato lo stagionale;
se si recava sulle piste qualsiasi altro giorno, non gli veniva
rilasciato lo stagionale perché coloro che emettevano i biglietti
si dicevano non abilitati a rilasciare lo stagionale e
l’utente doveva quindi pagare il biglietto
giornaliero.
Adesso lasciamo perdere il discorso del residente valdostano che
va sulle piste e facciamo il discorso del turista che è quello che
mi interessa di più, del turista che viene in Valle
d’Aosta per la prima volta a sciare e prende lo
stagionale, si munisce della foto e di tutto quello che è
necessario, va allo sportello e gli dicono:
"No, tu per prendere
lo stagionale devi venire domenica"
. Lui risponde che domenica
è a Torino o da un’altra parte, ma allo sportello
ribadiscono che deve fare il biglietto giornaliero anche perché
senza il biglietto giornaliero, c’è il controllo,
scattano le sanzioni, eccetera?
(interruzione dell’Assessore Lavoyer, senza
microfono)
? ho capito questa cosa, sento adesso parlare del biglietto
omaggio, ma rassicuro l’Assessore che il
sottoscritto con altre persone, dopo una discussione, non per
pagare le 7.000 lire che è una cifra che fa ridere, ma per una
questione di principio perché se voglio pagare lo stagionale, come
si fa a farmi pagare lo stagionale e il giornaliero per quel giorno
solo perché non si è in grado di "vendere" lo stagionale? E non
sono il solo a cui è successa questa cosa. È una cosa piccola, ma
dal punto di vista dell’immagine turistica è una
brutta cosa; si fanno delle brutte figure perché c’è
una mancanza di coordinamento, perché non sono chiare le
indicazioni che vengono date a chi vende i biglietti, perché questa
cosa del biglietto omaggio io l’apprendo adesso.
Assicuro che con la persona che ha venduto questi biglietti ho
discusso un buon quarto d’ora perché la cosa mi
sembrava troppo assurda. Con un gruppo di Valdostani, ripeto,
abbiamo pagato 7.000 lire allo sportello volendo pagare lo
stagionale. Se non vado il sabato o la domenica, non posso mai fare
lo stagionale, prima o poi lo farò, e devo continuare a pagare il
giornaliero?
(interruzione dell’Assessore Lavoyer, senza
microfono)
? certo, è vero questo, inizio stagione perché adesso le cose
dovrebbero funzionare meglio dopo l’apertura anche
del foyer de fond? però chiedo che per i prossimi anni si vigili
affinché queste cose finiscano, perché ledono
l’immagine turistica della nostra Regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK