Consiglio Regionale della Valle d'Aosta - Oggetto del Consiglio n. 1395 del 6 ottobre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1395 del 6 ottobre 2010 - Resoconto
OGGETTO N. 1395/XIII - Interpellanza: "Scelte strategiche
della Regione nel settore delle società partecipate in attuazione
della recente manovra finanziaria".
Interpellanza
Considerato che l'articolo 6, comma 19, della recente Manovra
finanziaria approvata dal Parlamento (Legge 30 luglio 2010, n. 122)
vieta alle società pubbliche di effettuare aumenti di capitale,
trasferimenti straordinari, aperture di credito, né rilasciare
garanzie a favore delle società partecipate non quotate che abbiano
registrato, per tre esercizi consecutivi, perdite di esercizio
ovvero che abbiano utilizzato riserve disponibili per il
ripianamento di perdite anche infrannuali;
Ricordato come tale forma di intervento è stata assai
frequente da parte dell'Amministrazione regionale, in particolare
nel settore del trasporto a fune, per il tramite soprattutto della
Società Finaosta;
i sottoscritti Consiglieri regionali
Interpellano
La Giunta regionale per sapere:
1) a quanto ammontano gli interventi effettuati
dall'amministrazione regionale, direttamente o per il tramite della
società Finaosta S.p.A., finalizzati alla riduzione
dell'indebitamento delle società del settore, nonché per far fronte
alle spese di investimento programmato dalle stesse, per aumenti di
capitale, trasferimenti straordinari, aperture di credito o
rilascio di garanzie, nel corso degli ultimi 5 anni;
2) quante e quali società pubbliche partecipate o controllate
regionali si trovino nella situazione indicata dall'articolo 6,
comma 19 della legge citata;
3) quali intendimenti abbia il Governo regionale riguardo
alle future strategie del settore, attesa la limitazione imposta
dal Governo.
F.to: Louvin - Chatrian
Presidente
- La parola al Consigliere Louvin.
Louvin (ALPE)
- Grazie, Presidente.
L'autunno porta temi finanziari sul tavolo e credo quest'anno
più che mai avremo occasione di approfondire discussioni legate
alle risorse disponibili e alle modalità del loro utilizzo. Questa
nostra richiesta di chiarimenti e di posizionamento al Governo
regionale trae origine da un aspetto della manovra Tremonti
dell'estate scorsa, che non ha avuto ancora un approfondimento
particolare, perché la manovra, come una raffica di mitragliatore,
ha investito una serie di fronti, ma è bene che progressivamente si
approfondisca e si prenda consapevolezza di determinate limitazioni
nelle nostre modalità di azione.
Ci riferiamo in particolare, Presidente Rollandin, al divieto
che è stato posto alle società pubbliche di effettuare degli
interventi di carattere compensativo a beneficio di società che
abbiano avuto perdite di esercizio o che abbiano utilizzato delle
riserve disponibili per ripianare le perdite nel corso
dell'esercizio stesso. Il limite che mi pare essere introdotto
potrebbe interessare numerose società non magari direttamente
controllate dalla Regione, ma indirettamente partecipate dalla
Regione e comunque altre società pubbliche, eventualmente anche di
emanazione comunale, quel vasto arcipelago del capitalismo
municipale che nel nostro caso, come il capitalismo regionale, ha
preso una dimensione elevata e complessa.
I quesiti sono sostanzialmente tre, speriamo di averli enunciati
in modo abbastanza preciso: uno è sapere quanto si è intervenuti in
questi ultimi anni per riduzioni di indebitamento o per spese di
investimento programmato, qual è stato l'esborso complessivo che
abbiamo fatto direttamente o tramite Finaosta, che è braccio
secolare della Regione per queste attività; il secondo è il cuore
della questione ed è quante e quali società pubbliche siano
interessate direttamente da questa disposizione, in altri termini,
a fronte di quali società la Regione dovrà fermarsi almeno rispetto
alle modalità tradizionali di intervento e ripianamento dei debiti;
eventualmente quali siano le strategie che si intendono mettere in
campo per diversificare le forme di intervento, presumo sia
impensabile un abbandono del campo, non credo sia questo all'ordine
del giorno, sicuramente una ridefinizione dei modi e delle tecniche
di intervento e forse un quadro diverso di partecipazione azionaria
o di partecipazione allo sforzo delle società che sono emanazione
degli enti pubblici.
Grazie di voler dare questo complemento di informazione rispetto
ad un inizio di discussione che c'è stata in seno alle commissioni,
ma credo che il capitolo resterà aperto di qua all'approvazione del
bilancio, perché di questo avremo molto da parlare nelle prossime
settimane. Grazie.
Presidente
- La parola al Presidente della Regione,
Rollandin.
Rollandin (UV)
- Grazie, Presidente.
I problemi che sono stati ricordati dal collega Louvin trattano
una parte dell'insieme delle problematiche, aperte con
l'applicazione della legge n. 122 e quindi si riferiscono ad un
settore specifico, nella fattispecie le partecipate. In particolare
fra le più sensibili all'applicazione dell'articolo 6, comma 19,
sono le società degli impianti di risalita.
Venendo alla risposta punto per punto, prima domanda:
l'ammontare degli interventi effettuati dall'Amministrazione
regionale direttamente o per il tramite della società Finaosta
S.p.A. nel corso degli ultimi 5 anni dal 2005 al 2009, suddiviso
per tipologia di intervento con riferimento al settore trasporto a
fune, è pari a 40.044.608 euro, ripartito così (poi darò una copia
al Consigliere): nel 92,64 percento, quindi 36.162.000 euro, per
aumento di capitale finalizzato al finanziamento delle spese di
investimento programmate, da realizzarsi o già realizzate; per il
3,23 percento, 1.260.000 euro, per riduzione dell'indebitamento,
questo voglio sottolinearlo, perché è la parte essenziale, inteso
come concessione di finanziamento infruttifero finalizzato a
riequilibrare la situazione economico-finanziaria, trasformabile in
quota di capitale sociale su istanza delle società; per il 2,58
percento, 1.007.000 euro, per riequilibrio e riassestamento della
situazione economica e finanziaria a copertura delle spese di
investimento; per il 2,37 percento per il riequilibrio e
riassestamento della situazione, finalizzato sempre alla copertura
delle spese di investimento sotto il profilo dei mutui; 1,76
percento: riassestamento della situazione economico-finanziaria più
in generale. Non vi sono stati interventi per trasferimenti
straordinari, aperture di credito e rilasci di garanzie, perché la
maggioranza delle quote è già di partecipazione pubblica.
Per quanto riguarda il secondo punto, le società partecipate
controllate dalla Regione nel settore trasporto a fune che si
trovano nella situazione di cui all'articolo 6, comma 18, della
legge citata, che hanno registrato perdite di esercizio per 3
esercizi consecutivi (2007-2008-2009) consolidate (con bilanci
approvati) sono: Cervino S.p.A.; Chamois Impianti; CIRi S.p.A.,
Courmayeur Impianti di Risalita; D.T. Valgrisenche, Développement
Valgrisenche; Funivie Gran Paradiso; Grand Saint-Bernard;
Monterosa; SITIB e SAGIT S.p.A. Gressoney per l'Incremento
Turistico. Vorrei sottolineare a questo proposito che per la gran
parte di tali società si tratta di riferimenti agli investimenti,
perché sempre all'articolo 6, al punto n. 19, come il collega
Louvin sa, si dice, con riferimento alle società partecipate, che
sono in ogni caso consentiti alle società di cui al comma
precedente gli interventi quando sono per investimenti. Voglio
precisare questo perché per la gran parte delle società c'è stata
un'evoluzione negli interventi. Le società come la Monterosa hanno
avuto investimenti negli anni precedenti la legge n. 8, che prevede
investimenti massicci a livello regionale, che hanno evitato
l'indebitamento delle società stesse, faccio l'esempio più
eclatante: quello degli ultimi investimenti per la Torgnon, sono
stati investimenti diretti e non hanno obbligato la società ad
indebitarsi e quindi non c'è un corrispondente intervento
finanziario che può creare questo disavanzo nelle società. La
stessa cosa è successa per Cime Bianche, tra l'altro esclusa
dall'intervento, perché a livello di norma europea c'era questa
distinzione per la Cervino e la Courmayeur. Per quanto riguarda
queste società, quindi, è chiaro che si tratterà adesso di
analizzare la situazione tenendo presente quello che ho appena
letto: il comma dell'articolo 6, punto n. 19, che prevede sia
possibile intervenire per i casi legati agli investimenti, che è la
maggioranza. Ci sono poi deficit gestionali, legati al personale e
qui, come tutti sappiamo, sono soprattutto legati alle società più
piccole, che hanno una partecipazione comunale importante, perché
erano viste, più che per la redditività o il valore in sé della
società, per l'indotto. In alcune comunità avere quell'impianto di
risalita, vedi Valgrisenche e Cogne, era avere un'opportunità in
più, oltre al fondo per completare, pur nella ristrettezza del
bacino di intervento, e per dare un'opportunità in più; questo lo
voglio dire, perché sarà poi oggetto di approfondimento.
"Quali intendimenti riguardo alle future strategie del
settore..."
: la Giunta regionale ha adottato, in data 10
settembre 2010, la delibera con la quale ha deciso di proporre
ricorso innanzi alla Corte costituzionale rispetto alla legge n.
122, anche per il comma 19 dell'articolo 6, in quanto anche questa
disposizione, pur qualificata dal comma 20 dello stesso articolo
come principio di coordinamento, costituisce una disposizione
dettagliata, autoapplicativa che esclude spazi di adeguamento
automatico. Va anche detto che la norma, facendo salvi i
trasferimenti alla società in questione, a fronte di convenzioni,
contratti di servizi e programma relativo allo svolgimento di
servizi di pubblico interesse - ed è tutto da definire fin dove c'è
il pubblico interesse -, ovvero la realizzazione degli
investimenti, crea le premesse, al di là di quel 92 percento che è
stato dato per analizzare questa situazione, per riuscire a capire
fin dove la pubblica amministrazione potrà intervenire in favore di
tali società e quali saranno i limiti conseguenti; questo verrà
fatto con le società e con le amministrazioni comunali direttamente
interessate. Credo che lo spirito della domanda del collega sia
quello di evitare disagi e contraccolpi nelle zone interessate a
tali impianti, perché il tutto aveva una sua logica di presenza,
finalizzata ad un investimento non solo in sé stesso, ma con le
ricadute che questo comporta. Darò poi copia al collega.
Grazie.
Presidente
- La parola al Consigliere Louvin.
Louvin (ALPE)
- Sono molto contento che si sia fatta un
po' di chiarezza, perché questo tipo di norma rischia di lasciare
un alone di indeterminatezza e di mancanza di precisione nelle
situazioni che va a colpire. Mi pare di poter sintetizzare la
risposta del Presidente, nel senso che questa norma colpisce
prevalentemente le medie e piccole società, con la sola eccezione
della Cervino S.p.A., soprattutto le piccole realtà dell'impianto a
fune. La scialuppa di salvataggio che questo articolo contiene con
la possibilità di ricorso a convenzioni e contratti di servizio e
programmi per lo svolgimento di servizi di pubblico interesse
quindi è sicuramente la chiave di soluzione del problema. Fino a
qui ci siamo sul fatto che, laddove sono punto di riferimento
insostituibile per il mantenimento di un adeguato livello economico
e sociale delle nostre vallate, non bisogna attenuare lo sforzo nel
sostenere queste società. Dove peraltro mi pare che tale norma
imporrà un po' di chiarezza è nel distinguere all'interno dei
bilanci di queste società le parti di investimento e le parti di
deficit strutturale e gestionale e quindi di avere qualche
meccanismo di correzione, intanto di controllo maggiore e poi di
correzione di tali deficit strutturali. Abbiamo già affrontato in
questa sede il discorso di una razionalizzazione del settore, mi
pare che qualche indicazione prospettiva l'avesse anche data la
Giunta regionale, ma non si è poi saputo nulla per quanto riguarda
un eventuale riordino del settore, che vede società molto
diversificate nella tipologia e nel modo di operare, con dei costi
che sono anche molto aumentati dal numero di organismi che operano
nella loro gestione, eccetera. Il tema quindi è un tema sul quale
andremo ancora a lavorare nei prossimi mesi ed è un tema che ha
un'ampiezza notevolissima: 40.000.000 di euro è stato l'intervento
complessivo svolto in questa direzione, non stiamo parlando di
noccioline, ma di cifre molto importanti e credo che il senso
generale della manovra economica del Governo sia tendenzialmente
punitivo nei confronti degli interventi pubblici a sostegno
dell'economia o fortemente limitante. C'è un approccio politico e
culturale di un certo genere che è più di liberalizzazione
dell'economia rispetto all'intervento della mano pubblica, qui come
altrove vediamo "tagliare le unghie", lo vedremo anche per quanto
riguarda la riduzione ad una sola delle società di partecipazione
municipale, c'è una volontà politica di ridurre le possibilità di
intervento della mano pubblica sull'economia reale. Su questo credo
abbiamo interesse a mantenere un'economia pubblica - laddove è
necessaria - sana, gestita bene e di non lasciare travolgere tutto
da un'impostazione neoliberistica qualche volta un po' troppo
débridée
. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK