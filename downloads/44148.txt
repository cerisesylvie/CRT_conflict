Consiglio Regionale della Valle d'Aosta - Oggetto del Consiglio n. 1210 del 26 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
ASSETTO DEL TERRITORIO
Difesa ed uso del suolo - Sistemazione idrogeologica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1210 del 26 gennaio 2022 - Resoconto
OGGETTO N. 1210/XVI - Interpellanza: "Intendimenti in merito
agli obiettivi di riduzione del consumo di suolo per una corretta
pianificazione su scala regionale".
Bertin (Presidente) -
Punto n. 32 all'ordine del giorno.
Per l'illustrazione collega segretario Distort, ne ha facoltà.
Distort (LEGA VDA) -
Estote parati
, siate pronti,
è il
leitmotiv
ricorrente dei miei interventi, ma in questo
caso è un postulato. L'essere pronti, soprattutto in questo periodo
di crisi generale prodotta da una gestione più o meno adeguata
della cosiddetta pandemia, è condizione essenziale per essere
all'altezza delle sfide che ci attendono da domani mattina! In
quest'ottica si colloca la visione di urbanistica, ricordando che
le politiche urbanistiche diventano, tanto più nella particolarità
del nostro territorio, automaticamente politiche sociali, politiche
economiche, politiche culturali, oltre che semplicemente politiche
territoriali.
Ecco il senso di quest'interpellanza: andare ad analizzare e
scavare all'interno di un argomento che tratta di urbanistica.
Parto dal presupposto che la Comunità europea ha definito un ordine
di priorità da seguire per raggiungere l'obiettivo di azzerare il
consumo di suolo entro il 2050. A seguire, il PNRR prevede che il
Governo nazionale si impegni ad approvare una legge sul consumo di
suolo in conformità agli obiettivi europei, che affermi i principi
fondamentali di riuso, rigenerazione urbana, limitazione del
consumo di suolo, sostenendo con misure positive il futuro
dell'edilizia e la tutela e valorizzazione del territorio e
dell'attività agricola.
Una definizione di consumo di suolo, tanto per entrare ancora di
più nella concretezza: secondo la letteratura più autorevole
affermata a tutt'oggi, è un processo di occupazione di una
superficie originariamente agricola, naturale o semi naturale, con
una copertura artificiale. Come tale, è un fenomeno legato alle
dinamiche insediative, infrastrutturali ed è prevalentemente dovuto
alla costruzione di nuovi edifici, fabbricati, insediamenti,
all'espansione della città, alla densificazione, alla conversione
di terreno entro un'area antropizzata e all'infrastrutturazione del
territorio. Questa, come ho detto, è la definizione più autorevole
del concetto di consumo di suolo, alla quale si aggiunge anche il
concetto diverso di uso del suolo. Lo cito solo per completezza e
non intendo proseguire con questa trattazione accademica, ma a
proposito di accademia la domanda sorge spontanea: questo tema è
pura trattazione intellettuale dei massimi sistemi o è in grado di
incidere sulle attività umane di una comunità? Dipende da come
viene trattato e da come viene gestito, per questo io pongo al
Governo questi interrogativi.
Un buon approccio presuppone una buona analisi, ed è proprio per
questa attività preliminare fondamentale di analisi che si esprime
l'obiettivo dell'interpellanza. In sintesi, io interpello il
Governo regionale per sapere se è a conoscenza del modo con il
quale è stato consumato il suolo nell'attività edilizia dell'ultimo
decennio, perché da quest'attività di monitoraggio possono
discendere quesiti molto pratici e vi faccio alcuni esempi. Quali
sono le destinazioni d'uso più voraci nel consumo di suolo? É forse
l'attività residenziale o sono le attività produttive? E tra le
attività produttive, quali settori hanno maggiormente coperto con
metri quadrati di fabbricato e di asfalto il suolo della nostra
regione?
Quale visione di economia ha l'attuale Governo per la comunità
valdostana? Si può pensare a dinamiche diverse di disciplina per
certe attività edilizie piuttosto che per altre? Per certe
destinazioni piuttosto che per altre? Per certe tecniche
costruttive piuttosto che per altre? O tutto si intenderà trattare
allo stesso modo nell'unico meccanismo della semplice inibizione
dell'attività edilizia in genere? Alla sola limitazione del consumo
di suolo, esiste una visione di attività di ingegneria
naturalistica o di progettazione del paesaggio che possono essere
compensativi dell'attività umana del costruire. Il Governo attuale
ne sta prendendo atto? In buona sostanza, quali sono le intenzioni
in pectore
dell'attuale Governo regionale in riferimento a
questo tema che condizionerà profondamente l'attività edilizia del
prossimo futuro.
Dopo queste considerazioni generali, esplicito i quesiti
dell'interpellanza. Il primo: se esiste a livello regionale, o in
coordinamento con gli enti locali, un'attività di censimento
dell'evoluzione di superficie artificiale avvenuto nel corso
dell'ultimo decennio sul territorio valdostano, in grado di fornire
i dati di occupazione del suolo con ripartizione percentuale tra le
diverse destinazioni d'uso - residenziale, commerciale,
artigianale, industriale, turistico, ricettivo, eccetera -
comprensivo dei rispettivi spazi di pertinenza a superficie
impermeabilizzata, quindi teniamo conto dei parcheggi, degli spazi
di manovra, infrastrutture di accesso, di viabilità e, nel caso,
quali siano i risultati prodotti da tale attività di indagine.
Il secondo quesito è proprio nella natura dell'interpellanza:
quali siano gli intendimenti dell'attuale Governo regionale
relativi all'approfondimento dei dati di cui al quesito precedente
e alla rispettiva analisi, per la comprensione delle corrette
dinamiche da attuare in una pianificazione su scala regionale degli
obiettivi di riduzione del consumo di suolo. Grazie per
l'attenzione, ascolto la risposta.
Presidente -
Risponde l'assessore Marzi, ne ha
facoltà.
Marzi (SA) -
Apprezzando l'iniziativa del collega
Distort, siamo favorevolmente colpiti dal fatto che il consigliere
abbia colto gli effetti delle scelte e del lavoro compiuto dalla
Regione autonoma Valle d'Aosta negli anni. La Valle d'Aosta infatti
è la regione italiana con il minor consumo di suolo in termini
assoluti. I dati sono tratti dal rapporto ISPRA 2021, consumo di
suolo, dinamiche territoriali e servizi ecosistemici. La superficie
di solo regionale consumata dagli usi antropici al 2020 è pari a
6993 ettari complessivi, che si traduce nel 2,1 percento del
territorio valdostano, corrispondente a 559 metri quadri ad
abitante, con un incremento del consumo netto nel periodo 2019-2020
pari a 14 ettari. Ciò rappresenta un incremento nell'anno 2020 sul
2019 circa del 2 per mille. Il numero evidenzia da solo
l'accuratezza e l'attenzione del caso.
Proprio nel quadro di collaborazione con ISPRA, la Regione ha
anche prodotto uno specifico capitolo del rapporto nazionale 2020,
disponibile
on-line
, per quanto attiene al consumo di suolo
in Valle d'Aosta, comprendente la carta regionale e alcune
elaborazioni sperimentali. La Regione è tra l'altro pronta con una
delibera a formalizzare la costituzione dell'Osservatorio regionale
sul consumo del suolo, partecipando al partenariato degli
osservatori regionali sul suolo coordinati da ISPRA, oltre che di
aderire alla carta nazionale dei principi sull'uso sostenibile del
suolo, documento nel quale vengono definiti i principi per
affrontare e ridurre il degrado del suolo stesso. L'Osservatorio è
costituito dalle strutture regionali interessate alla tematica, dai
rappresentanti degli enti strumentali degli enti locali,
dall'Institut Agricole Régional, da Fondazione Montagna Sicura.
Oltre a supportare ISPRA per quanto riguarda il suo monitoraggio
del consumo di suolo, l'Osservatorio avrà le seguenti funzioni:
tavolo tecnico per la condivisione di obiettivi e informazioni sul
tema, di analisi e valutazione degli strumenti e delle metodologie
per la verifica e la mappatura del consumo di suolo, di promozione
e diffusione degli strumenti di valutazione degli impatti
ambientali ed economici, con l'integrazione delle conoscenze anche
a supporto della pianificazione territoriale.
L'occasione della sua interpellanza mi dà anche la possibilità,
proponendolo al presidente della III Commissione, di poter portare
la deliberazione che è già pronta in III Commissione prima di
portarla in Giunta per la sua approvazione, visto che lo spirito
collaborativo che da sempre contraddistingue il lavoro del
Consiglio con la III Commissione e con le Commissioni tutte di
fatto tende a dare ruolo centrale al Consiglio, così come deve
essere.
Venendo al suo secondo quesito, avendo reso evidente che le
impostazioni del lavoro svolto e il lavoro stesso hanno reso la
Valle d'Aosta la regione con il minor numero di consumo di suolo in
termini assoluti, dobbiamo avere come principale obiettivo quello
di mantenere il primato attuale e saper interpretare i principi che
ci hanno guidato, reinterpretandoli in chiave attuale, come tra
l'altro da lei richiamato nello spirito dell'interpellanza.
Proviamo a spiegare perché. Su scala mondiale, nell'ultimo
decennio, sia l'ONU che l'Unione europea hanno sviluppato obiettivi
di tutela dei suoli sempre più stringenti orientando azioni di
recupero o prevenzione dell'alterazione degli stessi. L'Europa, dal
canto suo, dopo aver posto l'obiettivo di azzeramento al 2050, ha
recentemente elaborato una propria strategia per il suolo per il
2030, suoli sani a vantaggio delle persone, degli alimenti, della
natura e del clima. Questo documento, adottato dalla Commissione
europea il 17 novembre 2021, prevede di introdurre azioni
specifiche da attuare entro il 2030 attraverso una legge di
attuazione da approvare entro il 2023.
Su scala nazionale sono all'esame delle Camere i disegni di
legge che riguardano la riduzione del consumo di suolo a fini
insediativi, favorendo i processi di rigenerazione urbana. Su scala
regionale l'Amministrazione sta avviando il percorso di
aggiornamento della pianificazione territoriale e paesaggistica, in
particolare al PTP e alla legge regionale 11 del 1998. Anche in tal
senso, tra l'altro, siamo in fase avanzata. Si tratta di
integrazione e adeguamenti urgenti e opportuni che, oltre alla
necessità di un adeguamento normativo generale, vede fattori quali
l'evoluzione socioeconomica e la problematica dei cambiamenti
climatici in atto.
Il tema suolo continuerà ad essere centrale in questo nuovo
processo pianificatorio declinato come contenimento del suo
consumo, sia in termini di tutela della sua qualità, sia ricercando
alternative all'occupazione di nuovo solo per l'edificazione, nella
tutela dei servizi ecosistemici che la materia rappresenta a
beneficio di tutta la collettività. Ricordiamo a tal proposito
l'intera impostazione del PTP, improntato già al recepimento dei
principi di sostenibilità ambientale, sociale ed economica, nonché
agli articoli 1 e 12 della legge regionale 11 del 1998, in
particolare il comma 1 che affronta il contenimento del consumo di
suolo nei piani regolatori comunali ponendo al centro il criterio
di privilegiare gli interventi sull'edificato esistente e tutelando
le buone terre agricole e più in generale il suolo non
impermeabilizzato, e di una valutazione attenta delle richieste di
aumento delle aree edificabili. È inoltre entrato nella prassi
l'inserimento di uno specifico articolo nelle norme dei piani
regolatori, volto a limitare l'impermeabilizzazione del suolo sui
lotti oggetto di nuova edificazione. Indicare buone pratiche della
gestione dei suoli ai fini del rilascio dei pareri riguardanti le
valutazioni ambientali e le autorizzazioni per le nuove
infrastrutture.
Ancora oggi il Governo regionale è fortemente impegnato su
queste tematiche, prova ne è che la Regione sta procedendo, proprio
in questi mesi, all'elaborazione della sua strategia per lo
sviluppo sostenibile che recepisce l'Agenda ONU 2030, quindi anche
gli obiettivi più interessati alla tutela del suolo, quale
l'obiettivo 11, "Città e comunità sostenibili", e l'obiettivo 15,
"Vita sulla terra", fornendo un quadro di riferimento utile anche
per la pianificazione territoriale. In tale ambito è in fase di
ultimazione l'elaborazione della strategia attraverso un percorso
partecipato, che ha visto il coinvolgimento degli enti locali,
delle associazioni, delle imprese e dei cittadini.
Ricordo inoltre che la Regione dispone di una ricchissima base
informativa sui dati territoriali, disponibile sul geoportale SCT,
sistema delle conoscenze territoriali. Tale base, molto estesa
anche in termini temporali, è continuamente aggiornata dalle
informazioni raccolte dagli uffici regionali, dagli enti locali, da
ARPA Valle d'Aosta e dagli altri partner aderenti a SCT. Sul tema
suolo in particolare sono disponibili le seguenti informazioni
georiferite: i piani regolatori comunali approvati in recepimento
del PTP con tutte le informazioni cartografiche di
caratterizzazione, i dati del territorio comunale dei vincoli
presenti, l'individuazione delle infrastrutture presenti e previste
delle zone di piano, la carta regionale dei suoli, ossia la carta
pedologica, che individua e caratterizza i diversi suoli presenti,
la carta geologica regionale, la carta della natura prodotta da
ARPA in collaborazione con ISPRA, le banche dati di interesse più
settoriali quali quelle relative ai pascoli, ai boschi, alle
infrastrutture e ai dissesti idrogeologici. Queste informazioni
sono utilizzate a livello di pianificazione regionale di settore o
locale per l'elaborazione e la definizione delle relative strategie
di intervento.
Infatti è in fase di collaudo la nuova carta della copertura del
suolo aggiornata annualmente, derivata da immagini satellitari e
coerenti con il sistema Eagle europeo.
Presidente -
Per la replica il consigliere Distort.
Distort (LEGA VDA) -
Io, Assessore, le faccio
un'anticipazione: questa sarà una prima puntata, si rassegni,
perché dal tenore della risposta ho capito che non è stato
percepito l'obiettivo dei quesiti. Anche perché al quesito n. 1,
quando io chiedo "ripartizione percentuale tra le diverse
destinazioni d'uso, residenziale, commerciale, artigianale,
industriale e turistico ricettivo", questo non è effetto di una
curiosità morbosa che trova risposte nella psichiatria a cui dovrei
essere sottoposto, ma è un'analisi indispensabile, altrimenti si
parla del sesso degli angeli.
L'urbanistica o entra nelle dinamiche dei meccanismi
dell'attività umana, oppure rimane una disciplina avulsa che nella
migliore delle ipotesi è inutile. Su questo io non smetterò mai di
portare avanti la mia crociata, perché o noi cogliamo la portata di
quest'ambito, altrimenti noi ci perdiamo delle occasioni o ci
perdiamo veramente dietro i massimi sistemi, dietro elucubrazioni
mentali, ma che comunque non arrivano alla concretezza.
Io proprio alla concretezza volevo arrivare, perché l'analisi
dei dati relativi alle destinazioni d'uso fanno capire, ad esempio,
una questione. Si chiama - sappiamo benissimo - analisi ponderale
dei dati, cioè capire tutti i vari pesi di questi dati relativi
alle varie destinazioni, eccetera. Noi possiamo capire che se
l'incidenza massima, cosa che io immagino, lo presuppongo, sia
quella dell'occupazione massima di suolo prodotta dalle attività
commerciali delle grandi catene, e non dai piccoli esercizi, vuol
dire che quello è il settore che bisogna monitorare. È esattamente
quello l'oggetto della politica, perché bisogna chiedersi quali
visioni di commercio abbiamo, quali visioni di economia abbiamo,
perché altrimenti poi si svilupperebbe un semplice discorso di
pianificazione che tiene conto dell'obiettivo banale e appiattente
della semplice riduzione del consumo di suolo. Non è così, si
tratta di operare delle scelte, e queste scelte sia attuano nel
momento in cui si approfondisce la conoscenza.
Io sono contento e soddisfatto che lei voglia portare in III
Commissione l'argomento di cui ha dato anticipazione. Benissimo,
però mi creda! Veramente non voglio con quest'interpellanza
esprimere l'attività e la conoscenza accademica dell'architetto
Distort; non mi interessa. Sappiamo tutti chi sono e cosa faccio,
ma veramente l'obiettivo di poter avere un approccio urbanistico di
questo genere ci permette di capire i meccanismi concreti con i
quali noi muoveremo l'economia della nostra comunità a partire da
domani. Questo è il tema e questo è importante.
Per questo io veramente, assessore Marzi e Governo regionale, vi
faccio i miei migliori auguri per il vostro lavoro, perché si
riflette sulle dinamiche che interesseranno tutta la comunità
valdostana. Buon lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK