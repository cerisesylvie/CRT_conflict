Consiglio Regionale della Valle d'Aosta - Oggetto del Consiglio n. 1187 del 18 aprile 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1187 del 18 aprile 1990 - Resoconto
OGGETTO N. 1187/IX - Disegno di legge: "Modificazioni alla
legge regionale 28 novembre 1985, n. 73, concernente interventi
finanziari atti a favorire il traffico commerciale
all’autoporto di Pollein".
Presidente - Ha chiesto di parlare l’Assessore
alle Finanze Voyat, ne ha facoltà.
Voyat (UV)
- Nel 1985, dopo anni di richieste e di
trattative, il Consiglio regionale approvava una legge che
consentiva l’acquisto di un terzo delle azioni
dell’autoporto; nello stesso tempo approvava la
concessione di un contributo pari allo 0,50 percento di quelli che
erano gli introiti dell’autoporto per consentire
l’accesso gratuito dei TIR alle strutture
autoportuali. Questo provvedimento, oltre a diverse altre
condizioni, prevedeva che l’autoporto spendesse 250
milioni per attività di assistenza e promozione agli autisti e alle
società di autotrasporti.
Nel 1988, con legge n. 54, il Consiglio regionale approvava una
legge dove si prevedeva uno stanziamento di 4 miliardi a favore
della Confidi degli importatori. Ora, questo provvedimento già dal
1987-88 si era ritenuto necessario in quanto si sentiva la
necessità di intervenire perchè l’attività di
sdoganamento presso l’autoporto non diminuisse,
tant’è vero che la percentuale di sdoganamento, che
era del 23,9 percento nel 1987, purtroppo nel 1988 era già scesa al
22,7 percento. Se l’applicazione di questa legge
fosse avvenuta, l’Amministrazione regionale già a
partire dal 1988 avrebbe speso per queste attività presso
l’autoporto una cifra di circa 6 miliardi.
Oggi la Giunta presenta un altro disegno di legge che è già
stato discusso nella I e III Commissione, dove si è trovato
l’accordo accettando degli emendamenti presentati
dalla Commissione; lo stanziamento che prevede questa legge è di
molto inferiore rispetto agli stanziamenti previsti dalle leggi n.
73 e 54. In effetti lo stanziamento che prevede questa legge è di
altri due miliardi in aggiunta a quelli già previsti, quindi per un
totale di 4 miliardi, contro i 6 miliardi che sarebbero stati
previsti dalle leggi n. 73 e 54.
Vogliamo ancora una volta sottolineare quanto abbiamo già detto
e ripetuto, cioè che questo provvedimento di legge non vuole
tendere ad un maggior transito di TIR in Valle
d’Aosta, ma vuole favorire lo sdoganamento presso
l’autoporto di Pollein, anziché presso altri punti
di sdoganamento fuori Valle, dei TIR che attualmente transitano
nella nostra Regione.
Questo provvedimento dovrà, oltre a vedere di aumentare la
percentuale in generale di sdoganamento, aumentare lo sdoganamento
di quei TIR in transito che trasportano merci con
un’alta percentuale di IVA, in particolare quelli
sul bestiame.
Un’altra incentivazione a cui vogliamo arrivare è
quella dello sdoganamento dei TIR già in transito attualmente in
Valle d’Aosta, che trasportano merci provenienti da
paesi extracomunitari, perchè i 9/10 dell’IVA
rimarranno ancora alla Regione Valle d’Aosta anche
dopo l’applicazione dell’atto unico
che dovrebbe verificarsi nel 1993.
La concessione quindi di questo 1 percento - prima 0,50 percento
con la n. 73, ora 1 percento sulle entrate dell’IVA
- è subordinata alla presentazione di un programma che dovrà essere
approvato dalla Giunta regionale, dopo aver sentito il parere della
I e III Commissione. Il programma, che dovrà essere presentato
dalla società Autoporto, dovrà prevedere finanziamenti in conto
interessi per la dilazione dei pagamenti IVA da trenta a novanta
giorni che vengono effettuati dalle società di importazione;
secondariamente dei provvedimenti a favore dei lavoratori autisti
con assicurazioni e miglioramenti di soggiorno, così come alcune
iniziative sono già state fatte in questi anni; in terzo luogo
l’autoporto dovrà spendere 250 milioni
all’anno cumulabili in tre anni, quindi con la spesa
al limite di 750 milioni ogni tre anni, per il miglioramento e la
ristrutturazione delle strutture esistenti.
La necessità di presentare un provvedimento di questo genere la
si vede chiaramente leggendo già dei dati che abbiamo sui passaggi
dei TIR in Valle d’Aosta a partire
dall’anno 1987. In effetti, nel 1987 avevamo 278.581
TIR, di cui 66.668 sdoganavano presso l’Autoporto di
Pollein; i TIR in transito, cioè quelli che passavano e
consegnavano solo la bolla di transito presso
l’autoporto senza effettuare lo sdoganamento, erano
211.913. La percentuale degli sdoganamenti era del 23,9 percento,
come dicevo prima.
Nel 1988 abbiamo una diminuzione in quanto su 312.848 passaggi
vi sono 71.270 sdoganamenti e 241.578 di semplice transito. La
percentuale di sdoganamento scendeva a 22,7 percento.
Nel 1989 abbiamo avuto 346.000 passaggi, di cui 70mila sdoganati
e ben 276mila in transito. La percentuale di sdoganamento scendeva
ancora al 20,2 percento.
In base agli ultimi dati relativi ai primi tre mesi del 1990,
abbiamo 100.946 transiti contro i 93.687 del 1989, con un aumento
del 7,7 percento, e 19.062 sdoganamenti contro i 18.478 con un
aumento del solo 3,1 percento.
Dei nuovi e maggiori transiti pari a 7.259 che abbiamo avuto nei
primi tre mesi del 1990, solo 584 hanno sdoganato in Valle
d’Aosta, pari all’8,4 percento. Se
andiamo ancora a vedere il risultato finale di questi transiti nei
primi tre mesi del 1990, gli sdoganamenti sono stati del 18,8
percento contro il 19,7 percento dell’anno
precedente, quindi vi è stata una ulteriore diminuzione di circa
l’1 percento.
Questo evidentemente conferma la necessità e
l’urgenza di prendere dei provvedimenti per non
avere solo dei TIR in transito, senza poter beneficiare dello
sdoganamento di questi TIR.
Dobbiamo diventare sempre più competitivi sul piano dello
sdoganamento, essere concorrenziali con gli altri punti di
sdoganamento sul territorio nazionale ed essere in grado anche noi
di prendere dei provvedimenti a favore di chi importa, come già
programmato da altre parti.
Teniamo conto che le cose potranno ancora peggiorare, in quanto
una direttiva CEE del mese di febbraio 1990, regolamento CEE n.
474, prevede che a partire dal 1° luglio 1990 i TIR in transito,
che non fanno sdoganamento presso l’autoporto, non
saranno obbligati a fermarsi ed a presentare la bolla di transito.
Questo va ad influenzare negativamente lo sdoganamento in quanto
senz’altro una percentuale (ora difficilmente
quantificabile) di questi TIR, che erano obbligati per legge a
transitare presso l’autoporto per consegnare la
bolla di transito, e che dovendosi fermare preferivano fare tutte
le operazioni in Valle, continueranno e sdoganeranno al posto di
destinazione.
La legge, che è la modifica dell’articolo 4 della
legge 73/85, al primo punto porta lo 0,50 percento esistente
all’1 percento, dove il primo 0,50 percento rimane
per avere gratuitamente la fruizione di questa struttura da parte
degli importatori. Il secondo 0,50 percento, quello che viene
aumentato, va per incentivi alle società di importazione e ai
singoli trasportatori.
Il secondo punto prevede le modalità di liquidazione di questo
contributo; il terzo prevede la liquidazione
nell’anno successivo di quel 90 percento di anticipo
che era stato dato. Si prevede poi tutta una serie di obblighi a
cui deve essere sottoposta la società
dell’autoporto: il fatto che il collegio dei sindaci
deve certificare per iscritto che l’accesso alle
strutture autoportuali è gratuito; il rilascio da parte
dell’autoporto a favore del competente ricevitore
doganale di una fideiussione fino a circa 15 miliardi di garanzia
dell’effettuazione del differimento nel versamento
dell’imposta; dimostrazione di aver sostenuto
(questa è una delle novità) spese ad esclusivo carico della società
per ammodernamento e ristrutturazione della struttura autoportuale
per un importo di 250 milioni annui. Questi 250 milioni annui erano
previsti negli anni precedenti, cioè con la legge n. 73, per
incentivi e assistenza agli autisti in transito.
Il punto d) è stato modificato anche su presentazione di un
emendamento da parte del Consigliere Milanesio per il Gruppo
socialista; si dice che vi deve essere la dimostrazione a
consuntivo di aver sostenuto spese per attività di assistenza e di
promozione pari al 50 percento. Se questo non venisse fatto sulla
base del programma, la parte non spesa viene trattenuta
immediatamente con la rata successiva.
Il punto 5 prevede che la Giunta regionale debba approvare il
programma presentato dalla società autoporto dopo aver sentito le
competenti Commissioni consiliari.
Si era parlato anche di mettere un articolo a parte per la
temporaneità della legge, dicendo che la legge doveva essere valida
fino alla fine del 1992. Ci sono state e ci sono difficoltà ad
aggiungere un articolo di questo genere, e comunque la temporaneità
della legge esiste, in quanto al punto 6 si dice che
"gli
incentivi finanziari di cui alla presente legge sono soggetti, a
decorrere dall’esercizio 1993, alla conferma annuale
con le modalità di cui all’articolo 19",
quindi
o con l’iscrizione di questa spesa nella legge
finanziaria, oppure con la presentazione di una legge apposita.
Presidente
- E’ aperta la discussione
generale. Ha chiesto di parlare il Consigliere Riccarand, ne ha
facoltà.
Riccarand (VA)
- Questo disegno di legge ha avuto un iter
molto travagliato in Commissione ed ha suscitato critiche e rilievi
non solo da parte delle forze consiliari di minoranza, ma
perplessità e dubbi sono stati espressi con forza dalle stesse file
della maggioranza regionale.
In realtà, da qualunque parte lo si guardi è a nostro avviso
questo un disegno di legge inaccettabile nella sua filosofia di
fondo, che è quella di sostenere ed incentivare apertamente il
traffico di TIR attraverso la Valle d’Aosta, con lo
scopo di riscuotere una quota alta, possibilmente ancora più alta
dell’attuale di IVA da importazione. Si tratta di un
sostegno al traffico che viene monetizzato in modo ben preciso: si
prevede con questa legge un contributo di 4 miliardi
all’anno alla società Autoporto perchè metta in atto
una serie di iniziative promozionali atte a fare in modo che un
numero crescente di TIR utilizzi le strutture autoportuali ed
effettui operazioni di sdoganamento all’interno di
queste strutture autoportuali.
Crediamo che con questo tipo di provvedimenti si vada ad
innescare un meccanismo che è esattamente il contrario di quello
che si dovrebbe mettere in atto. Noi dovremmo operare attivamente
come Regione Valle d’Aosta per ridurre drasticamente
il transito di TIR attraverso la nostra regione, perchè fonte di
inquinamento, di pericolo e di gravissimi incidenti. Sappiamo, come
già più volte è stato detto in quest’aula, che altre
popolazioni alpine (la Svizzera e l’Austria) si
stanno muovendo esattamente nella direzione di una riduzione del
transito dei TIR attraverso le loro zone, e noi invece andiamo a
prevedere un raddoppio dei finanziamenti finalizzati a sostenere
questo traffico o almeno una quota di esso, o comunque ci inseriamo
in un meccanismo che va a considerare positivo e ad incrementare il
traffico dei TIR la nostra Regione.
Quindi, è inaccettabile questa impostazione di fondo, la
filosofia che sta alla base di tutto questo disegno di legge.
Tuttavia, anche se si accettasse questa filosofia di fondo pro TIR
che ispira questa Giunta regionale, un provvedimento di questo
genere sarebbe molto discutibile, sarebbe sicuramente un
provvedimento che potremmo definire di corto respiro.
E’ assurdo, oppure definiamolo abbastanza
ingenuo, pensare che con alcuni miliardi di contributi annuali sia
possibile contrastare, rovesciare, modificare dei sommovimenti
profondi che derivano dal processo di unificazione del mercato
unico europeo. Non sarà con questo tipo di incentivazione che
riusciremo a modificare un meccanismo che è già in atto e che
porterà progressivamente alla scomparsa di gran parte delle
operazioni di sdoganamento che adesso si fanno in Valle
d’Aosta. Rimarranno solo quelle operazioni di
sdoganamento per merci extracomunitarie e quindi una quota che può
riguardare una parte della importazione dalla Svizzera e ben poco
altro allo stato attuale.
Lo stesso testo del disegno di legge, che limita
l’efficacia del provvedimento a tre anni,
1990-91-92, e poi dal 1993 il provvedimento dovrà essere confermato
in sede di legge finanziaria, è l’indicazione
esplicita del carattere transitorio del provvedimento che, si sa,
verrà poi superato dai fatti da questo processo di unificazione
europea.
Ma non c’è solo questo aspetto. In base agli
stessi dati che ha fornito prima l’Assessore Voyat,
quando ha citato le percentuali del rapporto fra sdoganamenti e
transiti, emerge che dal 1987 al 1989 la percentuale di
sdoganamento rispetto ai TIR che transitano si è ridotta
notevolmente: dal 24 percento del 1987 siamo arrivati al 20
percento del 1989 e al 18 percento nei primi tre mesi del 1990. Dal
1° luglio 1990, con l’abolizione del controllo sul
transito, presumibilmente questa percentuale si ridurrà
ulteriormente. Quale sarà allora la conseguenza? Che fra pochi anni
avremo un transito forte, accresciuto, aumentato ogni anno circa
del 10 percento sull’anno precedente e avremo uno
sdoganamento ed un introito IVA da importazione che sarà sempre più
limitato. Allora noi sosteniamo che in questa situazione, sapendo
che le prospettive sono queste, andare a fare un provvedimento che
va a rincorrere questi ultimi miliardi dell’IVA da
importazione è profondamente sbagliato, perchè ritarda un modo
corretto di affrontare il problema, che è quello di ridurre
drasticamente il traffico dei TIR attraverso la nostra regione.
Infine, c’è un ultimo aspetto che vorrei
segnalare. Anche sotto un altro angolo di visuale questo disegno di
legge è inaccettabile e riguarda i rapporti fra Amministrazione
regionale e società autoporto. Quando è stata fatta la legge del
novembre 1985 e c’è stato l’ingresso
come partecipazione azionaria della Regione nella società
autoporto, si era detto che i soldi che entravano nelle casse della
società autoporto per questa partecipazione azionaria, ed erano
5250 milioni, sarebbero stati utilizzati (leggo
dall’articolo 2 della legge del 1985)
"per un
piano di investimenti almeno pari all’aumento del
capitale sociale di cui al comma precedente".
Questo piano di investimenti non è mai stato presentato; ne
abbiamo più volte parlato in Commissione, ma non esiste. Quindi,
anche quello che era un motivo originario per cui si giustificò
allora questo intervento di partecipazione azionaria della Regione,
non si è poi concretizzato in un intervento di investimento.
Nonostante questo, nonostante l’inadempienza della
società autoporto, adesso noi andiamo a prevedere un raddoppio del
contributo annuale.
La legge del 1985 prevedeva la partecipazione azionaria per 5
miliardi e un contributo annuale dello 0,50 percento sugli introiti
dell’IVA da importazione, e noi adesso andiamo a
mantenere la partecipazione azionaria ed a raddoppiare il
contributo annuale che passerà da 2 a 4 miliardi
all’anno.
A noi questa sembra una impostazione completamente
sbagliata.
Qual era la linea da seguire a nostro avviso in questa
situazione? La linea da seguire era diametralmente opposta: puntare
da una parte su una serie di provvedimenti (e li abbiamo più volte
elencati) per ridurre il transito dei TIR; puntare
dall’altra parte ad una riconversione radicale
dell’autoporto, che va ripensato complessivamente,
che non può essere pensato nel duemila come una struttura
autoportuale sapendo che questa struttura perderà gran parte della
sua funzione, legata soprattutto al fatto che
all’autoporto si effettuavano anche le operazioni di
sdoganamento. Inizialmente le operazioni di sdoganamento si
effettuavano per tutti i TIR, quindi l’autoporto
aveva una sua grossa funzione; adesso solo un 20 percento dei TIR
sdogana, fra un po’ questa quota sarà ridotta ad una
percentuale molto bassa. Allora l’autoporto va
ripensato in una funzione completamente diversa, va ripensato come
struttura legata al flusso turistico, quindi come area di servizio
per i turisti, come struttura anche con un certo tipo di ospitalità
alberghiera, come sede di spazi espositivi, di centri congressi.
Sicuramente è in questa ottica che va ripensata la struttura
autoportuale, e non come piazzale per i TIR in cui vengono
effettuate determinate operazioni burocratiche, perchè questo non
avverrà più, né si giustifica un’area così ampia
come area di servizio per il transito dei TIR che in gran parte
passeranno senza più neanche fermarmi alla struttura di
Pollein.
Tutto questo non è all’interno della legge, non è
previsto, andiamo a consolidare un modo di operare vecchio,
superato dal tempo, quindi si tratta di un disegno di legge
sbagliato su cui il voto del Gruppo Verde Alternativo è decisamente
ne-gativo.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Quello proposto dalla Giunta è uno dei
provvedimenti più pasticciati e peggio giustificati che ci sia
capitato di vedere negli ultimi anni. Non è chiara la sua finalità,
non sono chiare le modalità con cui poi dovrà essere attuato.
Le finalità: si dice di voler selezionare il traffico in modo da
non farlo aumentare, ma per rendere maggiori gli introiti
dell’IVA all’autoporto. In realtà,
gli stessi ultimi dati citati dall’Assessore
dimostrano come l’effetto ottenuto sia quello di
aumentare il traffico e non quello di aumentare il numero di TIR
che sdoganano all’autoporto di Aosta, perchè gli
sdoganamenti sono legati a dinamiche di costruzione
dell’Europa che non possono essere così facilmente
modificate dall’intervento regionale. La logica
quindi di monetizzare il transito dei TIR, di tentare in tutti i
modi di portare all’interno
dell’autoporto questo traffico che rende IVA, non è
a nostro giudizio in linea con i processi che sono in corso a
livello europeo.
E’ vero che nel novembre di
quest’anno la scadenza del 1993 è stata
momentaneamente rinviata al 1996, da allora però sono successi in
Europa sconvolgimenti tali che probabilmente vi sarà
un’accelerazione del processo
dell’unità europea; la riunificazione delle
Germanie, il fatto di dover fare i conti con i paesi
dell’Europa orientale porteranno molto probabilmente
ad una ulteriore accelerazione di questi processi di unificazione
del mercato europeo.
Se l’Europa vorrà essere in condizioni di
intervenire, di pesare rispetto ai paesi dell’Est
europeo, il processo di unificazione europea dovrà essere
accelerato.
Per queste ragioni il provvedimento non tiene conto delle
dinamiche reali ed ha questa visione molto limitata, che in effetti
non ha utilità alcuna ed ha anzi l’effetto negativo
di favorire il traffico dei TIR.
C’è stata - si dice - una flessione in questi
ultimi tempi, vogliamo intervenire. Credo che se invece di andare a
guardare solo le statistiche degli ultimi tre anni, quelle fornite
dai dati messi a disposizione dalla Commissione, si va a guardare
più lontano, si può vedere come nell’arco di un
decennio la crescita del numero dei passaggi sia stata enorme,
mentre il numero dei TIR che sdoganano all’autoporto
diminuisce abbastanza sostanzialmente. Nel 1980, dieci anni fa,
erano meno di 300mila i passaggi all’autoporto, il
transito più gli sdoganamenti, mentre adesso siamo a 400mila. Nel
1980 si era al 25,9 percento dei TIR che sdoganavano, adesso si sta
scendendo sotto il 20 percento. Nel 1980 erano oltre 77mila i TIR
che sdoganavano, nel 1989 siamo arrivati a 70mila.
Quindi, questo conferma quello che dicevamo: questo
provvedimento non incide in modo significativo sul numero dei TIR
che sdoganano, mentre in qualche modo può favorire
l’aumento dei passaggi puri e semplici dei TIR.
Questa è la prima considerazione che ci porta a dare un giudizio
negativo sul provvedimento.
Ci sono però delle questioni serie che prendiamo in
considerazione sulla non validità delle modalità con cui il
provvedimento viene attuato. Diceva già prima il Consigliere
Riccarand che, quando era stato stilato il provvedimento n.73/85,
erano stati dati alla società Autoporto degli impegni e la società
li aveva assunti. Il primo impegno nel testo iniziale proposto
all’esame delle Commissioni era di investire tutto
quanto veniva versato per la partecipazione azionaria da parte
della Regione. Nel corso dell’esame del Consiglio
poi si è arrivati a quella formulazione peggiorativa, per cui si
dice che almeno l’aumento del capitale sociale
doveva essere investito da parte della società Autoporto.
Se andiamo a vedere il bilancio della società Autoporto,
troviamo fra i titoli 5 miliardi 283 milioni, che sono proprio in
qualche modo il corrispettivo dei 5 miliardi 250 milioni che la
Regione ha versato a suo tempo per entrare nel capitale sociale
della società medesima. Questi titoli hanno fruttato nel 1989
interessi per 601 milioni. Mi pare che questa società non solo non
abbia provveduto a mettere in opera gli investimenti di cui si
parlava, ma che regga buona parte del suo utile di circa 800
milioni proprio sugli interessi sui titoli di queste somme che la
Regione ha versato.
I dati che ci sono forniti da questa società sono quanto di più
inattendibile si possa immaginare; credo che dovremo continuare
nell’esame di questi dati perchè non sono mai state
fornite delle cifre giustificate e coerenti sugli investimenti che
la società ha fatto, sui lavori di manutenzione effettuati e sulle
stesse spese promozionali a cui era impegnata.
Infatti, la società Autoporto ci ha fornito
quest’anno dei dati secondo i quali nel 1986 per
spese di promozione sono stati utilizzati 256 milioni; la stessa
società nel 1987 alla stessa domanda aveva risposto che nel 1986
erano stati spesi 301 milioni. Quindi abbiamo, per quello che
riguarda la promozione e l’assistenza, dati diversi
forniti dalla stessa società e riferiti allo stesso periodo. Non si
capisce come nel 1987 in una documentazione inviata alla
Commissione (io faccio raccolta dei documenti e li ho qui) si parla
per spese promozionali ai sensi dell’articolo 4 di
301 milioni, e nel 1989, sempre documentazione della società
Autoporto, si parla di investimenti nel 1986 per 256 milioni.
All’interno di queste cifre ci sono sempre dei dati
non concordanti perchè, per quello che riguarda il premio
incentivante alle case di spedizione, negli ultimi dati si parla di
129 milioni, mentre nel documento che ci era stato dato in
Commissione in precedenza si parlava di 166 milioni.
Mi chiedo come faccia la Regione a decidere oggi di dare 4
miliardi all’anno, 5 con le altre spese particolari
che ci sono già state, per investimenti e promozioni dalla incerta
configurazione.
Credo che si possa anche fare qualche riflessione su come e che
cosa fa questa società. Ho l’impressione che se
andiamo a guardare questo bilancio (e credo che dovrebbe essere
esaminato da qualcuno più esperto di quanto possa esserlo un
Consigliere regionale), risulti evidente come qui abbiamo una
società che non opera, ma spolpa gli interventi regionali. Questa
società spende per acquisto di beni 1 miliardo e mezzo, spende per
prestazioni di lavoro 700 milioni, spende per prestazioni di
servizi un altro miliardo, imposte e tasse mezzo miliardo; sono 3
miliardi 750 milioni. E noi ad una società che ha questo giro di
affari, diamo 4 miliardi di contributi, con il risultato che i
servizi prestati da questa società all’autoporto
risultano (ci è stato detto l’ultima volta da parte
dell’Assessore) più cari di quelli che vengono dati
in altri autoporti.
Si è detto che questi soldi vengono dati per
l’accesso, negli altri autoporti
l’accesso non viene fatto pagare perchè
l’autoporto è pubblico. Si dice che qui non hanno
dipendenti a fare le pratiche, ma hanno dei professionisti per cui
i loro servizi sono più cari; questa non è una giustificazione,
rimane il fatto che si tratta di servizi più cari.
Quali effetti otteniamo andando a conteggiare 4 miliardi di
contributi? A me sembra proprio che sia una accettazione di una
rendita parassitaria.
Credo che questi elementi dovrebbero essere molto ben
considerati, perchè non credo si possa continuare in situazioni
così ambigue, con conti così inattendibili per molto tempo,
soprattutto quando gli importi sono di questo ordine, per cui ci
riserviamo di esaminare anche in futuro con grande attenzione tutti
questi elementi.
Un’ultima considerazione. Quando è stato
acquistato un terzo nella partecipazione azionaria per 5 miliardi
250 milioni, questo bene valeva circa 16 miliardi; adesso ci
accingiamo a pagare 4 miliardi di contributi ogni anno, il che
significa che noi l’abbiamo già pagata, credo, una
volta, ma ci accingiamo a pagare la struttura autoportuale ogni tre
o quattro anni di nuovo. Mi chiedo se questo tipo di operazione,
anche dal punto di vista della buona amministrazione, abbia
senso.
Siamo nettamente contrari; ci sembra che qui si sia stabilita
con il gruppo che detiene la maggioranza una serie di rapporti
intrecciati e che da tutti questi rapporti in realtà risulti che è
sempre la Regione a dare, mentre non è ben chiaro il tipo di
prestazione che il privato fa. Altre questioni le esamineremo in
futuro, si tratta di attività industriali, di tratta di attività
nel campo medico. Abbiamo proprio l’impressione che
qui ci sia un rapporto in cui la Regione largheggia e chi ha saputo
fare, anche in modo intelligente, delle scelte avvedute ad un certo
punto, adesso stia lucrando delle rendite considerevoli che
diventano sempre più ingiusti-ficate. Per questi motivi voteremo
molto convintamente contro questo provvedimento.
Presidente
- Ha chiesto di parlare il Consigliere
Milanesio, ne ha facoltà.
Milanesio (PSI)
- Si tratta indubbiamente di un
provvedimento che ha avuto un iter travagliato e che ha sollevato
parecchie obiezioni e perplessità, non tanto sulla conclusione a
cui si può giungere in questo momento con questa legge, quanto a
mio avviso sulle prospettive che dobbiamo porci come Regione,
tenuto conto che l’autoporto in questo momento è una
struttura che ha un gruppo di controllo privato, con una
partecipazione regionale cospicua pari al 33 percento, e che svolge
di fatto una funzione pubblica.
Condivido molte delle osservazioni che sono state fatte, ma non
condivido la filosofia che muove le osservazioni fatte sia dal
Consigliere Riccarand che dal Consigliere Mafrica. Credo che la
Regione abbia interesse a che questa struttura funzioni al meglio,
a che il traffico che passa in questa nostra Regione - e che non
può essere secondo me indotto dall’autoporto, ma che
è indotto da tante altre considerazioni che sono legate al sistema
della viabilità ed alle percorrenze - possa dare, come sta dando,
degli introiti cospicui per le casse regionali.
Credo che porci questo problema in termini di utile per questa
Regione sia estremamente importante, sia opportuno e non sia un
discorso cinico che prescinde dalla salute della gente. Non siamo
noi che decidiamo i flussi di traffico. E qui però mi viene da fare
delle osservazioni sulla congruità
dell’intervento.
Penso che tutti abbiamo capito che di questo 1 percento, lo 0,5
percento è considerato come un noleggio della struttura, perchè se
non vengono fatti pagare i pedaggi, lo 0,5 percento viene visto
come noleggio della struttura, quindi come mancato introito da
parte della società che prima faceva pagare dei pedaggi.
L’altro 0,5 percento viene visto in funzione
promozionale per indurre un traffico con IVA "pesante", diciamo
così, perchè questo potrebbe far beneficiare le casse della nostra
Regione. E fin lì il discorso non fa una grinza, mi sembra che sia
un discorso condivisibile e per quello che mi riguarda lo
condivido.
Voglio fare delle considerazioni di carattere generale riferite
alla nostra partecipazione ed alla necessità che, visto che questa
struttura riveste un interesse pubblico generale, si cercasse di
tagliare in modo deciso questo nodo gordiano che c’è
fra l’interesse privato e l’interesse
pubblico. Credo sia giunto il momento di proporre ragionevolmente
l’acquisto dell’intera struttura,
cioè di fare riferimento alla società dell’autoporto
per acquisire l’autoporto, perchè oggi mi sembra che
quest’ultimo assolva una funzione pubblica;
l’assolve però con un gruppo di comando che è
privato, con una commistione pericolosa, con una commistione
discutibile.
Penso e spero che i due miliardi che nella legge vengono
previsti da erogarsi in caso di presentazione di fatture, quindi di
spesa, possano essere effettivamente spesi, perchè dove mi è
sembrato che fosse un po’ carente la illustrazione
da parte dei rappresentanti della società era sui modi e sulle
forme con cui spendere questi soldi. Se questo può servire a
dilazionare il pagamento dell’IVA a novanta giorni e
quindi sono soldi che vanno in qualche modo a pagare degli
interessi, ben venga. Il problema sarà di mettere in piedi questo
meccanismo che è molto più complicato di quello che non sembri
verbalmente, perchè se noi avessimo avuto la presentazione di un
progetto approvato da un
pull
di banche avremmo portato
avanti con più tranquillità il provvedimento. Per carità, se non
vengono spesi questi soldi, non vengono neanche erogati dalla
Regione, per cui non è che la Regione corre dei rischi. Io mi sarei
aspettato, lo confesso, da parte dei proponenti privati un progetto
con qualche
affidavit
di qualche banca, che però non ho
visto.
Pensiamo che tutto questo valga comunque la pena di essere
fatto, pensiamo che sia un tentativo che si deve compiere, però
pongo il problema, che è tutto politico, se non valga la pena di
fare una riflessione su questa struttura verso la quale diamo due
miliardi di affitto annui - che quindi se fossero un affitto
riferito al valore dell’immobile, se
rappresentassero un 5 percento sarebbe già un affitto molto elevato
perchè nelle strutture immobiliari gli affitti vanno intorno al 3
percento -, per vedere se si può ragionevolmente trattare con la
società dell’autoporto per acquisire questa società
totalmente. Non credo che questa sarebbe una cosa malvagia per la
nostra regione e per gli interessi regionali.
Non si tratta di fare un discorso né di esproprio né di
regionalizzazione come si fece ai tempi dell’ENEL da
parte dello Stato, però un discorso serio e concreto penso che si
potrebbe impostare, perchè se questa struttura è pubblica intanto
ha un valore, credo che il valore dell’autoporto
oggi si possa aggirare attorno ai 25 miliardi, e 2 miliardi di
affitto non sono pochi. Se la Regione può trattare per acquistare
ad un prezzo ragionevole, penso farebbe un ottimo affare, perchè
quell’area è strategica sia per gli interessi
generali sia in riferimento alla viabilità. Una volta che la
Regione ha acquisito questo complesso, lo può utilizzare al meglio
e magari non perseguendo disegni diversi da quelli che possono
essere i disegni della grande viabilità, perchè le indicazioni che
ha dato il Consigliere Riccarand di fare lì un centro turistico
ecc., contrastano con il discorso del traffico pesante. Cioè,
bisogna avere delle idee chiare e in questo momento ho
l’impressione che sul discorso della viabilità idee
chiare, scusatemi, non ce le ha nessuno, perchè o la struttura
autoportuale è al servizio del traffico pesante, o è al servizio di
un altro tipo di transito e allora esclude il traffico pesante.
Vorrei che su questo cercassimo di avere le idee più chiare.
Fatto questo suggerimento alla Giunta affinchè lo voglia
vagliare, voteremo a favore della proposta di legge con quelle
considerazioni che abbiamo fatto: che sarebbe opportuno che una
struttura, che ha ormai un rilevantissimo interesse pubblico, fosse
gestita dal pubblico, in questo caso dalla Regione.
Presidente
- Ha chiesto di parlare
l’Assessore alle Finanze Voyat, ne ha facoltà.
Voyat (UV)
- Credo a volte di parlare con alcuni
Consiglieri che sono o si dimostrano proprio dei sordi.
L’ho ripetuto in tutte le riunioni di Commissione,
l’ho detto oggi all’inizio che non è
intenzione della Giunta e di questa maggioranza voler aumentare il
traffico. Evidentemente se traffico c’è, cerchiamo
almeno di prendere quanto di buono ci può essere, così come diceva
il Consigliere Milanesio.
Sarebbe da stupidi spendere dei soldi per non avere dei benefici
in questo caso; se vogliamo spendere questi soldi
d’altra parte vogliamo almeno che aumentino le
entrate dell’IVA dell’autoporto. Sul
fatto di voler incrementare le casse regionali già così ricche -
come qualcuno vuol far credere - ripetiamo che è già stato
presentato uno studio, in base al quale questi 9/10 che ci vengono
lasciati per il riparto fiscale non sono propriamente i 9/10, ma
sono circa il 50 percento.
Quando si parla poi dei provvedimenti che prendono
l’Austria o la Svizzera, bisogna anzitutto
considerare che quelli sono stati sovrani, e io penso che questo il
Consigliere Riccarand lo sappia. Secondariamente sono stati sovrani
che non fanno parte della CEE, quindi non legati alle direttive
CEE. Purtroppo la Valle d’Aosta non è stato sovrano,
almeno per quanto penso io, e peggio ancora per quanto riguarda il
traffico dei TIR fa parte di uno stato che è membro della CEE,
pertanto non ha la possibilità, così come non avrebbe la
possibilità nemmeno lo Stato italiano, di limitare il traffico dei
TIR.
L’aumento degli incidenti: penso che
l’aumento degli incidenti non si verifichi solo in
questo periodo; è da anni che se ne parla ed era anche una di
quelle motivazioni che ci aveva spinto a volere
l’autostrada in Valle d’Aosta.
Pertanto non si può dare la colpa solo a questa legge perchè ci
sono aumenti di incidenti o di traffico, perchè il traffico oggi
c’è, ci sono circa 370mila TIR in transito in Valle
d’Aosta - che il Consigliere Riccarand lo voglia o
meno - e purtroppo non ci possiamo fare niente almeno come
Consiglio regionale.
Quando si parla poi degli investimenti, dobbiamo dire che
secondo la legge n. 73 è previsto che gli investimenti dovrebbero
essere pari all’aumento di capitale, quindi di 1
miliardo 250 milioni, e non dei 5 miliardi di sovraprezzo delle
azioni. Di questo miliardo e 250 milioni una parte è già stata
spesa e la società autoporto ha accantonato 5 miliardi per
l’attuazione di quel piano di investimenti che ci ha
garantito presenterà entro la fine del 1990.
Una inesattezza ripetuta ancora dal Consigliere Riccarand
riguarda il fatto di portare da 2 a 4 miliardi; ho scritto nella
relazione che non è un aumento da 2 a 4 miliardi, al limite
possiamo considerare una diminuzione dei potenziali 6 miliardi che
erano previsti con le leggi n. 73 e n. 54 a 4 miliardi previsti da
questa legge.
Il Consigliere Mafrica parla di provvedimento pasticciato; per
chi non vuol vedere chiarezza nelle cose tutto può essere
pasticciato, ma non ammetto che il Consigliere Mafrica mi venga a
parlare di effetto negativo di questa legge, perchè non si può
parlare di effetto negativo di una legge se non è ancora approvata.
Io direi: vediamo quando sarà applicata se gli effetti saranno
negativi o positivi.
I dati diversi che verrebbero forniti dalla società: non ho
visto su quali documenti il Consigliere Mafrica riprendeva questi
dati; devo comunque dire che una prima impressione
l’avevo avuta anche io ed avevo chiesto dei
chiarimenti, in quanto su un documento risultavano circa 250
milioni di spese e su una relazione invece oltre 300 milioni. Mi
hanno risposto che avevano segnalato 250 milioni in quanto erano
obbligati a spendere 250 milioni, perchè dimostrare poi che avevano
speso 300 o più milioni per loro era indifferente, in quanto la
differenza non era stata integrata
dall’Amministrazione regionale. Quindi i documenti
che a noi servono sono quelli allegati alle varie delibere, come è
stato fatto anche quest’anno al momento della
liquidazione: le copie delle fatture che ci vengono presentate
dall’autoporto, così come la relazione del collegio
dei Sindaci.
Il fatto di 780 milioni per prestazioni di lavoro ed oltre 3
miliardi di spese per investimenti: non dobbiamo dimenticare che in
questi anni non è che l’autoporto non abbia fatto
investimenti; il valore della struttura autoportuale - e mi
ricollego a quanto diceva il Consigliere Mafrica parlando di circa
16 miliardi del valore dell’autoporto e di circa 20
miliardi secondo il Consigliere Milanesio - credo che sia molto
superiore, basterebbe pensare solo ai terreni che sono oltre
100mila mq.
Si parla poi di analizzare l’opportunità per un
eventuale acquisto. Credo che, come il Presidente della Giunta
aveva già detto, si possa prendere dei contatti, si possa
analizzare a seconda di quello che può essere dato e concordato il
valore della struttura, ma l’Amministrazione
regionale dovrebbe anche sapere a questo punto cosa andrà a fare di
questa struttura, perchè fintanto che la necessità
dell’autoporto è quella attuale, la destinazione
rimarrebbe questa. Al momento dell’applicazione
dell’atto unico (inizio 1993 o inizio 1996 che si
voglia), evidentemente a questa superficie di oltre 100mila mq - o
ad una sua parte - dovrebbe essere data una destinazione
diversa.
Quando si parla di 2 miliardi all’anno di
affitto, credo sia improprio parlare di solo affitto delle
strutture, perchè oltre all’affitto della struttura
(se così vogliamo dire), c’è il pagamento del
personale e di tutti i servizi riflessi che la società autoporto dà
a chi transita in questo posto.
Si è detto che 2 miliardi sono eccessivi per fruire
gratuitamente di questa struttura; dobbiamo pensare che nel 1985 il
pagamento del pedaggio per accedere all’autoporto
era di circa 24mila lire; se noi andassimo a vedere con le cifre
attuali i 2 miliardi circa che dà l’Amministrazione
regionale all’autoporto contro gli oltre 70mila TIR,
verrebbe una cifra di circa 30mila lire di pedaggio per ogni TIR.
Quindi una cifra che segue il corso della inflazione, dalle 24mila
del 1985 si è passati alle 29mila del 1989.
Questa quota che dà la Regione di 2 miliardi non è che sia
superiore a quello che era in bilancio prima del 1985; questo
contributo che dà la Regione è sostitutivo di quella voce che era
iscritta in bilancio prima del 1985 come entrata dei pedaggi. Se
andiamo a confrontare questa voce nei bilanci del 1984 e del 1985,
vediamo che le quote più o meno sono proporzionate.
Presidente
- Si passa all’esame
dell’articolato. Do lettura
dell’articolo 1:
Articolo 1
1. L’art. 4 della legge regionale 28 novembre
1985, n. 73, è sostituito dal seguente articolo:
"1. A decorrere dal mese successivo a quello di entrata in
vigore della presente legge, è concesso alla "Autoporto Valle
d’Aosta S.p.A.", un contributo commisurato allo 1,00
percento del gettito annuo dell’imposta sul valore
aggiunto percetto dal competente ufficio
dell’Amministrazione dello Stato, per le operazioni
concluse presso la struttura autoportuale di Pollein.
2. Il contributo in esame sarà liquidato in tre rate anticipate
scadenti il mese di gennaio, luglio e ottobre sulla base del 90
percento del gettito dell’imposta sul valore
aggiunto accertato nell’anno precedente.
3. Nella liquidazione del mese di gennaio di ciascun anno è
compreso il saldo relativo all’esercizio
precedente.
4. Il pagamento del contributo di cui al presente articolo, è
subordinato all’accertamento, con dichiarazione
sottoscritta dall’intero collegio Sindacale della
"Autoporto Valle d’Aosta S.p.A.", di quanto
segue:
a) che l’accesso alle strutture autoportuali sia
stato del tutto gratuito, tranne che per le sole quote concernenti
specifiche spese per forniture e servizi;
b) avvenuto rilascio, da parte della "Autoporto Valle
d’Aosta S.P.A.", a favore del competente ricevitore
doganale di una fidejussione fino al limite massimo di lire 15
miliardi a garanzia dell’eventuale differimento nel
versamento delle imposte e diritti doganali dovuti da case di
spedizione con sede legale nella Regione Valle
d’Aosta e operanti presso la struttura autoportuale
di Pollein;
c) dimostrazione di aver sostenuto spese, ad esclusivo carico
della società, per ammodernamento e ristrutturazione della
struttura autoportuale, per un importo non inferiore a lire
250.000.000 annui, con possibilità di accumulo fino a somme
corrispondenti a tre annualità;
d) dimostrazione, a consuntivo, di aver sostenuto spese per
attività di assistenza e di promozione pari o superiori alla metà
del contributo di cui al primo comma. Qualora la somma delle spese
destinate ad attività di assistenza e promozione sia inferiore alla
metà del contributo di cui al primo comma, la differenza verrà
trattenuta, in unica soluzione a titolo di conguaglio, dalle
erogazioni previste al terzo comma del presente articolo;
5. Entro il 31 dicembre di ciascun anno, la Giunta regionale,
sentite le competenti Commissioni consiliari, approva il programma
di interventi di promozione e di assistenza da attuare,
nell’anno successivo, nei limiti dello stanziamento
recato dalla presente legge.
6. Gli incentivi finanziari di cui alla presente legge sono
soggetti, a decorrere dall’esercizio 1993, alla
conferma annuale con le modalità di cui all’articolo
19 della legge regionale 27 dicembre 1989, n. 90."
Presidente
- Pongo in votazione l’articolo
1:
Esito della votazione:
Presenti: 32
Votanti: 32
Favorevoli: 26
Contrari: 6
Il Consiglio approva
Presidente
: Do lettura dell’articolo
2:
Articolo 2
1. La maggiore spesa derivante dall’applicazione
della presente legge, valutata in lire 2.000.000.000 annue, graverà
sul capitolo 36470 del bilancio preventivo della Regione
"contributo alla S.p.A. Autoporto Valle d’Aosta per
favorire il traffico commerciale diretto
all’Autoporto di Pollein".
2. Alla copertura dell’onere di cui al comma
precedente si provvede mediante prelevamento di pari somma dal
capitolo 50150 ("fondo globale per il finanziamento di spese per
ulteriori programmi di sviluppo") del bilancio di previsione per
l’esercizio 1990, a valere
sull’intervento previsto all’allegato
n. 8 al bilancio medesimo concernente "Contributo al Consorzio
Garanzia Fidi tra gli importatori e le case di spedizione per
attività connesse ai servizi di importazione"; su detto intervento
risulta quindi disponibile la somma di L. 2.000.000.000".
Presidente
- Pongo in votazione l’articolo
2:
Esito della votazione:
Presenti: 32
Votanti: 32
Favorevoli: 26
Contrari: 6
Il Consiglio approva
Presidente
: Do lettura dell’articolo
3:
Articolo 3
1. Al bilancio di Previsione per l’esercizio
finanziario 1990 sono apportate le seguenti variazioni nella parte
spesa:
Variazione in diminuzione
Cap. 50150 "Fondo globale per il finanziamento di spese per
ulteriori programmi di sviluppo (Spese di investimento)" Lire
2.000.000.000
Variazione in aumento
Cap. 36470 "Contributo alla Autoporto Valle
d’Aosta S.p.A. per favorire il traffico commerciale
diretto all’Autoporto di Pollein" Lire 2.000.000.000
?
Presidente
- Pongo in votazione l’articolo
3:
Esito della votazione:
Presenti: 32
Votanti: 32
Favorevoli: 26
Contrari: 6
Il Consiglio approva
Presidente
- Ha chiesto di parlare il Consigliere
Mafrica, per dichiarazione di voto, ne ha facoltà.
Mafrica (PCI)
- Le risposte
dell’Assessore, che d’altronde si
riferivano a discussioni che abbiamo già fatto, non sono risultate
per nulla convincenti, perchè non è chiaro (e non crediamo solo ai
membri del Consiglio che votano contro) come potrà diventare
operante questo disegno di legge.
Già alcuni anni fa avevamo votato in Consiglio un disegno di
legge per prevedere la possibilità di dilazionare nel tempo il
versamento degli introiti, ed era quel provvedimento di quattro
miliardi (di cui ha parlato due volte l’Assessore),
che dovevano servire perchè gli importatori avessero fino a novanta
giorni di tempo nella possibilità di versare le quote dovute di
IVA. Quel provvedimento non è diventato operante, perchè ci sono
delle difficoltà oggettive, la prima delle quali è il fatto che,
trattandosi di centinaia di miliardi, dilazionare nel tempo crediti
di questo tipo per chiunque tuteli questo rischio rappresenta un
fatto non da poco. Quindi, quelle difficoltà che le banche hanno
frapposto alla attuazione del provvedimento precedente che aveva
questo senso continuano a permanere.
Se invece si vuole semplicemente dare un premio, che oggi è
dell’ordine di 500mila lire per miliardo, a chi
passa per la Valle d’Aosta, prima di tutto non si
arriva a cifre di questo tipo, perchè con 500 miliardi si arriva a
250 milioni di premi, però non mi si dica che in questo modo non si
incentiva anche il traffico, contrariamente a quanto si afferma
nella relazione.
Quindi, non è chiaro quali saranno i provvedimenti con cui si
realizzerà questa spesa di almeno il 50 percento di promozione ed
assistenza.
Al di là di tutte le considerazioni, noi anche siamo
dell’idea che questa materia vada molto meditata,
perchè - lo si consideri affitto, lo si consideri intervento
promozionale - il suo costo è spropositato rispetto al servizio
reso, però il provvedimento che oggi viene portato
all’approvazione del Consiglio veramente ci sembra
ingiustificato, pasticciato e dall’incerto
futuro.
Ribadiamo il nostro voto contrario.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Anche il nostro Gruppo mantiene un
giudizio totalmente negativo su questo disegno di legge.
Non condividiamo l’articolato in sé e gli scopi
che vuole ottenere; non condividiamo soprattutto la filosofia di
fondo che sta alla base di questo provvedimento.
Dice l’Assessore che ci sono 370mila TIR in
transito attraverso la nostra regione e non possiamo farci niente
come Regione, dobbiamo cercare di trarre un utile da questo flusso
che comunque ci attraversa. Io non credo che sia così; credo che ci
sia invece una volontà esplicita, tradotta in atti concreti, da
parte dell’Amministrazione regionale in questi anni
per mantenere questo flusso e per incrementarlo. Ci sono gli
strumenti, se lo si vuole, per ridurre drasticamente questo flusso
di traffico e per assumere iniziative per ridurlo al minimo.
Questo non lo si vuole fare per ora, perchè evidentemente si
pensa che sia importante inseguire questa entrata
dell’IVA da importazione, si pensa di rinviare
questo discorso fra alcuni anni quando sarà modificata la
situazione dell’IVA da importazione; riteniamo che
questa impostazione sia sbagliata e vada contro gli interessi reali
della popolazione della Valle d’Aosta.
Per questo motivo ribadiamo il giudizio negativo e il voto
contrario su questo disegno di legge.
Presidente
- Pongo in votazione la legge nel suo
complesso:
Esito della votazione:
Presenti: 31
Votanti: 30
Favorevoli: 24
Contrari: 6
Astenuti: 1 (Gremmo)
Il Consiglio approva
?-
Presidente
- I lavori sono aggiornati a questo pomeriggio
alle ore 16.
La seduta è tolta.
?-
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK