Consiglio Regionale della Valle d'Aosta - Oggetto del Consiglio n. 557 del 12 maggio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 557 del 12 maggio 2021 - Resoconto
OGGETTO N. 557/XVI - Inizio della discussione generale sulla
petizione popolare "Progetto salute 2030".
Bertin (Presidente) -
Riprendiamo i lavori dopo aver
arieggiato i locali. Punto n. 6.01 all'ordine del giorno.
In data 15 febbraio 2021 è stata presentata alla Presidenza del
Consiglio, ai sensi dell'articolo 36 del Regolamento interno per il
funzionamento del Consiglio regionale, una petizione popolare
promossa dal Comitato Vallée Santé "Progetto Salute 2030", con la
quale si chiede di considerare una riorganizzazione sanitaria,
ospedaliera e territoriale al fine di creare un nuovo Ospedale,
ovvero una struttura adeguata alle necessità della popolazione
valdostana improntata su criteri di efficienza, flessibilità,
modernità ed economicità. Questa petizione è stata sottoscritta da
585 cittadini.
I Presidenti delle Commissioni consiliari permanenti III e V con
lettera del 10 maggio scorso hanno comunicato alla Presidenza del
Consiglio le risultanze degli approfondimenti svolti. Si evidenzia
che le conclusioni proposte dal presidente Chatrian e quelle
formulate dalla presidente Guichardaz non sono state approvate. La
petizione è ora sottoposta all'esame del Consiglio regionale ai
sensi dell'articolo 36 del Regolamento del Consiglio. Su questo
sono state depositate due risoluzioni.
La discussione sulla petizione è aperta, se nessuno vuole
intervenire, ne prendiamo atto e passiamo all'esame delle
risoluzioni.
Non vedo richieste, prendiamo atto della petizione e passiamo
all'esame delle risoluzioni. La discussione è aperta, se qualcuno
vuole intervenire, altrimenti, come detto, si prende atto e si
passa all'analisi delle risoluzioni. Invito di nuovo i Consiglieri
che lo vogliano, a intervenire nella discussione, consigliere
Baccega ne ha facoltà.
Baccega (PA) -
Credo che passare subito all'esame delle
risoluzioni senza fare due riflessioni rispetto a un documento
corposo presentato dal
Comitato Vallée Santé
sia troppo
banale per questo Consiglio regionale, anche perché l'argomento è
certamente all'attenzione di tutti e va valutato e approfondito in
modo equilibrato, cosciente e con buon senso.
Soprattutto dopo il risultato, che politicamente non è stato
così edificante rispetto alle due Commissioni congiunte, la III e
la V, sono francamente stato colpito da una forte ondata di
parresia; abbiamo audito fior di professionisti che ci hanno dato
indicazioni attraverso le loro esperienze di progettazione di
presidi ospedalieri per consentirci di avere informazioni adeguate
e poter fare scelte nell'interesse della collettività e su come
esprimerci sul progetto oggetto della petizione. Questo va
sottolineato: nessuno dei professionisti ha avuto modo di vedere
l'esecutivo del nuovo Ospedale ad est del Parini, né lo studio di
compatibilità dei servizi ospedalieri con il sito archeologico
elaborato e presentato nel 2018 e neppure la valutazione
costi-efficacia o costi-benefici del 2020 redatta dalla CUP con la
collaborazione dell'Università Bocconi, della SDA Bocconi e di una
serie di validi professionisti esterni che componevano un
importante e qualificato tavolo di lavoro.
Fatta questa breve premessa, vorrei iniziare questo intervento
dal motivo che più volte è richiamato nei diversi interventi dai
sindacati ai medici di Medicina generale, ai dirigenti medici e nei
vari contesti: l'attrattività dei medici, dei dirigenti medici,
degli specialisti e di tutto il personale sanitario. L'attrattività
è appunto uno dei motivi più volte richiamati e cosa si chiede
rispetto all'attrattività in Valle d'Aosta? Si chiede un Ospedale
di buona qualità, delle opportunità di carriera dov'è necessario
prevedere nel lato aziendale nuovo tutto questo in quanto
ovviamente nella fase in cui abbiamo avuto il Commissario, ora
diventato finalmente Direttore generale... quindi con una Direzione
strategica composta in modo corretto, so che anche negli obiettivi
dell'Assessore c'è quello di fare un atto aziendale nuovo.
Gli investimenti nel 2019 sono cresciuti sensibilmente, uno
sforzo si è fatto, si è valutato e preso atto di beni strumentali
nuovi: ecografi, la sala ibrida, i laser, insomma risorse per nuove
tecnologie in ICT che si sono recuperate anche dallo Stato. Ci
vuole, per essere attrattivi, un centro di ricerca e devo dire che
anche in quel senso lì tutti quelli che si sono adoperati per
arrivare a comporre il CMP3 e il progetto "5.000genomi@VdA" hanno
fatto la loro parte e l'obiettivo è stato raggiunto perché è
operativo, una straordinaria sfida che si è rivelata attrattiva.
Come sapete, del personale arriva dall'estero e rientra in Valle
d'Aosta perché era all'estero e questo è veramente importante. Si
sono implementate le borse di studio già nel 2019, sono raddoppiate
per attrarre i medici specialisti, otto borse di studio visto che
la Giunta ha rifatto la delibera in quella direzione, quindi si
conferma questa volontà. Si parla di compensi adeguati per essere
più attrattivi e più performanti, che attraggano di più, credo che
i contratti collettivi nazionali siano tutti uguali in tutta
Italia.
La legge sull'attrattività tanto sudata in questo Consiglio
nella passata legislatura poteva dare le prime risposte ma è stata
impugnata, come sapete. Si sono messe a disposizione maggiori
risorse per le RAR, incremento delle risorse per la libera
professione aziendale da impiegare non solo per carenze, ma anche
per il miglioramento dei servizi: 3 milioni all'anno.
Ricordo almeno tre o quattro accordi integrativi con i medici di
Medicina generale per alimentare una collaborazione che è
fondamentale e viene richiamata più volte anche nel progetto.
Direi che abbiamo fatto buone cose, potremmo fare anche noi come
ha fatto qualche giorno fa il Trentino nel piano strategico che ha
approvato il 4 maggio 2021, dove si sono inseriti i corsi di lingua
inglese, con trasferte a Londra
, skipass
gratuiti e supporto
all'acquisto della casa, ci possiamo lavorare.
Ci vogliono sicuramente maggiori risorse per il personale
sanitario ospedaliero e soprattutto per il territorio, per i
consultori, per il personale amministrativo, per gli infermieri,
oggi è la Giornata nazionale dell'infermiere, un saluto e un grazie
a tutti gli infermieri che si sono prodigati in questo periodo di
pandemia, alle OSS e a tutto il resto del personale sanitario. C'è
bisogno di risorse, quello che posso dire - e sono sicuro che
l'Assessore confermerà - è che sono sfiniti tutti quanti, sono
davvero stanchi morti. Credo quindi che a breve dovremo vedere il
piano assunzioni, sono sicuro che potremo avere anche contezza di
quanto la Giunta in questa direzione potrà lavorare. Io dico con
grande chiarezza che il vero motore della sanità è tutto il
personale, personale che deve essere soddisfatto e non sfinito
com'è in questo momento.
Alla luce di quello che ho detto finora, quindi tutti gli
elementi positivi che possono rendere più attrattivo lavorare in
sanità in Valle d'Aosta, credo che ci sia un problema di fondo: la
tremenda conflittualità che è insita in questo mondo della sanità
valdostana. L'ho già detto più volte, non posso non ribadirlo:
siamo arrivati a esposti, lettere anonime, fomentatori di
inchieste, tranelli. Sono almeno tre o quattro anni che la sanità è
aggredita in questo modo e non ditemi che esagero, credo che troppo
spesso trovino ampia cassa di risonanza questi elementi di
disturbo, che non fanno altro che creare un clima di forte
tensione.
I vaccini sono stati oggetto di forti polemiche e inchieste, le
assunzioni interinali pure, per il concorso per i chirurghi c'è
stata un'altra inchiesta, il Commissario, ora Direttore generale, e
tutta la Direzione strategica sono stati oggetto di attacchi
inqualificabili nei venti mesi in cui io sono stato Assessore alla
sanità. Ma come pensate che si possa lavorare serenamente in questo
clima? Come pensate che i Dirigenti principali - non parlo degli
Assessori perché noi abbiamo le spalle grosse -, che coloro che
sono lì a condurre possano continuare a lavorare e a rendere
attrattiva la sanità in Valle d'Aosta in questo modo? Io posso dire
che queste cose che ho vissuto, soprattutto perché non ho nessuna
intenzione di andare... o mire particolari, quello che mi interessa
e che ci interessa è che le cose siano fatte bene e a favore della
popolazione per quanto possibile.
Ritornando all'attrattività, colleghi, quindi posso dire che, se
vogliamo che dal resto di Italia - perché il resto di Italia sa
cosa succede in Valle d'Aosta - si possano avere delle figure
professionali che si avvicinano per il bello del voler lavorare in
Valle d'Aosta: per il clima, per tutto quello che c'è e per le
prospettive che ci sono in questa regione, io credo sia necessario
placare gli animi e andare nella direzione di guardarci tutti negli
occhi e dire: "qui dobbiamo lavorare per la sanità della Valle
d'Aosta".
L'ho anche detto l'anno scorso: dove sono le opportunità di
lavoro per il futuro? Sono nella sanità, con i tanti concorsi che,
purtroppo, si stanno facendo nel resto di Italia è chiaro che i
medici di Torino, del Piemonte sono più agevolati nel predisporre e
nel lavorare per i concorsi, quindi, per poter coprire il
fabbisogno di medici necessari in Valle d'Aosta, bisogna dare
incentivi più forti. Credo sia necessario fare tutti un passo
indietro, lavorare tutti per il bene comune soprattutto in
sanità.
Entrando però nel merito della relazione "Progetto Salute 2030",
come ho già avuto modo di dire in Commissione, ci sono
evidentemente alcune note positive e idee perseguibili e attuabili,
altre sono
in itinere
perché sono state interrotte a causa
del Covid-19, della pandemia, altre ancora non trovano nessuna
concretezza per il futuro. L'incertezza del piano che abbiamo
esaminato, partiamo dai finanziamenti... si esalta la possibilità
di ottenere i fondi MES ma in questo momento il MES è ancora una
meteora. Si richiama il decreto Rilancio Italia, risorse assegnate
sempre con il criterio dello 0,21 percento, perché, com'è noto, la
sanità in Valle d'Aosta è pagata dal bilancio regionale. Si
suggerisce di fare l'investimento con i fondi dell'INAIL,
significherebbe proprietà INAIL, dover pagare un canone di
locazione per la struttura, poi dover pagare tutte le spese di
ristrutturazione e di manutenzione ordinaria, è una follia questa,
perché sono spese in parte corrente. Abbiamo invece a disposizione
risorse già programmate: 106.700.000 euro, oltre a 15.300.000 euro
del mutuo Finaosta per effetto della legge regionale n. 9/2019.
Dal mio punto di vista, dal nostro punto di vista, è allarmante
che nelle audizioni si siano ancora chieste ulteriori valutazioni
costi-benefici, credo che questo sia un modo per non decidere mai o
per ritardare. Io credo che bisogna partire e proseguire subito. In
effetti, nei vari interventi in Commissione che si sono succeduti
tutti hanno chiesto, sindacati compresi, di fare presto.
La petizione richiama il progetto "PRO-GEN" dello Studio
Quaranta del 1992, che individuava la costruzione di un nuovo
Ospedale a Montfleury, è stato scartato, a Busseyaz dov'è stata
insediata una struttura della Protezione civile, nell'area Cogne,
l'F8, una pessima idea. Infine, si propone Saint-Christophe dietro
ai magazzini della Cooperativa Fontine e bisogna però cercare di
fare i conti con l'oste di solito. Che ne pensa il Comune e la
comunità di Saint-Christophe? Secondo me - ma ne ho la certezza
perché ho avuto modo di approfondire con parte della Giunta di
Saint-Christophe -, non ci pensano nemmeno a cancellare quel
polmone verde e cementarlo, ma soprattutto c'è un problema tecnico:
la falda acquifera è prossima e non consente di lavorare e di
scavare con tranquillità, elemento fondamentale. Non c'è quindi una
location
ideale. Ci sono state molte suggestioni rispetto
all'eventuale nuova destinazione dell'attuale Ospedale Parini: Casa
della salute o Ospedale di comunità che ci può stare, ospitare gli
uffici regionali mi fa rabbrividire, ospitare le sedi di
associazioni mi sembra un po' grandino, altre ed eventuali, io
credo che sono tutte suggestioni che francamente non
condividiamo.
Concedetemi, colleghi, questo piccolo esercizio, nel senso di
fare una simulazione reale di un percorso per un'eventuale nuova
collocazione dell'Ospedale: individuazione dell'area, valutazione
preventiva tecnica dell'area, gara per affidamento dello studio di
fattibilità, analisi costi-benefici, documento di programmazione e
DDP per la progettazione con il coinvolgimento dell'USL, della
Direzione medica di presidio, della Dirigenza tecnica dell'ASL, del
Collegio di direzione e di tutte le componenti sociali, poi la gara
per il progetto di fattibilità tecnico-economica, che è l'ex
preliminare, con l'analisi delle alternative. Settimo intervento:
la gara di progettazione definitiva, siccome i professionisti che
abbiamo intervistato ci hanno sconsigliato l'appalto integrato
perché poi è solo l'impresa lì che agisce in modo anche talvolta
sconsiderato se non si trova un'impresa adeguata, e poi la gara per
la progettazione esecutiva... tutti questi passaggi sono già stati
fatti per il percorso del nuovo Ospedale a est del Parini, anche la
selezione per la direzione lavori è già stata fatta. Ci sono gli
ultimi due aspetti: la gara per l'affidamento dei lavori e la
consegna del cantiere a inizio lavori. Tutto questo non potrà
durare meno di tre anni, noi in tre o quattro anni possiamo avere
l'Ospedale nuovo realizzato, questo lo ha sottolineato l'architetto
Felli nei suoi approfondimenti. A questo inevitabilmente dovremo
aggiungere, qualora si decidesse di cambiare idea, il pagamento del
10 percento della progettazione esecutiva attuale e ovviamente
prepararci all'inevitabile contenzioso che ne deriverebbe da questa
scelta.
La petizione "Progetto Sanità 2030" dice anche cose
condivisibili, come ho detto, da attuare, molte delle quali sono
in itinere
anche se sono state avviate e che il Covid a
marzo 2020 ha interrotto. Dichiarazioni di principio sicuramente
pertinenti: il paziente al centro dell'azione, la maggiore
umanizzazione, la continuità territoriale, il potenziamento della
sanità sul territorio, la telemedicina. Se andiamo a ritroso con
attenzione, molte di queste buone intenzioni sono nei programmi di
governo dei sei Presidenti della Giunta che si sono succeduti negli
ultimi sette anni, dei sette Assessori alla sanità, ma anche dei
sette Direttori generali o Commissari dell'USL in un andirivieni
che francamente ci mette in difficoltà.
Molto bene quindi il potenziamento del territorio, abbiamo
inaugurato le gestioni USL della micro di Perloz, avete avviato
Variney con diciotto mesi di ritardo rispetto alla proposta che fu
fatta nel 2019, non è colpa vostra ma è colpa di quell'altra
legislatura. Morgex è pronta da dicembre come programmato, mi
auguro che quanto prima si possa inaugurare. Si tratta di
individuare una struttura in media valle, magari un Ospedale di
territorio in quel di Châtillon, ci sono spazi di proprietà della
Regione in quel Comune che sono davvero interessanti all'uopo, li
abbiamo visitati l'anno passato. Bene integrare i servizi
socio-sanitari territoriali con il rafforzamento dell'assistenza
domiciliare e predisporre un nuovo modello di
welfare
,
l'Assessore ha già detto che è negli obiettivi di governo, ma siamo
coscienti o no che abbiamo sul territorio della nostra regione un
numero di poliambulatori e consultatori che fanno davvero un gran
bel lavoro. Bene ovviamente il proseguimento del piano della salute
e del benessere sociale avviato anche quello nel 2019 e che
l'Assessorato sta aggiornando in conseguenza della pandemia,
l'abbiamo sottolineato anche nella mozione il mese scorso. Bene la
riduzione delle liste di attesa, bene il coinvolgimento dei medici
di Medicina generale e dei pediatri di libera scelta, se lo
vorranno e come lo vorranno. Bene potenziare ulteriormente la
struttura di epidemiologia. Ovviamente, lo abbiamo già detto, bene
rifare l'atto aziendale. Qualcuno però - e questo è il tema forte -
si è preso la briga di quantificare economicamente tutto questo? Io
non ho visto nel piano presentato un'ipotesi di budget che possa
dire: questo si può fare e questo non si può fare. Prima di tutto
il budget sugli investimenti, non sullo storico, magari
incrementato di qualche milione, ma soprattutto sulla base di
quanto chiederà la nuova sanità. Successivamente il budget per il
personale, perché il personale è sfinito, il personale non ne può
più, c'è bisogno di ricambio, il personale tra qualche mese
chiederà di andare in ferie e saremo in difficoltà. Tutta questa
pianificazione prevede ingenti investimenti in strutture, beni
strumentali e soprattutto di personale medico, infermieristico e di
supporto sanitario al fine di mantenere gli ambulatori di comunità
e di poter continuare ad avere i centri traumatologici nelle
località turistiche perché mai come ora la scelta della località
per le vacanze deve garantire la giusta assistenza ai turisti come
si è fatto con fatica nell'estate 2020 dopo aver passato la prima
fase della pandemia. Per parlare di budget, vorrei anche
evidenziare al Consiglio regionale della Valle d'Aosta che il
bilancio dei nostri vicini, del Piemonte, il bilancio totale è di
13 miliardi e 500 milioni, il bilancio della sanità del Piemonte è
di 9 miliardi, ovvero il 74 percento di tutto il bilancio. Inoltre,
non so se avete letto, l'USL Torino 4 vicino a noi ha un bilancio
in rosso di 24 milioni di euro. Bisogna fare dei ragionamenti su
queste cifre.
In conclusione, venendo al nuovo Ospedale, sulla base delle
importanti e qualificate audizioni cui abbiamo assistito,
richiamata e approfondita la valutazione dei costi e benefici
elaborata dai tecnici con la collaborazione della SDA Bocconi,
stabilito che si è trovato l'accordo tra la Sovraintendenza - è
ancora un accordo verbale e non sottoscritto ma invitiamo
l'Assessore a farsi carico affinché questo accordo si concretizzi
in tempi ragionevoli -, ritenuto che è condivisibile posizionare il
nuovo Ospedale nell'ambito del contesto urbano e a tal proposito
voglio richiamare un esempio eclatante vicino a noi: l'Ospedale di
Biella, che trenta anni fa progettò lo spostamento tra Ponderano e
Gaglianico, dove quindici anni dopo è stato posizionato e ha
lasciato nel centro della città di Biella intanto quel pachiderma
ancora inutilizzato, fatto chiudere commerci e pubblici esercizi,
un edificio che è stato oggetto di inserimenti, di personaggi
strani che si sono infilati e quindi ha dovuto mantenere - parlo
dell'edificio vecchio - un controllo su quella struttura e che non
riescono in qualche modo a definire come gestire. Era stato messo
in vendita a 22 milioni, poi è stato rimesso in vendita a 12
milioni, adesso la vendita è proposta a 6 milioni, ma nessuno lo
vuole.
Condividiamo quindi sulla necessità di costruire il nuovo
Ospedale e che il nuovo Ospedale si è confermato debba essere
realizzato nell'area a est del Parini, in sintonia con la
possibilità di consentire la realizzazione di una struttura che
permetta di rendere visitabili i reperti rinvenuti nell'area e
riteniamo noi, come tanti altri che sono stati auditi, si debba
fare il più in fretta possibile, quindi approvare al più presto il
PEA POST della SIV per dare il via agli interventi della fase 3,
quindi la revisione dell'esecutivo approvato e la gara per
l'affidamento dei lavori e inizio lavori, e in contemporanea
iniziare il confronto per la progettazione delle fasi 4 e 5.
Ultima suggestione e poi mi taccio: l'ingegner Inzani ci ha
detto, pur non conoscendo il progetto, che il cantiere di Viale
Ginevra non è proprio dentro l'Ospedale perché siamo fuori,
evidentemente quell'opera non interferisce con l'attività
ospedaliera.
Cito anche altri Ospedali che hanno avuto una riconversione in
ambito urbano: il Sant'Orsola di Bologna, ci hanno detto così a
Sassari, così a Cremona, così a Pordenone.
Sulla base di queste considerazioni, quindi credo che si debba
fare tutto il possibile per agire al più presto e andare nella
direzione di appaltare i lavori e dare il via ai lavori per il
nuovo Ospedale nell'area a est del Parini.
Presidente -
Si è prenotata la consigliera Spelgatti, ne
ha facoltà.
Spelgatti (LEGA VDA) -
Io parto con un sentito
ringraziamento nei confronti dei promotori di questa petizione
perché hanno svolto un lavoro molto importante e soprattutto perché
hanno permesso anche a noi di entrare molto più a conoscenza di un
tema che comunque non conoscevamo a sufficienza, parlo di noi come
Lega, e questo perché? Perché, anche quando siamo stati al Governo,
per i cinque mesi in cui siamo stati al Governo, comunque
l'Assessorato della sanità, c'era la collega Certan, quindi Alpe,
sostanzialmente noi abbiamo valutato il discorso del progetto
dell'Ospedale Parini, abbiamo visto tutto quello che ci veniva
esposto, il progetto di per sé come veniva esposto sembrava un bel
progetto, sapevamo dei pro e dei contro, avevamo sentito anche
molte voci dissonanti, però non avevamo in mano in realtà degli
elementi. Quello che avevamo tentato semplicemente di fare era, a
fronte di tutti i dubbi che ci venivano ventilati, ma di cui noi
non avevamo in realtà della contezza, appunto pensare di incaricare
lo studio Bocconi per fare un raffronto tra tutte le varie
possibilità, quindi analisi costi-benefici, mettendo però come
focus
anche quello della progettazione eventualmente di un
nuovo Ospedale da un'altra parte per mettere sul piatto della
bilancia tutto quanto. Ovviamente, appena siamo caduti, il tutto è
stato trasformato in maniera tale che la Bocconi l'ipotesi del
nuovo Ospedale non la valutasse più, quindi non serviva a niente
tutto quello che era stato fatto, perché tutta quest'analisi
costi-benefici era proprio volta a mettere sul piatto della
bilancia in maniera scientifica i pro e i contro delle varie
soluzioni. Tolta l'ipotesi nuovo Ospedale, a che cos'è servita
questa cosa? A niente, soltanto chiaramente a fare fuffa rispetto a
quello che era stato il nostro tentativo di avere una spiegazione
tecnica e scientifica delle cose.
Cos'è successo però grazie a questa petizione che è stata
proposta? Che tutti quanti abbiamo avuto modo davvero di cominciare
ad analizzare e a studiare approfonditamente il tema su cui avevamo
una visione molto laica della cosa, su cui non avevamo una
posizione chiara e precisa e abbiamo cominciato a studiare e a
cercare di capire veramente quali fossero eventualmente le
problematiche e che cosa si doveva fare. Nello studiare tutto
quanto di problemi ne sono venuti fuori davvero una quantità
infinita sotto moltissimi punti di vista che poi probabilmente oggi
avremo modo di iniziare a elencare.
Che cosa poi è stato fatto? Oltre ad avere sentito in audizione
tutti i soggetti coinvolti in questa petizione che sono
assolutamente competenti, tra l'altro, con degli orientamenti
politici più disparati, noi della Lega abbiamo chiesto l'audizione
di alcuni progettisti di ospedali, dei più grossi ospedali
innovativi, i più nuovi in Italia e in Europa, senza né averli
sentiti, senza né averli contattati. Abbiamo chiesto ai promotori
della petizione un elenco di professionisti su tutti gli ospedali
di ultima generazione tanto da poterli audire per sentire un
attimino quali sono i criteri di costruzione dei nuovi ospedali e
soprattutto se è successo qualcosa dopo il Covid, cioè se dopo il
Covid hanno dovuto modificare qualche cosa. Quello che è venuto
fuori è stato estremamente importante. Teniamo presente che i dubbi
che avevamo noi all'inizio quando siamo andati al Governo nascevano
con un punto interrogativo, dicevamo: "comunque questo è un
progetto del 2010, in ogni caso sono passati tanti anni, la sanità
corre in fretta, siamo proprio sicuri che sia ancora aggiornato
rispetto alle esigenze odierne? Perché comunque sia, se sicuramente
sarà stato un ottimo progetto nel 2010, questo noi non siamo in
grado di valutarlo, però il tempo che scorre crea comunque dei
dubbi rispetto al fatto che il progetto sia ancora al passo con i
tempi". Nel frattempo c'è stata soltanto una pandemia e questo ha
cambiato qualcosa. Allora noi abbiamo chiesto l'audizione di questi
progettisti, tra l'altro, andando a vedere anche gli ospedali
costruiti, capendo che comunque è cambiato il mondo rispetto a
quello che noi conosciamo, che adesso tutti questi ospedali sono
costruiti in maniera molto più lineare, sono costruiti in mezzo al
verde, sono costruiti con il verde anche eventualmente all'interno,
ma soprattutto sono costruiti con tutte delle ottiche completamente
differenti sia sulla verticalità che sull'orizzontalità, sulla
modularità e sull'interscambiabilità dei locali anche all'interno,
quindi ci sono delle concezioni molto nuove.
Detto questo, però abbiamo iniziato a sentire un professionista,
preso, ripeto, a caso dall'elenco, anche perché se n'è occupata la
Presidenza della Commissione di contattarli per farli venire. I
focus
erano due: quali sono i criteri di costruzione dei
nuovi ospedali ma più che altro, a seguito della pandemia, è
cambiato qualcosa sì o no? Cioè anche voi che costruite così tanti
ospedali in giro per l'Italia e per l'Europa, dopo la pandemia
avete dovuto modificare qualcosa sui progetti? La risposta è stata
non solo sì, ma ci hanno fatto un elenco enorme di problemi che
hanno avuto a seguito della pandemia, che cosa ha insegnato la
pandemia e come i progetti in fase di progettazione si sono dovuti
modificare completamente e i progetti in fase di costruzione e di
esecuzione si sono dovuti fermare per apportare delle modifiche con
tutti i problemi che ci sono. Questo a seguito della pandemia.
Questo per portare poi il ragionamento a dire: bene, e adesso
sentiamo invece il progettista dell'Ospedale di Aosta, cosa ci
dice? Dopo la pandemia è cambiato qualche cosa? E quindi avete
riaggiornato tutto il progetto? Perché ci raccontano tutti questi
progettisti che ovunque in giro per l'Italia e per l'Europa è stato
un macello dopo il Covid, perché ti dicono che bisogna modificare
non tanto, tantissimo, perché bisogna ripensare già solo a tutti
gli impianti, poi ti dicono che bisogna cambiare tutti gli spazi
interni, tutti i percorsi, che bisogna pensare ad aree, ad esempio,
di diagnostica completamente separate per la parte Covid e non
Covid, bisogna avere delle sale per le emergenze e le urgenze che
possono prevedere che, nel momento in cui ci sono delle ondate con
tanti pazienti, devono essere convertite, ci vuole il fatto che
devono essere convertite le sale nel giro di pochissimo e anche la
parte più ambulatoriale... cioè la parte di sale operatorie deve
essere comunque convertita anche per prendere dei pazienti nei
momenti in cui arrivano in ondate. Tutta la parte degli impianti
deve essere completamente rimodificata e ripensata perché ci vuole
l'ossigeno che arrivi ovunque. Hanno detto - e vedremo esattamente
quello che raccontano - che è cambiato tutto, quindi bisogna
ripensare tutto. Quando ho fatto la domanda al progettista
dell'Ospedale, che, bontà sua, chiaramente non ha responsabilità,
ha vinto una gara, ha fatto il suo progetto nel 2010 ed è ancora
chiaramente lì... però non c'è stata onestà intellettuale nella
risposta, perché, quando gli è stato chiesto: "ci è stato detto che
dopo il Covid è cambiato tutto, bisogna comunque ripensare a
tutto", la risposta è stata: "ah beh, ma noi abbiamo già progettato
- sottolineo nel 2010 - un Ospedale per il 2050". Allora io sono
rimasta bloccata da questa risposta e la cosa più triste è stata
vedere la
ola
che è stata fatta dai Consiglieri di
maggioranza in aula contentissimi della risposta, e ho sentito
qualcuno dire: "bella risposta", cioè come se scelte di questo tipo
si potessero fare in questa maniera... bella risposta? Ma io voglio
sapere tecnicamente come adattate l'Ospedale di Aosta dopo il
Covid, non "ah, era già tutto pensato", poi andiamo a vedere: "sì,
era già tutto di ultima generazione perché ci sono i percorsi del
pubblico rispetto alle merci che sono già diversi e poi è tutto di
ultima generazione perché ci sono i pannelli e anche la parte delle
caldaie". Io ho chiesto che cos'è stato fatto per il Covid, ripeto,
ma non perché ci siano delle preclusioni nei confronti di un
progetto rispetto a un altro, ma perché il Covid ha cambiato tutto.
Poi a fronte di questo chiaramente io ho incalzato perché ho detto:
ma allora racconti un attimo meglio perché ci è stato detto questo
e quest'altro, "ma allora si può pensare a una cosa: che siccome
tanto quello diventa Ospedale per acuti, dell'Ospedale Parini non
sappiamo assolutamente ancora che cosa fare, del materno infantile
non sappiamo ancora che cosa fare, di conseguenza l'Ospedale Covid
si potrebbe fare al Parini". Questo quindi significa che i tempi di
costruzione hanno detto tutti che per un Ospedale nuovo mediamente
sono tre anni, che lo facciamo lì o che lo facciamo da un'altra
parte per la costruzione dovrebbero essere tre anni, tenendo
presente che si dice che i tre anni in centro città e dov'è
localizzata l'area nuova poi diventano chiaramente più lunghi e
fuori sarebbero un po' più veloci rispetto al resto... ma comunque
sia sono tre anni e quindi questo cosa vuol dire? Che la parte
Covid quando iniziamo a costruirla? Nel Parini non sappiamo ancora
cosa ci facciamo, non c'è ancora un'idea di niente, si potrebbe
fare la parte Covid, quindi campa cavallo che l'erba cresce e
magari tra dieci anni inizieremo a preoccuparci dell'area Covid.
Caspita!
Dopodiché altri dubbi ci vengono perché la domanda che ci siamo
posti è: vogliamo sapere che cosa dicono gli operatori che lavorano
in un Ospedale perché in fin dei conti io nella vita faccio
l'avvocato, adesso sono prestata alla politica ma faccio
l'avvocato, ognuno di noi fa altro, quello che conta poi è sapere
chi lavora sul campo nelle cose, perché sono loro che poi ti
possono dare le informazioni e ti dicono come stanno le cose,
quindi convochiamo i sindacati. Risata generale di tutta quanta la
maggioranza: "i sindacati a cosa servono?". Insomma, sono i
rappresentanti di tutte le persone che sostanzialmente lavorano lì
ed è venuta fuori una cosa molto importante. Tutti i sindacati, a
esclusione del SAV, strano, chissà come mai... tutti hanno detto
che vorrebbero un nuovo Ospedale. Attenzione, non giochiamo sui
termini, perché adesso sento giocare sui termini, quando si parla
di nuovo Ospedale, si parla di nuovo Ospedale e tutti intendono un
Ospedale localizzato da un'altra parte, perché si fa la distinzione
fra ampliamento dell'Ospedale e nuovo Ospedale, tutti hanno detto:
"siamo per l'ampliamento". Tra l'altro, anche un collega che fa
parte di un gruppo di maggioranza che adesso non è più qui, mi
riferisco all'ex collega Peinetti, comunque ha detto: "approvo le
conclusioni presentate", in più ha detto: "attenzione che però
comunque sia dobbiamo trovare una soluzione-ponte", perché che
l'Ospedale si faccia come ampliamento o che si faccia come nuovo
Ospedale, in ogni caso i tempi sono lunghi, bisogna adottare delle
soluzioni-ponte nel frattempo, perché bisogna trovare comunque dei
prefabbricati o quant'altro per trovare delle soluzioni per
liberare il Parini e permettere comunque nel frattempo di andare
avanti con i lavori.
Partiamo quindi da questo punto di vista. La Lega non è che ha
mai avuto una posizione "sì per l'ampliamento", "no per
l'ampliamento", "l'Ospedale lo facciamo da una parte o lo facciamo
dall'altra", perché potevamo avere dei dubbi, ma non è che si fa
politica e si prendono delle scelte che condizionano e che
condizioneranno la sanità per i prossimi cinquanta anni e il volto
della città di Aosta per sempre, soprattutto con dei lavori che
saranno eterni, non è che puoi prendere delle decisioni: "mi
piacerebbe di più in centro", "no, mi piacerebbe di più fuori". Non
si ragiona chiaramente in questa maniera, bisogna studiare le
cose.
Altra questione: nel momento in cui iniziamo a studiare le cose,
il problema è capire: ma che cosa ci vogliamo fare? Si vuole fare
lì l'ampliamento, va bene, ma abbiamo pensato alla sanità
complessivamente? Cioè siamo sempre alla solita storia che prima si
fa il contenitore e non si pensa a che cosa ci si mette dentro?
Perché noi ancora qua non abbiamo capito che cosa volete fare della
sanità valdostana e soprattutto il problema è che non lo sapete,
non lo sapete perché io credo che a un Consiglio sì e un Consiglio
pure sono state fatte sostanzialmente da tempo, da quando siamo
arrivati qua e già partendo dalla legislatura precedente, delle
domande sempre ben specifiche per arrivare a capire in quale
direzione si vuole andare, perché nella nostra idea, che parte
sempre da un'idea più scientifica delle cose, si parte dal
presupposto che bisogna prima studiare, bisogna prima capire. Bene,
questo è lo stato dell'arte delle cose, chiamiamo magari qualcuno
di capace, infatti quello che volevamo fare nei venti giorni che
abbiamo avuto in mano l'Assessorato della sanità, man mano che
prendevamo i "pezzi" e io raccoglievo le deleghe come Presidente,
era proprio andare in quella direzione, cioè ci sono società che si
occupano specificatamente di ristrutturazione di aziende sanitarie
e devono arrivare... occorre mettersi lì e dire: "facci la
fotografia dello stato dell'arte, diteci conti alla mano dove
dobbiamo implementare, cosa dobbiamo tagliare perché non è più
sostenibile, su cosa bisogna fare degli accordi con altri
ospedali", possibilmente con il Piemonte perché sono confinanti,
perché magari ci sono dei reparti che non hanno più ragione di
essere perché non riusciamo a sostenerli dato che non abbiamo i
numeri per poterli sostenere e magari per quelli si possono fare
degli accordi con il Piemonte e viceversa, far mandare qua dei
pazienti in maniera tale che ci siano delle specializzazioni e
trovare delle sinergie. È chiaro che sappiamo benissimo che avete
difficoltà perché questa è un'idea che c'è sempre stata ma
politicamente è sempre stato difficile raggiungere degli accordi
con il Piemonte, è chiaro che adesso per noi sarebbe più facile,
per voi molto più difficile, ma comunque sia noi una mano
politicamente parlando per queste cose la diamo tranquillamente
ugualmente, perché per forza di cose non si sta a guardare il
tornaconto personale ma una mano la si dà nel momento in cui si
volesse fare questo, ma è chiaro che bisogna sapere però dove si
deve andare. Quando anche si chiedeva: "va bene, che cosa volete
fare del Parini?", "non si sa ancora, non c'è ancora l'idea, non è
stato ancora deciso cosa".
Come dice l'architetto, quindi ci si fa l'Ospedale Covid lì e
quindi aspettiamo tre anni... anzi, aspettiamo una vita per poter
avere l'Ospedale nuovo, dopodiché si inizieranno i lavori, la
progettazione e tutto quanto sul Parini per sapere che cosa fare
dell'Ospedale Covid. E del Beauregard che ne facciamo? E dell'ex
Maternità che cosa ne facciamo? E continuiamo a pagare la clinica
di Saint-Pierre e noi la riabilitazione non la faremo mai?
Fra tutte le altre cose che sono venute fuori ho posto una
domanda a tutti i sindacati e anche al progettista stesso
dell'Ospedale: visto e considerato che dopo il Covid le regole che
arrivano e quello che arriva dal
Recovery Plan
e da tutte le
indicazioni che arrivano dall'Europa e dall'Italia vanno in questa
direzione: 1) bisogna andare assolutamente sulla medicina
domiciliare, quindi le cure devono essere fatte a casa, quindi
bisogna implementare tantissimo quello, perfetto; dopodiché, fatto
questo, bisogna costruire le Case della salute - Case della salute
che, per quanto riguarda la Valle d'Aosta, sarebbero cinque perché
vanno in base alla popolazione -; dopodiché ci vanno gli Ospedali
di comunità e quindi questi Ospedali di comunità per la popolazione
della Valle d'Aosta dovrebbero essere uno e mezzo, quindi uno, e
poi l'Ospedale per acuti, che sarebbe esattamente quello che è
l'ampliamento dell'Ospedale Parini, ma noi, attenzione, dobbiamo
costruire anche tutto il resto, non è che dobbiamo costruire solo
l'Ospedale per acuti, dobbiamo pensare anche all'Ospedale di
comunità. Allora ho detto: nel momento in cui sappiamo che ci sono
tante criticità che non abbiamo ancora iniziato a elencare, tra
l'altro, il tema è lungo ma avremo modo di parlarne per capire
quali sono poi le criticità nella costruzione su cui comunque
bisogna ragionare o comunque del progetto che abbiamo adesso perché
che si faccia lì o che si faccia da un'altra parte bisogna
risolvere delle problematiche, volendo il Parini lo potremmo
riconvertire come Ospedale di comunità? Significa quindi che sempre
Ospedale rimane, però è un Ospedale a bassa intensità. Tutti mi
hanno detto di sì, compreso il progettista dell'Ospedale di Aosta,
che mi ha detto: "ma tanto comunque sia l'Ospedale Parini in ogni
caso è previsto anche adesso, anche se non si è ancora deciso cosa
fare... comunque è in ogni caso un Ospedale delle dodici ore,
perché, per quanti soldi noi investiamo, per quanto lo rifacciamo,
per quanto progettiamo, in ogni caso non avrà mai i livelli di
efficienza di un Ospedale nuovo, anche efficienza energetica e
tutto quanto, di conseguenza quello deve diventare l'Ospedale delle
dodici ore". Allora la domanda che ho posto è: "quindi potremmo
anche davvero pensare di convertirlo in Ospedale di comunità
secondo quello che ci viene richiesto dall'Europa", poi teniamo
presente che ci sono anche tutti i fondi e tutto quanto, quindi
anche il tema economico è tutto un altro tema da aprire perché ci
sono moltissime soluzioni a cui si può pensare, comunque teniamo
presente che noi dobbiamo trovare i soldi per due ospedali:
l'Ospedale per acuti e l'Ospedale per comunità, quindi in ogni caso
il tema rimane lo stesso e lui mi ha detto di sì, l'architetto
Telli mi ha detto: "assolutamente sì". In ogni caso quindi non si
stravolgerebbe... i parcheggi sono serviti lo stesso, ci sarebbero
mille cose che si possono fare.
Andiamo soltanto un attimino a vedere iniziando un'elencazione
veloce, non ho moltissimo tempo ma soltanto al volo alcune parti di
relazioni, anche se le relazioni sarebbero da leggere tutte, perché
sono molto importanti ma alcuni pezzettini velocissimi. Inzani
dice: "come si costruiscono adesso gli ospedali, li abbiamo
chiamati ospedali scorrevoli perché, avendo delle torri di degenza,
si decide in base alla magnitudo dell'evento pandemico, di
utilizzare solo una torre, piuttosto che due torri o,
eccessivamente parlando, anche tutte e tre le torri, quindi abbiamo
dovuto sdoppiare i percorsi. Questo ovviamente a sfavore dei
servizi che si trovano al piano basso perché questo nuovo percorso
dedicato al Covid chiaramente non interferisce con i percorsi
orizzontali delle attività ordinarie che si sviluppano dal piano
terreno in avanti - questo perché stava raccontando tutto quello
che hanno dovuto rifare in tutti i progetti che stanno facendo dopo
il Covid - se vogliamo, quindi è stato piuttosto doloroso adattare
l'Ospedale a un evento pandemico, che chiaramente non si era più
preso in considerazione dal periodo dell'AIDS - perché l'ha vissuto
evidentemente - quando si era deciso di fare dei padiglioni
dedicati agli infettivi, oggi l'attività infettivologica risiede
dentro l'ospedale, quindi non è più solo un reparto, ma è un
reparto, che, come dicevo, in maniera scorrevole si deve poter
ampliare a sfavore di altri reparti, ma con dei servizi dedicati".
Poi va avanti e ci sarebbe da leggere tutto ma... "questo tipo di
problema, chiudendo il discorso del Parco della salute di Torino,
ve lo voglio un attimo lanciare su altri grandi Ospedali che stiamo
eseguendo: il primo è il Policlinico Mangiagalli di Milano, dove
noi, purtroppo, siamo già in cantiere e quindi stiamo adattando il
progetto con un cantiere in corso, pertanto vi lascio immaginare
con un'impresa che sta lavorando e che chiaramente non vede l'ora
di esporre le proprie riserve chiedendo extra corsi per il
rallentamento del cantiere".
Perché leggo questo pezzo? Perché tutti quanti a dire: "abbiamo
dovuto cambiare tutto", "sul Mangiagalli abbiamo un cantiere in
corso, quindi sarà un macello perché la società chiederà poi un
sacco di danni", eppure si fermano e modificano tutto, però, quando
io ho chiesto al nostro progettista, visto e considerato che è
ancora tutto modificabile visto che è sulla carta, per il nostro
ampliamento cosa abbiamo fatto?, "eh, ma noi nel 2010 abbiamo già
pensato all'Ospedale 2050, è tutto a posto". Io mi spavento perché
qua stiamo parlando della pelle dei Valdostani, stiamo decidendo il
volto della sanità per i prossimi cinquanta anni, perché poi non si
torna indietro, e la cosa mi preoccupa un attimino.
Poi leggo altri pezzi: "l'Ospedale insiste su un tessuto
urbano", raccontando sempre del Mangiagalli e delle problematiche
diceva che lì il problema era come per l'ampliamento ci si trova su
un'area ristretta di costruzione, quindi non ci si può allargare e
diceva: "questo per dire cosa? Se l'Ospedale nasce stretto, come
nel caso dell'ampliamento, è complicato trasformarlo, soprattutto
nell'ottica che poi arriveranno anche nuove esigenze e, per tornare
al Parco della salute di Torino, noi adesso stiamo, per esempio,
inserendo la teranostica. La teranostica è un'attività
diagnostico-terapeutica, come dice la parola, che oggi in Italia
sostanzialmente non si fa, che porta dei posti di degenza
all'interno della medicina nucleare e della radioterapia. Stiamo
inserendo le tecnologie per cura oncologica. Tutte queste attività
che oggi non ci sono ma che domani... e domani non è tra trenta
anni, il domani è vicino in medicina, necessiteremo di spazi e
quindi il grande dolore che io vi auguro di non dover affrontare è
di avere un Ospedale che nasce già stretto stretto - e caspita -
perché poi inserire nuove attività significa poi andare a
sacrificarne altre, ma, siccome tutte le attività di cura, sono di
pari dignità, bisognerà cercare di avere un orizzonte molto
lungimirante. Devo dire che non capita spesso in attività di
programmazione, si è certi di fare, concludo con il concetto, con
il ricordare che esistono anche le scienze omiche, che sono tutte
quelle delle cure personalizzate che di nuovo sono spazi. La
farmacia, che di solito noi andiamo a mettere in cantina per usare
un'immagine un po' colorita, chiaramente dovrà cambiare
necessariamente la propria fisionomia organizzativa a livello di
metri quadri dedicati perché le scienze omiche poi vengono fatte in
farmacia e tutto il farmaco personalizzato in base allo studio del
DNA chiaramente necessita di spazi".
Questi che stanno costruendo in Francia, in Svizzera, ma
soprattutto in tutte le regioni di fianco a noi, stanno costruendo
questo. Noi abbiamo un progetto del 2010, è questo che mi
preoccupa, io non dico che il progetto fosse sbagliato o fosse
fatto male, ma dico che nel frattempo sono passati dodici anni, ma
non basta dire che sono passati dodici anni, perché in medicina
vuol dire che sono passati anni luce e quindi va riaggiornato e
soprattutto pensiamo al discorso pandemia.
Sentiamo che cosa ci dice invece De Pineda, questo spagnolo che
sta costruendo Garbagnate e quant'altro, su come devono essere
costruiti gli ospedali soprattutto dopo la pandemia: "la
flessibilità sta nella struttura, deve avere una struttura che
permette dove qui si fa una degenza che si possa fare una sala di
operazione. Questo è interessante. Il Covid ci ha dimostrato una
sala di operazione che è stata trasformata in unità di terapia
intensiva o un Ospedale di giorno che è stato come un'area
intensiva. Pensiamo che abbiamo fatto un'esperienza molto positiva
dal punto di vista architettonico, per fare una forma molto seriata
- parlava in italiano ma, essendo spagnolo, anche la trascrizione è
un po' così... - che ha permesso di utilizzare le differenti forme
di ospedale quasi in una settimana. In una settimana ha avuto un
cambio molto interessante", poi ha detto che hanno fatto delle
pubblicazioni proprio su queste trasformazioni.
Un altro professionista sentito ha parlato degli impianti e ha
detto: "dopo il Covid abbiamo visto che se avessimo progettato gli
impianti in maniera diversa, forse sarebbe stato più facile e più
veloce fare queste trasformazioni - perché ti dice che adesso
bisogna ripensare a tutti gli impianti - non parlo solo degli
impianti di condizionamento, ma anche della parte dei gas medicali
per esempio, la necessità che si è avuta di ossigeno e tutti gli
interventi che sono stati fatti sugli impianti di gas medicali,
quindi nel pensare a un nuovo Ospedale bisogna cambiare l'approccio
della progettazione anche per quanto riguarda gli impianti. Gli
spazi sono diversi, la gestione degli spazi sarà diversa, i
materiali saranno diversi. Per fortuna, la tecnologia ci sta
mettendo a disposizione materiali innovativi che possono essere più
facilmente utilizzati e che più facilmente possono evitare la
propagazione di tutta una serie di infezioni, ma anche la gestione
degli impianti, quindi la necessità di avere più aria, la necessità
di avere pressioni invertibili".
Ci sarebbe tantissimo da leggere però vado avanti e leggo un
altro pezzo: "io per rispondere partirei da quello che ci ha
insegnato questa pandemia. Noi abbiamo visto che gli ospedali sono
diventati dei focolai di contagio proprio per l'incapacità delle
strutture di riuscire a separare soggetti infetti da soggetti a
rischio. Un'altra lezione che abbiamo imparato è che l'Ospedale per
acuti non è disegnato per gestire all'improvviso un flusso di
pazienti con un'unica patologia. I reparti di terapia intensiva e
sub-intensiva sono diventati dei colli di bottiglia sia per la
parte impiantistica ma in particolar modo per i sistemi, come
accennavo prima, dei gas medicali. La stessa climatizzazione,
laddove era presente il ricircolo, ha dimostrato che in questi casi
potrebbe aumentare le possibilità di contagio. Allora la risposta
che deve dare il nuovo Ospedale è una risposta - ovviamente questi
parlavano in generale perché non hanno la più pallida idea di che
cosa stiamo facendo ad Aosta, perché non era questo il punto, non è
che si chiedeva di fare un confronto - alla lezione che abbiamo
imparato - il problema è: ma noi l'abbiamo imparata qua in Valle
d'Aosta sì o no? - i flussi quindi devono essere pensati già per
riuscire a immaginare una loro futura ripartizione e una miglior
distribuzione affinché persone infette non vengano a contatto con
persone contagiate, quindi separare, nel caso di una futura
emergenza, una zona dell'Ospedale rispetto a tutto il resto.
Riuscire a isolare una zona dell'Ospedale, riuscire a trasformare
reparti tradizionali che possono funzionare normalmente come
degenze in reparti che, girando un interruttore, possono essere
trasformati in terapie almeno sub-intensive e intervenire, come ho
detto, su impianti di condizionamento più nuovi pensati in un uso
dell'aria ma anche con superfici radianti. Una loro
parzializzazione in modo tale che si possa evitare la
contaminazione incrociata e soprattutto nuovi aspetti impiantistici
che seguono nuove metodologie, nuove procedure di cura che sono
legate alle tecnologie digitali, alla telemedicina, quindi un
Ospedale che dal di dentro riesca a curare anche fuori attraverso
tecnologie che sono attualmente disponibili - questa è una parte
importantissima - e che dovrebbero essere potenziate". In uno degli
ospedali dell'architetto De Pineda, uno degli ultimi ospedali, c'è
proprio una
control room
che è destinata alla telemedicina e
attraverso questa control room venivano curati i pazienti affetti
da diverse patologie e soprattutto dal Covid, venivano curati a
casa senza necessità di portarli all'interno dell'Ospedale. Questo
è fondamentale. Allora la tecnologia sta andando avanti in una
maniera incredibile, tutti questi sono avanti anni luce. Io leggo
soltanto poi la risposta del nostro progettista, gli avevo detto: e
noi invece che cosa stiamo facendo qua sull'ampliamento? Che cosa
avete pensato?, "abbiamo già progettato l'Ospedale 2050". Gli
impianti sono moderni?, "già nel progetto era previsto quello che
si prevede ora negli ospedali moderni, forse anche qualcosa di più,
i panelli radianti a soffitto, l'utilizzo di centrali che sono
evolute. Ovviamente anche con la possibilità nello sviluppo del
progetto esecutivo di rivederlo rispetto alle ultime tecnologie, ma
gli spazi, le dimensioni, le modalità di distribuzione degli
impianti già prevedevano tutte queste cose", ma veramente noi
pensiamo di andare avanti con un progetto esecutivo così
tout
court
?
Ripeto: noi della Lega non avevamo nessun tipo di pregiudizio,
tanto che quello che avevamo fatto era dire soltanto all'epoca:
visto e considerato che è passato così tanto tempo, facciamo
comunque un punto della situazione e ragioniamo un attimino,
facciamo un confronto con lo studio della Bocconi anche
sull'ipotesi del nuovo Ospedale, ma non perché fossimo
particolarmente accalorati su questo argomento, perché comunque sia
quello che ci veniva rappresentato, non avendo le conoscenze sul
tema, ci sembrava abbastanza chiaro, ci sembrava abbastanza logico,
abbastanza ben fatto, però qualche dubbio ce lo avevamo. A fronte
di tutto questo, sul serio vogliamo andare avanti così? Soltanto
perché è stato fatto questo? Ripeto: tra l'altro, l'Ospedale Parini
lo si può riconvertire, rimane sempre Ospedale, sempre Ospedale
rimane, tanto comunque lo dobbiamo fare l'Ospedale di comunità. Il
tema: dove facciamo poi l'Ospedale di comunità? Quello ce lo
dobbiamo porre lo stesso, ci possiamo ragionare su questo.
Poi, attenzione, quello che mi ha preoccupato tantissimo è che
il nostro progettista è caduto in tantissime contraddizioni, perché
quando ho cominciato a chiedere... allora quest'Ospedale è già
tutto a posto, non bisogna far niente per il Covid, okay. E la
parte Covid dove la mettiamo? Mi dice: "visto che è tutto da
pensare, pensiamo sulla parte che ristruttureremo sul Parini". Al
di là del fatto che mi metto le mani nei capelli perché questo vuol
dire che noi prima costruiamo tutto l'ampliamento, immaginate
quanti anni ci vorranno, teniamo presente che sotto viale Ginevra
abbiamo già sentito gli archeologi che ci hanno già detto che,
quando arriveranno lì sotto, troveranno degli altri reperti, quindi
si fermerà di nuovo tutto. Noi avremo un cantiere a cielo aperto in
pieno centro città per una quantità infinita di anni. Poi, quando
finalmente, dopo tutta questa quantità infinita di anni in pieno
centro città ci troveremo ad aver costruito l'ala nuova, partiremo,
perché nel frattempo avrete anche pensato che cosa volete fare del
vecchio Parini, allora inizieremo a mettere a posto l'area Covid,
perché ha detto che può essere l'Ospedale Parini l'area Covid,
pertanto magari tra dieci anni inizieremo ad avere un'area Covid
anche noi, quindi i pazienti Covid li metteremo lì, perfetto.
Allora se lì ci facciamo l'area Covid, tutti i reparti e tutti gli
ambulatori e tutto quello che rimane fuori dall'Ospedale per acuti
dove lo mettiamo? Non si sa. Noi andiamo avanti a spendere tutti i
soldi che abbiamo per andare avanti con questo ampliamento, ma non
risolviamo i problemi della sanità complessivamente e non abbiamo
neanche pensato e non sappiamo cosa faremo del Beauregard, cosa
faremo della Maternità, dove vanno a finire tutti i reparti e
soprattutto non abbiamo ancora prima pensato, al di là dei locali,
delle strutture e dei muri, che cosa vogliamo fare e di che cosa
abbiamo bisogno? Prima dovevamo pensare e dire: bene, la sanità
questo deve tagliare, con questo facciamo accordi con il Piemonte,
con questo facciamo accordi con la Lombardia, implementiamo questo,
tagliamo questo. Prima dovremmo valutare di cosa abbiamo bisogno,
una volta pensato a cosa abbiamo bisogno, pensiamo ai locali dove
poterli mettere. Una volta trovati i locali dove poterli mettere, a
quel punto si può partire, ma dobbiamo avere già tutto il quadro
davanti, bisogna prima avere studiato. Io sarò sempre quella che
dice che prima bisogna studiare e avere le idee chiare.
Una volta pianificato tutto, si parte e, ripeto, non è una
preclusione sul fatto di dire... e non è un preconcetto. Volete
lavorare sull'ampliamento? Nessuno dice che astrattamente non si
può fare, ma prima dovete aver trovato tutte le soluzioni a tutti
questi problemi, ma dovete già sapere prima di partire che cosa
volete fare anche di tutto il resto, di tutto, dovete aver deciso
tutto. Una volta deciso tutto, si dice: bene, questa è la soluzione
migliore perché poi da lì non si torna più indietro e poi vi
rendete conto che cosa vuol dire? Che avremo per i prossimi venti
anni comunque un cantiere a cielo aperto in pieno centro città, con
tutti i camion che passano proprio sulle due arterie principali di
via Roma e via Parigi. Immaginate, non è che sono due o tre mesi di
lavoro, sono dieci anni minimo, quindici molto più probabile perché
prima facciamo l'ampliamento e poi facciamo tutta l'altra parte lì,
tra via Saint-Martin e via Parigi tutto bloccato per quindici anni.
Vogliamo bloccare per quindici anni? Tutto si può fare ma dobbiamo
essere sicuri che quella sia la soluzione migliore, ma soprattutto
prima di partire io da cittadina voglio essere sicura che
l'Ospedale sia moderno, che sia il
top
, che abbiamo pensato
a tutto, che sia tutto al
top
, perché partiamo oggi e, ora
che sarà costruito e tutto quanto, sappiamo già che sarà già
vecchio ma il progetto deve essere nuovo oggi, comunque sia deve
essere modificato oggi, non si può partire: "andiamo avanti ed
eseguiamo quel progetto lì", perché è un progetto del 2010 e i
progettisti che stanno lavorando sui nuovi progetti hanno dovuto
stravolgere tutto e quelli che stanno costruendo gli ospedali nuovi
si sono dovuti fermare dicendo: "adesso ci faranno causa, ci
saranno degli aumenti di costi enormi", però si sono fermati e noi
invece andiamo avanti. Basta dire: "abbiamo progettato l'Ospedale
2050" e io sento in quest'aula la
ola
: "bravo, bella
risposta", dico: ma state scherzando?
Comunque io faccio i miei complimenti alla collega Guichardaz,
perché, nonostante appunto la diversità di appartenenza e anche di
posizione maggioranza e minoranza, le riconosco l'onestà
intellettuale, perché comunque sia, rispetto alle risultanze di
quello che è avvenuto e soprattutto alla posizione di tutto il suo
gruppo, ha comunque mantenuto una coerenza rispetto a tutto quello
che ha sempre detto e a quelle che sono state le risultanze.
Siccome l'onestà intellettuale, secondo me, è fondamentale non solo
nella vita ma anche in politica, perché non si dovrebbe far
politica in maniera diversa rispetto a come si è nella vita, le
faccio comunque i complimenti per l'onestà intellettuale che ha
mantenuto.
Presidente -
Si è iscritta la consigliera Erika
Guichardaz, ne ha facoltà.
Guichardaz E. (PCP) -
I lavori relativi alla sanità sono
sicuramente tra i più importanti per il futuro della nostra
Regione, e non solo per la nostra Regione, e sicuramente tra i più
sentiti, non solo per ovvi motivi legati alla pandemia ancora in
corso, ma anche alle evidenti carenze che la pandemia ha
evidenziato nel nostro sistema, legate alla formazione di nuovi
medici e infermieri, alla carenza di medicina territoriale, ai
tagli alla sanità e non ultimo all'obsolescenza delle
strutture.
La petizione di Vallée Santé ha evidenziato tutte queste
criticità e ha, secondo me, portato all'attenzione di quest'Aula -
quindi riconosco un grande merito ai firmatari e ai produttori di
questo progetto -, ha messo a fattor comune una visione della Valle
d'Aosta che può essere utile e ci tengo a dire questa cosa, perché
oggi ho sentito parlare e sminuire le petizioni che possono
arrivare in questo Consiglio. Io credo che, quando dei cittadini ci
mettono la faccia, hanno voglia di esprimere la volontà, le loro
volontà, in un momento in cui i cittadini non sono soliti
manifestare le proprie idee, quindi a maggior ragione in questo
momento, secondo me, il fatto di portare all'attenzione di questo
Consiglio regionale documenti come quello presentato da
Vallée
Santé
deve essere comunque riconosciuto come un grande
lavoro.
Ricordiamo poi che all'interno di quel Comitato vi sono persone
un po' di tutte le appartenenze, ma sono esperti del settore perché
ci sono tecnici, medici, operatori sanitari e comunque persone che
lavorano o hanno lavorato nel mondo della sanità.
Le audizioni - lo ha ricordato prima la consigliera Spelgatti -
hanno fatto emergere molti punti in comune sia rispetto alla
visione di sanità territoriale che sull'Ospedale. Emergono con
chiarezza le seguenti caratteristiche irrinunciabili per avere un
Ospedale adeguato alle moderne esigenze sanitarie: la flessibilità
adattabile a situazioni di emergenza, ma anche a introduzioni di
future tecnologie e nuove; l'accessibilità dall'esterno, quindi la
parte dei parcheggi, la viabilità, la piattaforma dell'elicottero e
via dicendo, sia quella all'interno di quello che ci tengo a
precisare non sarà un Ospedale, ma sarà un presidio ospedaliero
composto forse da tre poli, quindi questo è quello di cui stiamo
discutendo. Bisogna quindi superare anche quella esigenza di
percorsi comuni che in questo momento hanno molto condizionato il
nostro Ospedale Parini. Si parla poi di sostenibilità della
struttura e anche qui non della sola sostenibilità di quello che
sarà l'ampliamento, ma la sostenibilità di tutte le strutture che
si metteranno all'interno del presidio ospedaliero. Infine pongono,
secondo me, la parte più importante del loro progetto, ovvero la
centralità della persona, non la malattia in sé, cioè rivedere
completamente - e questo è scritto anche all'interno del nostro
DEFR - tutta la sanità, un ambiente quindi confortevole, l'esigenza
di avere comunque non solo
privacy
ma camere singole, luoghi
di attesa e ritrovi confortevoli, un ambiente luminoso e immerso
nel verde.
La prima criticità che emerge in particolare relativamente
all'Ospedale è la mancanza di informazioni certe relative alle
attuali progettazioni in corso, cosa che non dà la possibilità di
basi oggettive per valutare le attuali progettazioni in modo
esaustivo, motivo per cui all'interno della Commissione avevo
proposto un documento condiviso con tutto il mio gruppo proprio per
chiedere ulteriori approfondimenti. Se l'unica apparente certezza
quindi è la previsione di un nuovo blocco, quello che è risultato
fumoso dalle audizioni fatte è tutto quello che c'è attorno, la
quarta e quinta fase, la convivenza all'interno della città di
Aosta; dobbiamo ricordare che si è parlato di un accordo di
programma con la città di Aosta, ma questo accordo di programma è
datato 2009, quindi direi che forse un nuovo accordo di programma
andrebbe stipulato con la città.
Anche rispetto ai costi - lo ha ricordato il consigliere Baccega
- noi continuiamo a parlare di costi per quello che riguarda questo
nuovo edificio adiacente al vecchio Parini, ma il presidio sarà
fatto dai tre poli e quindi io su questo ci tengo a precisare: il
presidio risponde alle esigenze della sanità valdostana se è fatto
dai tre poli, il solo ampliamento non può naturalmente rispondere a
quelle esigenze. I problemi peggiori naturalmente sono proprio
emersi rispetto alla struttura del vecchio Ospedale, una struttura
che sappiamo presentare molte criticità, ci sono state
ristrutturazioni sovrapposte e lo stesso progettista ci ha
consigliato di demolire l'edificio C delle attuali chirurgie
proprio perché le altezze e altre cose non collimano fra loro.
Secondo me, queste sono alcune delle criticità emerse che meritano
un approfondimento.
Il rischio poi che sorga un'ala nuova e non sia pensato il
progetto nell'insieme è stato ribadito più volte dal progettista e
questo anche nella visione dell'ottimizzazione delle risorse,
quando il progettista ha parlato della quarta e quinta fase, ha
sottolineato questa esigenza proprio perché negli anni ogni anno
vengono spesi milioni per le ristrutturazioni all'interno
dell'attuale Parini.
Ecco che - si potrà vedere all'interno della relazione - lui
sottolinea il fatto che ripensare alla progettazione insieme può
ottimizzare anche le risorse rispetto a quello che stiamo facendo
di anno in anno.
Occorrono quindi, secondo me, idee chiare sull'Ospedale di
comunità anche, su quali pazienti e con quale personale far
funzionare tutta la visione della sanità valdostana, così come
quali idee abbiamo rispetto alle Case della salute, al
coordinamento delle strutture, alle visioni che abbiamo rispetto
alla figura fondamentale dei medici di Medicina generale e l'azione
dei
micro team
. Non si può avere una medicina territoriale
che sguarnisce il territorio, tanto più in una zona montana e
sarebbe imperdonabile farlo. Tutta l'attenzione si è concentrata
sulla questione Ospedale non tenendo conto che l'Ospedale è solo un
piccolo pezzo di tutto quello che è la sanità valdostana. Oggi
potremmo quindi decidere di avere un nuovo polo ospedaliero
funzionale, oppure continuare creando dei pezzetti, com'è stato
fatto in questi anni. Io ritengo... e sono queste le conclusioni
portate in V Commissione e votate a maggioranza dai componenti di
quella Commissione, dove si chiedevano ulteriori
approfondimenti.
Qualcuno ha parlato di 3-4 anni per l'Ospedale nuovo, anche su
questo bisognerebbe far sì che ci fossero quegli approfondimenti
che spero che il tavolo messo in piedi con il Comune di Aosta, con
l'azienda e con la Regione possa in qualche modo dare per certi,
perché anche questo è stato sottolineato in particolare dai
progettisti che hanno già progettato strutture ospedaliere
all'interno di centri cittadini, il problema della cantierabilità
sarà sicuramente un problema importante per la nostra città. Non
dimentichiamo poi che anche il polo museale avrà bisogno di una
struttura credo accogliente e fruibile, questo per evitare che
questa sovrapposizione dei due edifici possa in qualche modo
nuocere.
Sono quindi tutti i dubbi messi in campo all'interno di quelle
audizioni che hanno fatto propendere in maniera forte rispetto alla
richiesta di ulteriori approfondimenti.
Presidente -
Vista l'ora, interrompiamo i lavori.
Riprenderemo sempre con la discussione generale della petizione in
questione alle ore 15:00. Buon appetito.
---
La seduta termina alle ore 12:54.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK