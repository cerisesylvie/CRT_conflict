Consiglio Regionale della Valle d'Aosta - Oggetto del Consiglio n. 1670 del 20 dicembre 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1670 del 20 dicembre 2005 - Resoconto
OGGETTO N. 1670/XII - Modalità di concessione ad uso di privati
di beni immobili di proprietà della Regione. (Interrogazione)
Interrogazione
Premesso che
- in recenti deliberazioni con le quali sono stati definiti
alcuni contratti di locazione di immobili produttivi, tra i quali
quelli locati alle società Atos Origin Italia S.p.A. e Quality
Building S.p.A., vengono autorizzati a scomputo dei canoni di
locazione sia lavori di adeguamento degli immobili a norme in
materia di sicurezza, sia lavori "finalizzati rendere l'immobile
idoneo all'uso" utile all'azienda conduttrice sul presupposto che
questi ultimi interventi incrementerebbero il valore patrimoniale
dell'immobile;
i sottoscritti Consiglieri regionali
Interrogano
il Presidente della Regione per conoscere:
1) quali siano negli immobili richiamati in premessa gli
interventi "finalizzati a rendere l'immobile idoneo
all'uso";
2) se i precedenti conduttori avessero avuto già
contribuzioni per altre migliorie e nel caso quali e per quali
importi;
3) quali sono gli incrementi di valore patrimoniale che i
precedenti interventi hanno determinato sugli immobili citati in
premessa.
F.to: Frassy - Tibaldi - Lattanzi
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione i Consiglieri del gruppo
"La Casa delle Libertà" interrogano per avere delle indicazioni
relativamente a due contratti di locazione: uno, relativo all'"Atos
Origin Italia" e, l'altro, relativo alla "Quality Building
S.p.a.".
Nella prima domanda, facendo riferimento ai contratti, si chiede
quali siano gli interventi negli immobili finalizzati a rendere
l'immobile idoneo all'uso, ci sono 2 deliberazioni. Per quanto
attiene la "Quality Building" ci sono le spese approvate con
deliberazione di Giunta 3544 in data 28 ottobre 2005 per i seguenti
lavori: opere edili, comprensive dei costi della sicurezza, per 260
mila euro, impianti elettrici comprensivi dei costi per la
sicurezza per 115 mila euro, impianti meccanici 250 mila euro,
spese tecniche - che sono oneri di progettazione, direzione lavori
per la sicurezza - 62 mila euro. L'altra deliberazione per l'"Atos"
è la 3651 del 3 novembre 2005, dove abbiamo una declinazione come
quella precedente, per i seguenti importi: opere edili 340 mila,
impianti elettrici e speciali 115 mila, impianti meccanici 31 mila,
imprevisti 21.500, spese tecniche 50.500.
Rispetto alla seconda domanda, se i precedenti conduttori
avessero avuto già contribuzioni per altre migliorie e nel caso
quali e per quali importi, abbiamo per gli immobili ex "Elelys"
attualmente occupato dalla "Quality Building", la Regione ha
costruito il fabbricato e successivamente lo ha ampliato,
l'"Elelys" ha beneficiato di un mutuo per il quale la "Finaosta" ha
vantato un credito residuo al momento del fallimento della "Elelys"
e di un prestito obbligazionario successivamente estinto. Non
risultano contributi erogati a fronte di lavori effettuati nello
stabilimento.
Per quanto attiene l'immobile ex "Zincocelere", la Regione ha
concesso a "Zincocelere", successivamente "Viasystem", a fronte di
lavori di messa a norma, importi pari a 3.841.603,00 euro, un
contributo pari a euro 1.539.041,00, cioè il 40% del costo dei
lavori, che è stato erogato da "Finaosta" per un importo pari a
1.041.527,00 euro. Non so se è chiaro, collega Frassy: c'è
l'importo, l'importo deliberato e l'importo erogato! Oltre a ciò
l'impresa poteva detrarre il restante 60% dei canoni di locazione,
l'ammontare di euro 1.539.000,00 comprende interventi relativi
all'impianto di depurazione, l'impianto di filtrazione acque
industriali, impianto di addolcimento acqua, impianti
fluidomeccanici, impianti elettrici, impianti elettrotecnici,
impianto di condizionamento, impianto cablaggio strutturato,
impianto aspirazione macchina Rodent, torre evaporativi e una serie
di altri interventi.
Terza domanda:
"quali sono gli incrementi di valore
patrimoniale che i precedenti interventi hanno determinato sugli
immobili citati in premessa"
, gli incrementi patrimoniali sono
correlati agli interventi sopra specificati, nel senso che
nell'ambito della contabilità pubblica quegli interventi vanno ad
incrementare nell'ambito del patrimonio il valore del bene.
Si dà atto che dalle ore 17,52 presiede il Vicepresidente
Lanièce.
Presidente - La parola al Consigliere Frassy.
Frassy (CdL) - Alcune brevi considerazioni. Partirei dall'ultimo
punto, che è stata la chiusura della sua risposta:
"quali sono
gli incrementi di valore patrimoniale..."
, e lei, in maniera un
poco sintetica e sconfortante dal nostro punto di vista, dice che
sono quegli incrementi di valore che noi registriamo a valore di
patrimonio; di conseguenza ha dato una risposta tautologica, cioè
non ha detto nulla di più rispetto a quello che era contenuto nella
domanda.
L'insoddisfazione nostra parte da questo, perché il punto 3 era
a chiusura di un ragionamento che cercherò di farle. Intanto non so
se sia una sua dimenticanza o degli uffici o forse che non vi siete
parlati con il suo collega Ferraris, che le questioni le ha seguite
anche prima in veste diverse, ma che le ha seguite nella bassa
Valle... adesso ci ha fatto riferimento a "Viasystem" - ex
"Zincocelere" -, ma mi sembra che ci fosse un soggetto importante
prima. Era quel soggetto che aveva preoccupato l'allora Onorevole
Caveri, che quando chiuse la "Conner" disse: "È frutto della
globalizzazione, stanno nel Texas, spingono il bottone e qui
chiudono gli stabilimenti", era la campagna elettorale delle
"politiche" del 1996.
Il problema di fondo è questo: nella "Conner" sono stati
investiti miliardi e miliardi di tecnologie, in parte smantellate,
le famose "camere bianche"... vero Assessore Ferraris? Dunque il
problema di fondo è la filosofia che sta alla base di questi
sconti, che forse portano valore patrimoniale al cespite, ma non
c'è poi un'evidenza di mercato nei canoni. Se un bene aumenta il
valore patrimoniale, qui l'esempio classico è il capannone: se
viene affittato nudo, ha un valore minimale perché deve essere
attrezzato dal punto di vista informatico e quant'altro; se viene
affittato già cablato ha un valore maggiore... ecco, noi abbiamo la
sensazione che di questo incremento di valore patrimoniale che si
scrive nelle deliberazioni non ci sia seguito nei contratti di
affitto che, nel tempo, vengono stipulati. Di più: le diverse
tipologie di utilizzo di questi immobili fanno sì che questo
incremento sia fittizio, perché è successo per la "Conner" rispetto
alla "Zincocelere", succede adesso alla "Zincocelere" rispetto alla
"Atos"; sono lavorazioni diverse, sono esigenze diverse, perciò
alla fine ci facciamo carico di riconoscere un incremento fittizio
che non ha poi continuità su eventuali subentri di altri
conduttori.
Siamo inoltre abbastanza perplessi sul fatto che sia stato
chiuso un contratto con la "Atos", la quale, all'inizio di
quest'anno, ha messo in piedi - salvo che poi non si sia chiuso con
una transazione - un contenzioso con l'Amministrazione regionale.
Adesso le dico qual è la deliberazione, è la deliberazione n. 97
del 17 gennaio 2005, con cui viene costituita in giudizio
l'Amministrazione regionale nel ricorso promosso al TAR da "Atos
Origin Italia S.p.a"...
(interruzione dell'Assessore Marguerettaz, fuori
microfono)
... ho capito, ma non lo so se avete chiuso questa posizione e
avete trovato una via conciliativa rispetto al contratto che
avete...
(nuova interruzione dell'Assessore Marguerettaz, fuori
microfono)
... questo è interessante, ma non sta scritto da nessuna parte,
poi me lo fa avere per confermato o meno... Perciò esprimiamo delle
perplessità su questo meccanismo, perché riteniamo che sia un
meccanismo surrettizio di finanziamento alle aziende, in quanto nei
fatti il valore patrimoniale si lascia scrivere, ma non si
percepisce nei valori di mercato!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK