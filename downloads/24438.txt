Consiglio Regionale della Valle d'Aosta - Oggetto del Consiglio n. 3361 del 5 marzo 2008 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3361 del 5 marzo 2008 - Resoconto
OGGETTO N. 3361/XII - Interpellanza: "Interventi per il
contenimento dei prezzi dei generi alimentari".
Interpellanza
Preso atto dell'indagine pubblicata dal Sole 24 Ore del 18
febbraio 2008, circa i prezzi dei generi alimentari, e non
solo;
Visto che, dalla graduatoria stilata, Aosta risulta essere la
città capoluogo mediamente più cara del 13-14% rispetto alla media
nazionale;
Considerato che è opportuno intervenire a fronte di una
situazione così preoccupante;
la sottoscritta Consigliera regionale
Interpella
gli Assessori competenti per sapere:
1) se hanno analizzato i dati riportati dal Sole 24 ore e
quale valutazione ne hanno data;
2) se hanno preso, o se intendono prendere, contatto con le
Associazioni dei consumatori presenti in Valle per concordare
eventuali correttivi;
3) quali azioni per monitorare, o eventualmente per
calmierare, i prezzi sono state previste, con quali soggetti, con
quali modalità e con quali tempi.
F.to: Squarzino Secondina
Presidente
- La parola alla Consigliera Squarzino
Secondina.
Squarzino (Arc-VA)
- Molto velocemente. Credo sia
opportuno che anche in aula affrontiamo la questione del caro
prezzi dei generi alimentari. Abbiamo visto in questi giorni tante
cose, sia a livello nazionale, che regionale; abbiamo visto come
rispetto ai generi alimentari da quell'indagine curata da "Il Sole
24Ore" del 18 febbraio risulta che Aosta è una delle città
capoluogo in cui l'incremento rispetto alla media nazionale è di
circa il 13-14%, quindi è mediamente molto cara. D'altra parte
tutti ce lo diciamo, è una città turistica, è una città in cui ci
sono i soldi, quindi si può anche capire questo, ma sappiamo anche
che in questa città ci sono molte famiglie, le abbiamo sentite,
intervistate, ma lo dicono anche i dati, vivono una povertà
relativa sull'8,5%, quindi molto alta. Vogliamo abbassarla un poco
con un "range" dal 6 all'11? Può essere anche più alta però, non
solo più bassa; quindi ci sono situazioni di reale difficoltà e
ancora ce lo ricordava l'altro giorno "La Stampa", mettendo a
confronto la pensione media di un anziano e qui, in Valle, ci sono
anche pensioni molto più basse. Rispetto a questa situazione è vero
che c'è il mercato, la nostra richiesta... non è che la Regione
vada nei vari negozi o centri di distribuzione delle merci per
dettare il prezzo delle merci, però è vero che la Regione può
svolgere una qualche azione. Abbiamo visto che in altre Regioni -
parlo delle Marche e del Lazio - si sono fatte delle cose
interessanti rispetto a questo settore.
Volevamo capire se la Regione e, in questo senso, l'Assessore a
ciò deputato ha preso contatto con le associazioni dei consumatori
della Regione, per capire come intervenire eventualmente, quali
correttivi pensare, quali iniziative suggerire, e se è stato messo
in programma qualcosa, anche se siamo a fine legislatura... ma non
è che i cittadini possono aspettare, nel senso che non si può dire
che a fine legislatura dobbiamo tutto sospendere, che non si può
affrontare questo problema, perché ad ottobre sarà ancora peggio;
anzi, credo che sarebbe opportuno per voi riuscire a presentarvi
con un'azione con cui dimostrate ai cittadini che prendete in
carico i loro problemi e intervenite per quello che è possibile
fare. Chiediamo quindi come valuta questa situazione l'Assessorato
competente, se ha incontrato o meno le associazioni dei
consumatori, ma anche i commercianti, perché la cosa è da vedere da
entrambi i punti di vista, e se ha individuato una serie di
interventi, che dovrebbero avere come conseguenza che la
percentuale di prezzi del nostro capoluogo nel giro dei pochi mesi
si possa abbassare o ci sia un minimo di calmieramento.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Il tema è complesso, ha molte
sfaccettature e sta facendo la fortuna di molti opinionisti,
editorialisti in questo periodo...
(interruzione della Consigliera Squarzino Secondina, fuori
microfono)
... non lo dico alla Consigliera Squarzino, ma è un dibattito al
quale mancano alcuni elementi che tengono conto della realtà, come
dirò.
Prima questione: da un lato c'è un'interpellanza che mi chiede
una serie di cose, dall'altro c'è un'illustrazione che introduce
altri temi; mi ero preparato in parte una risposta relativa ai dati
de "Il Sole 24Ore", che immagino sono un pretesto per introdurre
l'argomento...
(nuova interruzione della Consigliera Squarzino Secondina,
fuori microfono)
... ma rispondo... In qualche modo mi è parso di cogliere, in
alcune questioni che la collega ha posto nella sua illustrazione,
alcuni temi che sfociano più nel sociale rispetto all'elemento
prezzi e contenimento, quindi ho qualche difficoltà ad affrontare i
due, ma ci proverò.
L'inchiesta de "Il Sole 24Ore" dice le solite cose che dicono
tutte le inchieste: rilevamento prezzi o rilevamenti di vario
genere intanto non sempre producono le stesse classifiche. Abbiamo
visto in quest'aula, senza parlare di noi, ma del Comune di Aosta,
le questioni della qualità della vita piuttosto che altre cose, a
seconda del soggetto di rilevazione che si occupa della questione
le classifiche che ne fuoriescono sono diversificate; "Il Sole
24Ore", però, si occupa di dati relativi ai prezzi dei principali
generi alimentari e ripropone una problematica che è stata
addirittura presa in carico a livello argomentativo dalla
Commissione europea, la quale ha detto una cosa che sfugge a molti:
la stessa Commissione europea e la stessa Unione europea non hanno
strumenti per intervenire in questo senso. Allora vorrei partire da
questo fatto, perché mi sembra che si debba sapere di cosa si parla
e che valga la pena di sottolineare un dato importante, rispetto al
quale molti glissano, altri lasciano che si dia per scontata la
possibilità che qualcuno intervenga per regolamentare la
materia.
In realtà è bene dire e insistere sul fatto che non è prevista
alcuna possibilità in materia in nessuna legge dello Stato, perché
il mercato, per delle ragioni che sono ovvie, non si può
regolamentare (o perlomeno non in questo modo). Lo Stato stesso è
impotente di fronte a questo fenomeno e vorrei dire - non mi
rivolgo alla collega Squarzino - che chi lascia intendere il
contrario, non dice la verità, anzi, crea confusione rendendo così
impossibile immaginare dei percorsi che aiutino ad uscire dalla
situazione. Perché è noto a tutti che gli strumenti che avevano una
qualche possibilità di regolare i prezzi del mercato, faccio
riferimento a questioni del passato, ma che il Consigliere Bortot
ed io ricordiamo bene, la scala mobile una volta, i meccanismi di
recupero dell'inflazione, il blocco dei prezzi su alcuni prodotti -
insomma, chi più ne ha più ne metta! -, oggi questi strumenti non
esistono più. D'altronde siamo in campagna elettorale delle
politiche, ho assistito ad alcuni dibattiti televisivi in questi
giorni e uno dei temi di carattere ideologico - i prezzi sono un
pretesto - è il seguente: reintroduciamo strumenti che non ci sono
più o non li reintroduciamo? Per dire quanto sia complessa e
difficile la materia e, ad oggi, tutti ammettono in modo esplicito,
anche dal punto di vista politico, che non ci sono strumenti
regolatori del mercato, anzi ne esistono alcuni, ma dirò dopo.
Non sono però compatibili questi strumenti che dicevo prima con
i principi di liberalizzazione che l'Unione europea e lo Stato
hanno fatto propri; oggi i criteri di liberalizzazione che il
"decreto Bersani" dell'agosto 2006 ha introdotto rafforzano i
principi del libero mercato e in una situazione di libero mercato è
libera la scelta dell'acquirente! D'altronde, lo stesso dr. Lirosi,
il famoso "Mister Prezzi" che si è occupato a lungo della
situazione dei consumatori e che interviene quasi tutti i giorni in
una rubrica radiofonica mattutina che ascolto, perché parla appunto
di consumatori - poi dirò perché mi occupo dei consumatori -,
riconosce che le possibilità di intervento sono assai limitate. Una
delle idee forti che è stata posta è stato l'intervento della
Guardia di Finanza, lo avrete letto sui giornali, ma quando si
legge questo non si intende che l'intervento della Guardia di
Finanza va a fissare i prezzi nei negozi. È invece inteso come un
soggetto che va a rilevare i prezzi ed è in grado di fare la giusta
tara fra il prezzo all'origine e il prezzo di immissione sul
mercato, per utilizzare uno strumento di carattere fiscale,
percepito in modo punitivo da parte del commerciante, e quindi come
un dissuasore al fatto di operare su certe politiche dei prezzi.
Perché se non ci diciamo la verità su queste cose, rischiamo di
dire anche delle bugie al di fuori, ai cittadini che hanno dei
problemi.
Lo stesso Lirosi, fra l'altro, lo ha confermato in un recente
incontro con personale del mio ufficio a Roma, ha sottolineato
quanto gli osservatori regionali rischino di essere, se non
inutili, improduttivi, o perlomeno contraddittori; è questo
l'elemento riferito all'indagine de "Il Sole 24Ore", perché
annunciare una necessità è una cosa, prenderne atto è importante,
ma gli strumenti non si fanno su delle rilevazioni che possono
essere difformi. Perché è stato incontrato il dr. Lirosi a Roma?
Semplicemente perché la Valle d'Aosta è candidata ad ospitare la
prossima Conferenza nazionale del Comitato utenti, che dovrà essere
prevista in questo periodo. Questi nuovi fatti legati alle elezioni
anticipate hanno fatto in modo che si riportasse questo convegno al
mese di settembre. Il tema che si era scelto era proprio quello
della questione dei prezzi, ne discuteremo a settembre perché non
potevamo convocare, in assenza di un ministro che sarebbe stato
oscurato per le ragioni della "par conditio"... e mettere in piedi
la struttura organizzativa qui che non potesse avere poi il giusto
rilievo... è questa la ragione per cui è stata rinviata, d'intesa
con il ministero, che con il parere conforme di tutte le Regioni
aveva affidato alla nostra Regione la gestione di questo
evento.
Si chiede se abbiamo preso o intendiamo prendere contatto con
una associazione dei consumatori presente in Valle: come è noto,
con l'entrata in vigore della legge n. 6/2004, è stato istituito il
Comitato regionale dei consumatori e degli utenti, le cui riunioni
dovrebbero consentire di assicurare un confronto con le diverse
associazioni dei consumatori sui diversi temi riguardanti la difesa
degli stessi, ivi incluso quello riguardante l'incremento dei
prezzi della nostra Regione; argomento, questo, che in effetti ha
formato oggetto di alcune prime riflessioni nel corso delle ultime
sedute del comitato. Ricordo che per la legge n. 6 sono il
Presidente di questo comitato, un onore che forse non merito, però
sono sovente a contatto con la situazione dei consumatori ed è
questa la ragione per cui rispondo, perché non c'è relazione al
fatto che io risponda in quanto l'Assessorato che presiedo ha la
competenza del commercio, in quanto oggi la competenza del
commercio che abbiamo è solo legata al fatto di fare delle leggi di
regolazione del sistema per quanto riguarda licenze e cose del
genere, ma senza alcuna attribuzione sulla questione prezzi. Io
considero che siano le associazioni dei consumatori alcuni dei
soggetti principali che possono contribuire a una regolazione dei
prezzi, ma... in quale modo? Ovviamente non possono intervenire a
far ridurre i prezzi, ma ci sono due operazioni che vanno
fatte.
Ho detto quanto pensavo prima degli osservatori, ma in realtà
una rilevazione prezzi fatta sul territorio è necessaria per avere
dei termini di paragone per poter fornire una corretta
informazione. Mi pare che in questo momento, se prendiamo tutti
atto che le forme di liberalizzazione del mercato siano quelle
rispetto alle quali tutti ci conformiamo - poi uno può anche non
essere d'accordo, immagino che il collega Bortot potrebbe dirmi che
non la pensa così e vorrebbe fare altre cose -, l'unica cosa che
può essere fatta è quella di indirizzare, aiutare i consumatori a
rivolgersi a delle forme di acquisto e consumo di beni più
favorevoli rispetto ad altre, ed è quello che fanno in genere le
associazioni dei consumatori nelle civiltà occidentali di tipo
capitalistico tipo Stati Uniti...
Abbiamo discusso del bilancio 2008 e avrete visto che nel
triennio sono stati considerevolmente aumentati rispetto al passato
i fondi relativi al funzionamento della associazione dei
consumatori; però ho detto a loro - e non so se l'ho detto anche in
occasione della discussione del bilancio, qui - che quell'aumento è
determinato non tanto e solo per finanziare le associazioni, ma per
fare in modo che si creassero alcuni strumenti da utilizzare in
forma comune e collegata per far fronte a situazioni di un certo
genere, e in questo caso doveva andare questa rilevazione prezzi
che ora ogni associazione fa un po' per conto proprio - alcune
mettendosi insieme, ma non in modo organizzato -, e soprattutto con
una informazione che vada verso l'esterno e aiuti i consumatori.
Sotto questo punto di vista abbiamo lavorato a una modifica della
legge n. 6, che consentisse, pur non declinando queste cose in modo
specifico perché non la volevamo ingabbiare in modo predeterminato,
di fissare alcuni principi da regolare poi con una deliberazione
applicativa; abbiamo lavorato sulla riforma della legge n. 6 che
praticamente è pronta, per andare a darci alcuni strumenti
relativamente a quei due punti di cui dicevo prima.
Le attività amministrative funzionano però con i tempi che hanno
e non mi aspettavo un po' di mesi fa che avremmo abbreviato la
legislatura di un mese e mezzo, perché questa legge sarebbe venuta
in Consiglio, ma non abbiamo avuto i tempi tecnici...
(nuova interruzione della Consigliera Squarzino Secondina,
fuori microfono)
... no, finiva a fine aprile, con 20 giorni di più, ma poi
questa scelta è stata confermata da quanto è sopravvenuto dopo con
la crisi di Governo; comunque questo documento è pronto e sarà uno
dei primi documenti che verrà posto all'attenzione del Consiglio
nella nuova legislatura.
Detto questo... quali azioni sono svolte per calmierare i
prezzi... perché quello è un progetto secondo me l'unico possibile,
ma bisogna un po' muoversi.
Ci sono state problematiche che hanno formato oggetto di
riflessione anche da parte di altri, in particolare con la
"Chambre", che ad oggi è il soggetto deputato alla rilevazione dei
prezzi in questa Regione, rispetto al quale le associazioni dei
consumatori devono poi rapportarsi. È stato rilevato in sede di
"Chambre" che la composizione del campione di rilevazione in
un'area come quella valdostana, dove ci sono grande distribuzione
ed esercizi mirati a una clientela turistica con esigenze
particolari, può portare facilmente, per ragioni che sono note a
tutti, risultati distorcenti: questo è stato evidenziato anche
nelle associazioni dei consumatori. È intenzione della "Chambre"
organizzare un incontro tecnico ad Aosta con responsabili
dell'ISTAT per quanto attiene la rilevazione dei prezzi, al fine di
verificare quali possono essere i limiti delle metodologie
attualmente utilizzate e quali altri strumenti conoscitivi
certificati possono essere messi in atto, allo scopo di ottenere
una fotografia rispondente della realtà.
Sul tema del caro prezzi, ci sono stati contatti informali fra
la "Chambre" e le associazioni dei consumatori e quelle della
distribuzione, perché per quanto riguarda le iniziative ritenute
più appropriate per affrontare concretamente queste problematiche
le rilevazioni della "Chambre" confermano il fatto che non
risultano utilmente percorribili interventi di carattere impositivo
e che questi discendono da meccanismi complessi, di cui abbiamo già
parlato. Serve quindi che ci sia la possibilità di concordare fra i
rappresentanti della domanda e dell'offerta in modo adeguatamente
programmato e pubblicizzato l'organizzazione di fasce e di
situazioni che possono consentire acquisti a prezzi più contenuti
rispetto a quelli correnti: questo non solo sul mercato del
conservato, quanto su quello fresco, che pone maggiori problemi. Ci
ha comunicato la "Chambre" che sono previsti, a breve, incontri
formali con i rappresentanti della domanda e dell'offerta per la
verifica della fattibilità di un accordo in questo senso. Seguiremo
la questione.
Sotto l'altro punto di vista, siccome su questo tema veniamo
sollecitati, ma è bene dire come sono le cose, è stata offerta alla
"Chambre" la disponibilità ad avere un momento di confronto
istituzionale da parte della Presidenza della Regione, con le
associazioni dei consumatori, grande e media distribuzione e
rappresentanti delle categorie degli esercenti commerciali; questo
se in questa fase non riusciranno a trovare un accordo e questa
intesa, sulla quale speriamo possano accordarsi. Non la faccio più
lunga, perché il tema richiederebbe ore di discussione.
Presidente
- La parola alla Consigliera Squarzino
Secondina.
Squarzino (Arc-VA)
- Grazie, Assessore. Non affronto i
grandi principi, perché questi li lasciamo a dibattiti diversi.
Prendo atto della parte conclusiva del suo intervento, là dove
riferisce quanto la "Chambre" sta facendo e là dove parla della
disponibilità della Regione ad essere presente a un tavolo per un
confronto istituzionale. Se lei permette, vorrei sottolineare
fortemente questo ultimo aspetto e lo faccio perché abbiamo degli
esempi concreti come la Regione Marche; sicuramente lei avrà avuto
modo di vedere un accordo per il contenimento dei prezzi al
consumo, è una deliberazione di Giunta che risale all'11 febbraio
2008 in cui c'è un accordo a livello istituzionale e associativo.
Ci sono la Regione Marche con il Presidente e l'Assessore al
commercio, il garante nazionale dei prezzi, le associazioni
imprenditoriali presenti (Commercio, Confesercenti...), le imprese
al commercio, le associazioni dei consumatori; insieme decidono di
individuare un paniere legato alle specificità della Regione per i
beni di largo consumo, includendovi prevalentemente prodotti
alimentari di larghissimo utilizzo (alimentari anche freschi, non
solo conservati). Credo che questa strada dovrebbe essere
percorribile in tempi brevi, non rinvierei questo problema alla
prossima legislatura, perché il problema dei prezzi con tutti i
limiti...
Pastoret
(fuori microfono) - ... ho parlato della legge,
io...
Squarzino (Arc-VA)
- ... sì, ho capito... quindi il
problema dei prezzi, con tutti i limiti che ha la rilevazione
ISTAT, va bene, vediamolo meglio, ma al di là dei dati ISTAT la
percezione della gente è che qui non so se sono più cari rispetto
all'Italia di 13, di 10, di 2, ma sono percepiti come cari alcuni
prodotti alimentari. Forse intervenire in questo senso, in attesa
che nella prossima legislatura ci sia la legge, credo che sia
ampiamente opportuno!
Presidente
- Vista l'ora, dichiaro conclusi per questa
mattinata i lavori dell'odierna seduta del Consiglio. I lavori
riprenderanno nel pomeriggio alle ore 15,30 con la discussione del
punto n. 19 dell'ordine del giorno.
La seduta è tolta.
---
La seduta termina alle ore 13.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK