Consiglio Regionale della Valle d'Aosta - Oggetto del Consiglio n. 1581 del 26 gennaio 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1581 del 26 gennaio 2011 - Resoconto
OGGETTO N. 1581/XIII - Interpellanza: "Revisione del progetto
per la messa in sicurezza e l'ammodernamento della strada statale
n. 26 nel tratto tra lo svincolo autostradale in comune di Quart ed
il confine est del capoluogo regionale".
Interpellanza
Ricordato che, con deliberazione della Giunta regionale n.
3086 del 6 novembre 2009, è stato approvato lo studio di
fattibilità per la messa in sicurezza, l'ammodernamento e la
riqualificazione della Strada Statale n. 26 della Valle d'Aosta,
nel tratto tra lo svincolo autostradale in Comune di Quart e il
confine est del capoluogo regionale nonché della connessa viabilità
locale e commerciale, di cui al protocollo d'intesa approvato con
deliberazione della Giunta regionale 752/2009;
Evidenziato che nella sopra richiamata deliberazione, nelle
premesse, si "Ricorda che l'Anas ha inserito nel Contratto di
Programma per l'appaltabilità 2007/2011, con appaltabilità 2010, la
messa in sicurezza e l'ammodernamento del tratto di strada statale
di cui si tratta";
Ricordato ancora che, il 22 settembre 2010, rispondendo ad
una interrogazione, l'Assessore Marco Viérin ha informato il
Consiglio regionale che "il progetto preliminare è stato inviato ai
Comuni di Saint-Christophe e Quart e si è poi dovuto procedere e
attivare il 17 marzo 2010 la procedura d'intesa... Ad aprile i
Comuni interessati hanno richiesto una documentazione integrativa
e, in data 3 settembre 2010, l'Anas ha trasmesso tale
documentazione";
Preso atto che, da quanto letto sul quotidiano La Stampa del
9 gennaio 2011, dopo diversi incontri, il progetto preliminare
dovrà essere modificato;
i sottoscritti Consiglieri regionali
Interpellano
l'Assessore regionale competente per sapere:
1) le ragioni che hanno determinato la necessità di una
revisione del progetto;
2) le intenzioni della Giunta regionale in merito;
3) se l'inevitabile prolungamento dei tempi influirà sul
Contratto di programma definito dall'Anas e ricordato nella
richiamata deliberazione della Giunta regionale.
F.to: Rigo - Carmela Fontana
Président
- La parole au Conseiller Rigo.
Rigo (PD)
- Grazie Presidente.
Ritorniamo ad affrontare il tema relativo alla riqualificazione
della Strada Statale n. 26 della Valle d'Aosta perché lo
consideriamo importante, forse non come dichiarato dall'Assessore
Marco Viérin il 28 marzo 2008 al settimanale
La Vallée
Notizie
:
"Il nuovo ingresso di Aosta dovrà avere il
significato che aveva l'Arco di Augusto per i Romani...
comunque un intervento necessario - ancora parole dell'Assessore -
in modo da rendere gradevole e sicura la percorrenza di ingresso
al capoluogo".
Aosta, come la gran parte delle città italiane, è dilagata nel
suo hinterland, creando una fascia di insediamenti sparsi che
spesso travalicano i confini amministrativi dei comuni circostanti.
La campagna di una volta si è pian piano urbanizzata ed è questo
quello che è successo fra il confine est della città e lo svincolo
autostradale. E così, senza criterio, tutte le reti urbane si sono
allungate per servire questi nuclei in gran parte commerciali,
determinando anomali e pericolosi percorsi viabili con conseguente
aggravamento dei problemi di mobilità e di ingresso al capoluogo,
non certo ottimali per una regione a vocazione turistica. Ecco
perché abbiamo apprezzato l'azione messa in campo su quel tratto di
strada dall'Amministrazione regionale: prima con l'approvazione del
protocollo d'intesa con l'ANAS del marzo 2009, poi con l'incarico
del 30 aprile per lo studio di fattibilità, infine con la sua
approvazione da parte della Giunta regionale il 6 novembre
2009.
"È partita l'operazione Porta di Aosta
- dichiarava a La
Stampa l'Assessore Viérin il 7 novembre 2009 -
il progetto è
ambizioso, ma necessario. Si tratta non solo di ridisegnare
l'ingresso nella città di Aosta ma ammodernare, riqualificare e
mettere in sicurezza un tratto di strada dal traffico intenso. E
anche mettere ordine e rendere più funzionale il traffico in quella
ragnatela di strade che servono per la viabilità interna nella zona
industriale e commerciale nata fra la strada e la zona
aeroporto".
Proprio per questo la deliberazione relativa
all'affido dell'incarico di consulenza per lo studio di fattibilità
era, correttamente, molto precisa e dettagliata. Un'opera, quindi,
importante e per questo con un costo notevole, 20.000.000 di euro,
"molti dei quali"
secondo l'Assessore
"contiamo
provengano da fonti ANAS".
A conclusione di questa premessa riassuntiva, ribadisco che come
gruppo consiliare del PD, da sempre, riteniamo questo intervento
non solo necessario, ma urgente. Ecco perché, leggendo il
quotidiano
La Stampa
del 9 gennaio di quest'anno, in cui
viene ridisegnato un altro progetto, ci siamo preoccupati per le
questioni che seguono.
I tempi: in risposta ad una nostra interrogazione, il 22
settembre scorso, l'Assessore Viérin ha informato il Consiglio che
il 17 marzo 2010 è stata attivata la procedura d'intesa, che ad
aprile i Comuni di Quart e Saint-Christophe hanno richiesto una
documentazione integrativa e, solo il 3 settembre 2010, l'ANAS ha
trasmesso tale documentazione. In sostanza, da marzo 2009, dalla
firma del protocollo ad oggi, sono ormai trascorsi due anni e
l'iter per la progettazione definitiva non è ancora concluso.
Le modifiche del tracciato: le osservazioni presentate
riguardano anche la riqualificazione vera e propria della Strada
Statale 26... così abbiamo capito... quindi gli obiettivi contenuti
nel disciplinare d'incarico dell'aprile 2009 rimangono validi e di
conseguenza viene ridisegnata solo la viabilità della zona
commerciale? In sostanza vogliamo sapere se l'intervento continuerà
ad interessare tutto l'asse viabile della Strada Statale in comune
di Quart, per essere preciso la strada su cui si affacciano Motor
America, Self, Musumeci, Conbipel, oppure no.
Gli imprevisti: la proposta della rotonda sullo svincolo
autostradale è stata concordata con la Società Autostrade
Valdostane S.p.A. oppure quanto meno conosciamo il loro
orientamento favorevole?
I finanziamenti: nelle deliberazioni si ricorda sempre che
l'ANAS ha inserito quest'opera nel contratto di programma per
l'appaltabilità 2007-2011, con appaltabilità 2010; oggi siamo nel
2011 e non abbiamo ancora la progettazione definitiva, quindi mi
pare difficile appaltare l'opera entro quest'anno. Ben al di là
degli auspici dell'Assessore che, a novembre 2009, a La Stampa
dichiarava:
"Il via ai lavori condizionato dalle trattative con
l'ANAS per i finanziamenti è ipotizzato e auspicato per l'inizio
2011".
L'uniformità e la gradevolezza (parole molto care all'Assessore
Viérin): le modifiche suggerite renderanno ancora possibile quella
"
sistemazione ambientale e di arredo delle fasce in aderenza
lungo tutta la strada statale con l'inserimento di elementi
tipologici e naturali caratteristici della nostra regione, in modo
da rendere gradevole la percorrenza di ingresso al capoluogo
" -
sono parole dell'Assessore - e non pregiudicheranno, quelle
modifiche, l'armonia progettuale con il raccordo fra la Strada
Statale 26 e la strada regionale 34 in Regione Sogno, raccordo
recentemente appaltato?
Infine, anche se non era contenuta nell'interpellanza, vorrei
avere notizie in merito all'entrata est di Aosta e al suo imbocco
con il cavalcavia. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Ringrazio il collega Rigo di
aver ricordato...e posso confermare tutto quello che ho affermato,
anzi, è un obiettivo ambizioso; a marzo, prima delle elezioni, l'ho
detto in maniera molto chiara e con soddisfazione: questo obiettivo
è ambizioso perché è stato inserito nel programma di maggioranza
come obiettivo prioritario. È chiaro che un obiettivo prioritario
deve essere quello, come stiamo facendo con le rotonde di
Châtillon, Fénis e Nus, dove anche gli altri enti devono mettere un
pezzo della spesa; di conseguenza, quando gli altri enti non
mettono un pezzo della spesa, i tempi si allungano, però mi sembra
che sia il modo più serio per affrontare le questioni. Come sta
arrivando in dirittura di arrivo il discorso della rotonda tanto
caro a Cerise e a Tibaldi, a breve riusciremo anche a dare questa
notizia, dove ci sarà una compartecipazione di altri enti alla
spesa. Anche qui il percorso è identico, solo che ha un obiettivo
più impegnativo...vogliamo chiamarlo più nobile?...io direi più
impegnativo, cioè il coinvolgimento di tutti. Quindi tutte le fasi
avviate sono state fasi indispensabili a seguito dell'approvazione
del preliminare, proprio perché il preliminare è stata una base di
confronto soprattutto con gli enti locali interessati, i Comuni di
Quart e Saint-Christophe, e soprattutto con i cittadini. Forse è la
prima esperienza in questo senso e ANAS la vedeva un po' così, ma
che è servita tantissimo, perché da quegli incontri abbiamo
ottenuto suggestioni, consigli, domande, che sono serviti, in
questi nove mesi, per verificare in maniera trasversale e compiuta
l'opera in progetto.
Questo percorso chiaramente non è totalmente concluso, perché
noi dobbiamo anche capire che sono nate - durante questo percorso -
idee molto interessanti, tipo quella a cui si riferiva il collega
Rigo, cioè vedere se quell'inserimento che abbiamo voluto fare
nell'intesa con ANAS...cioè non solo quel tratto di strada, ma
anche della viabilità locale, perché alcune questioni dobbiamo
affrontarle anche sulla viabilità locale, con i Comuni di Quart e
Saint-Christophe, quindi ricordo che l'intesa riguardava anche
quell'aspetto; pertanto, insieme all'intervento, ci saranno anche
tratti di viabilità locale che potrebbero essere migliorati, anche
se qui - come il collega Rigo sa - situazioni come quelle generano
tematiche e problematiche molto superiori rispetto a zone edificate
in maniera diversa.
Noi ereditiamo una situazione dove non abbiamo creato il massimo
per una porta ad Aosta, ma abbiamo realizzato negli anni una
situazione che oggi è lì, da vedere, per cui ribadisco che se i
romani ci hanno lasciato l'Arco d'Augusto come porta di Aosta...noi
abbiamo purtroppo quella situazione che dobbiamo cercare di
migliorare al massimo, con delle condizioni...non possiamo andare a
demolire tutti i fabbricati, i capannoni o le attività commerciali!
Sta lì la complessità della questione e soprattutto nel fare un
progetto che sia perlomeno condiviso dalla gran parte di chi, dopo,
ne usufruirà maggiormente, cioè gli abitanti dei Comuni interessati
e i cittadini che hanno le loro attività commerciali nella zona,
soprattutto in un momento di grave crisi generale ed economica.
Detto questo, posso dire che la Giunta ha questo obiettivo che
continua nel tempo e che stiamo definendo l'ultima convenzione che
prenda atto di queste cose, come richiamava l'intesa, ma posso dire
anche con soddisfazione che l'ANAS ha già avviato l'affidamento del
progetto definitivo. Questo vuol dire che per recuperare un po' di
tempo l'ANAS ha già definito l'incarico, che può essere - questi
sono i tempi di ANAS - fra uno, due o tre mesi, e gli aggiudicatari
dell'affidamento da parte di ANAS dovranno confrontarsi con tutto
il lavoro che si sta facendo preliminarmente per realizzare poi un
progetto definitivo che tenga conto delle esigenze dei due Comuni e
delle esigenze che abbiamo detto aver riscontrato nelle riunioni
pubbliche con i cittadini interessati. Tutto questo in una
situazione dove l'ANAS - qui devo ringraziarla - ha avuto nel 2010
e avrà anche nel 2011 gravi difficoltà finanziarie, vista la
situazione nazionale, però la volontà che ha dimostrato è quella
che si è già proceduto al bando di gare. Credo che in questi giorni
ci sia l'affidamento, mi sembra che il collega Rigo nelle premesse
lo abbia citato, e credo che su questo, con difficoltà - che
conoscevamo già all'origine -, gli obiettivi primari che noi ci
siamo posti rimangono ben vivi, anzi sono supportati dal cammino
che stiamo facendo.
Posso dire al collega Rigo che questa necessità è una cosa che
condividiamo totalmente e anche il discorso dell'ingresso ad Aosta,
perché mancherebbe quel tratto che ha inizio dalla sede attuale dei
vigili del fuoco vicino al
Miroir
, da lì in poi la strada
non è più di competenza ANAS, ma è stata trasferita dal 1961 al
Comune; lì abbiamo fatto due o tre incontri e, a breve, la Giunta
regionale sarà pronta ad approvare un'intesa per avviare il primo
percorso e quindi verificare la fattibilità di quel tratto che
dovrebbe andare da lì fino a dopo il cavalcavia. Credo che
precisamente lo possiamo anche definire fino alla nuova rotonda che
va verso Porossan. A breve potremo dare anche questa notizia, però
questa bozza di convenzione è al vaglio attualmente da parte del
Comune di Aosta e, non appena avremo conferma di questa proposta di
convenzione, sicuramente anche questo percorso procederà. Nel
frattempo abbiamo fatto le riunioni che Rigo aveva anche citato in
quest'aula, credo che siano tre o quattro, e da quelle riunioni
sono nate le premesse per redigere questa intesa, che sarà
formalizzata a breve.
Président
- La parole au Conseiller Rigo.
Rigo (PD)
- Grazie Presidente. Ringrazio l'Assessore per
le informazioni date, in particolare per quanto riguarda il
confronto con l'Amministrazione comunale di Aosta per addivenire ad
un accordo che interessa l'entrata est del capoluogo.
Sono contento che oggi l'Assessore confermi che quest'opera è
importante e che è all'attenzione massima del Governo regionale. Mi
fa anche piacere che attorno a quest'opera sia stato attivato il
massimo di concertazione, diceva l'Assessore non solo con i Comuni,
che è d'obbligo, ma anche con i cittadini. Speriamo che la stessa
premura sia adoperata in futuro anche per altri interventi.
Dalle parole dell'Assessore mi sembra di aver capito che il
progetto necessita di verifiche e di aggiornamenti rispetto anche a
quest'opera di concertazione che è stata attivata; spero che le
verifiche e gli aggiornamenti guardino anche all'interesse
generale, di un'opera che deve avere caratteristiche regionali, mi
permetto elencare alcuni punti per noi rilevanti. Il primo è la
celerità, l'attendiamo da anni e quindi chiediamo celerità massima
rispetto a questo intervento; la seconda cosa è la sicurezza: la
sicurezza negli attraversamenti, la sicurezza per tutte le persone
che quotidianamente si recano in questi centri commerciali, che
hanno necessità di attraversamenti pedonali della stessa Strada
Statale, e anche armonia progettuale...visto che facciamo un'opera
rilevante, facciamola con gusto, con decoro. Ultima osservazione:
facilitiamo i turisti ad accedere alla città, non mettiamo
difficoltà ulteriori a quelle che già ci sono adesso.
Spero che queste considerazioni siano tenute a mente anche
dall'Assessore e che il progetto le contenga tutte. Non ha parlato
dei finanziamenti...spero che questo prolungamento dei tempi e
questo non poter appaltare l'opera entro il 2011 non comporti alcun
intoppo dal punto di vista finanziario.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK