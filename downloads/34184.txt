Consiglio Regionale della Valle d'Aosta - Oggetto del Consiglio n. 2091 del 23 novembre 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
UNIONE EUROPEA E RAPPORTI INTERNAZIONALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2091 del 23 novembre 2011 - Resoconto
OGGETTO N. 2091/XIII - Approvazione di risoluzione: "Sostegno
alle iniziative per combattere la violenza contro le
donne".
Risoluzione
Il Consiglio regionale della Valle d'Aosta/
Vallée
d'Aoste
Preso atto che il 7 aprile 2011 il Comitato dei Ministri del
Consiglio d'Europa ha approvato la Convenzione in materia di
prevenzione e contrasto della violenza sulle donne, anche in ambito
domestico;
Rilevato che la Convenzione è il primo strumento in Europa a
creare un quadro giuridico completo per combattere la violenza
contro le donne tramite la prevenzione, la protezione, l'azione
giudiziaria e il supporto alle vittime;
Considerato che la violenza contro le donne costituisce un
fenomeno in costante espansione;
Rilevato che in Italia circa 6 milioni di donne, tra i 16 e i
70 anni, sono state vittime della violenza di un uomo nel corso
della loro vita e che circa il 14% delle donne con un rapporto di
coppia, attuale o precedente, ha subito almeno una violenza tra le
mura domestiche;
Considerato inoltre che, secondo i dati forniti dal "Primo
rapporto sullo stato delle pari opportunità" presentato dalla
Consulta regionale per le pari opportunità, anche in Valle d'Aosta
la violenza contro le donne è in aumento e tocca età e strati
sociali diversi;
Atteso che è sempre maggiore la consapevolezza della gravità
del fenomeno della violenza sulle donne, sia a livello
istituzionale che mediatico, e che sono necessarie, quindi, delle
azioni coordinate sia a livello regionale, nazionale, europeo e
internazionale per la prevenzione, la tutela delle vittime e la
repressione del fenomeno stesso;
Atteso che il 25 novembre si celebra la Giornata
internazionale contro la violenza sulle donne, istituita con la
Risoluzione 54/134 dell'ONU, al fine di sensibilizzare i governi,
le istituzioni e la società civile su questo drammatico
fenomeno;
Atteso che una normativa che contrasti e reprima la violenza
di genere, intesa come forma di sopruso, di riduzione della libertà
personale, di sopraffazione sulla vita della donna, si pone tra gli
obbiettivi prioritari di un sistema democratico;
Considerata la sensibilità del nostro Paese per il fenomeno
della violenza sulle donne, anche alla luce dell'introduzione del
reato di atti persecutori (c.d. stalking) all'articolo 612-bis del
codice penale;
Considerata la sensibilità del nostro governo regionale che
con altre istituzioni e soggetti della società civile non solo ha
rafforzato le sinergie della "Rete del 25 novembre", ma ha
aumentato i posti di accoglienza delle donne vittime di violenza da
10 a 15;
Invita
i Parlamentari valdostani a verificare le motivazioni per le
quali il Governo italiano non ha ancora provveduto a firmare la
Convenzione in materia di prevenzione e contrasto della violenza
sulle donne, approvata dal Comitato dei Ministri del Consiglio
d'Europa il 7 aprile 2011 e ad oggi firmata da 17 Paesi, in
considerazione anche dell'attiva partecipazione del nostro Paese
alla stesura della Convenzione stessa e a sollecitare il Governo
italiano affinché si provveda alla firma e alla successiva ratifica
della Convenzione stessa;
Impegna
la Giunta regionale a sostenere iniziative che vanno nella
direzione della prevenzione e della lotta contro la violenza sulle
donne.
F.to:
Emily Rini - Carmela Fontana - Manuela Zublena -
Patrizia Morelli - Hélène Impérial
Presidente
- La parola alla Consigliera Segretaria Emily
Rini.
Rini (UV)
- Prima di illustrarvi in maniera molto
sintetica il contenuto di questa risoluzione, permettetemi di
ringraziare le colleghe che con me hanno firmato e naturalmente
condiviso tale testo. Quella della violenza sulle donne è una
tematica troppo spesso banalizzata, invece merita per la sua
gravità e per la sua crescente diffusione il massimo rispetto e la
nostra massima attenzione. Per sottolineare brevemente l'importanza
e la gravità di questo triste fenomeno, permettetemi di fornirvi
velocemente solo alcuni dati relativi al 2010 in Italia: nel corso
di tale anno sono state uccise per mano di uomini 127 donne, 8 in
più dell'anno precedente e 15 in più rispetto al 2007. I dati poi
confermano una circostanza aggravante particolarmente triste data
dal fatto che è purtroppo sempre più spesso l'ambiente domestico il
luogo dove la donna rischia maggiormente la sua vita. Infatti di
queste 127 donne uccise nel 2010, il 78 percento è rappresentato da
italiane e il 79 percento dei reati commessi sono stati commessi da
soggetti italiani. Questo per smentire quel luogo comune in cui
spesso si scarica la colpa sul fenomeno dell'immigrazione spesso
clandestina. Nel 54 percento dei casi la donna trova la propria
morte all'interno di una relazione di coppia e solamente nel 4
percento dei casi l'autore di questi fatti è uno sconosciuto.
Anche in Valle d'Aosta, seppure con dati notevolmente diversi,
fortunatamente, il fenomeno è in continua crescita, perché, quando
si parla di violenza, non si parla solo di violenza fisica, ma
anche psicologica; nel 2009 infatti in Valle d'Aosta al pronto
soccorso si sono presentate 153 vittime, circa 40 in più rispetto
al 2006.
Mi preme sottolineare però come in questi anni tanto sia stato
fatto nella direzione della prevenzione della violenza ai danni
delle donne, una su tutte l'approvazione nel 2009 della cosiddetta
"legge sullo
stalking
", che, introducendo l'articolo 612 bis
al Codice penale, ha configurato il reato di
stalking
.
Questa norma è uno strumento particolarmente efficace ai fini della
tutela delle donne e anche degli uomini - dai dati risulta che i
casi sono anche in crescita - vittime di atti persecutori.
Nel merito con questa risoluzione si prende atto che il 7 aprile
2011 il Consiglio d'Europa ha approvato una convenzione in materia
di prevenzione e contrasto della violenza sulle donne, con una
particolare attenzione alla violenza compiuta proprio all'interno
delle mura domestiche. Questa convenzione ad oggi è stata firmata
da 17 Stati europei, l'Italia, pur avendo partecipato attivamente
tramite il Ministero per le pari opportunità a tutto l'iter di
approvazione, ad oggi non l'ha ancora firmata. La convenzione dopo
la firma richiede una ratifica, quindi i tempi si allungano. Con la
risoluzione chiediamo ai nostri Parlamentari di impegnarsi per
capire anzitutto la
ratio
che sta alla base della scelta di
non avere ancora firmato tale convenzione e di sollecitare per
quanto sia possibile la firma della stessa, per poi avere la
conseguente ratifica.
Presidente
- La parola alla Consigliera Carmela
Fontana.
Fontana (PD)
- Grazie Presidente.
La violenza contro le donne continua a essere nel nostro Paese
un fenomeno di pesantissima gravità. Secondo gli ultimi dati
disponibili elaborati dall'ISTAT nel 2007 riferiti al 2006, sono
6.743.000 le donne dai 16 ai 70 anni che sono rimaste vittime di
molestie o violenze, psichiche, fisiche o sessuali nel corso della
vita; circa un milione di donne ha subito stupri o tentati stupri,
il 4,8 percento della popolazione femminile globale; il 14,3
percento delle donne ha subito almeno una violenza fisica o
sessuale dal proprio partner, il 24,7 percento delle donne ha
subito violenze da un altro uomo; 2.077.000 donne hanno subito
comportamenti persecutori di
stalking
dai partner al momento
della separazione. Va aggiunto che moltissimi episodi di violenza
non vengono denunciati. I dati relativi alle denunce inoltre
stimano che dal 45 al 70 percento dei casi siano da collocare nel
contesto familiare o di coppia. Alla luce di questi dati, numerose
iniziative parlamentari, risoluzioni delle Nazioni Unite, del
Parlamento europeo e di organismi sovranazionali hanno sancito
impegni degli Stati e dei Governi tesi a combattere tale piaga
individuando comuni obiettivi e misure da attuare.
Nello scorso mese di maggio si sono svolti a Istanbul i lavori
che hanno varato la Convenzione europea per la prevenzione e la
lotta alla violenza sulle donne, trattato che rappresenterebbe il
primo strumento giuridicamente vincolante in Europa per la
creazione di un quadro giuridico completo per combattere la
violenza tramite la prevenzione, l'azione giudiziaria e il supporto
alle vittime. Nel testo sono indicate una serie di misure che gli
Stati devono adottare per prevenire la violenza, proteggere le
vittime e perseguire gli autori dei reati, in particolare la
convenzione prevede che siano sanzionate le violenze contro le
donne, i matrimoni forzati, le mutilazioni genitali, lo
stalking
, le violenze fisiche e sessuali. Nel documento è
inoltre prevista la creazione di un sistema di monitoraggio.
La convenzione, frutto di due anni di lavoro, attiva se
ratificata da almeno 10 Paesi, è stata approvata a Istanbul l'11
maggio 2011 ed è già stata firmata da 17 Paesi, mentre non risulta
che il Governo italiano abbia provveduto oggi alla firma. Nel corso
della diciottesima Conferenza internazionale contro la violenza di
genere svoltasi a Roma dall'11 al 13 ottobre 2011, a cui hanno
preso parte circa 500 donne di tutta Europa, rappresentanti
istituzionali, centri antiviolenza, esperte, è stato chiesto al
Governo italiano con un documento di rafforzare e sostenere le reti
dei centri antiviolenza e di firmare la Convenzione per la
prevenzione e la lotta alla violenza contro le donne. Pochi giorni
dopo, il 18 ottobre 2011, i Parlamentari del PD, prima firmataria
Susanna Cenni, hanno interrogato il Governo per conoscere le
motivazioni per le quali non aveva ancora aderito a tale
convenzione, nonostante il documento rappresentasse il primo
strumento giuridico internazionale vincolante per contrastare e
prevenire con efficacia un gravissimo fenomeno che, dai dati citati
in premessa, coinvolge direttamente circa un quarto della
popolazione femminile, i cui reati rimangono per la maggior parte
impuniti, e per sapere se aveva l'intenzione - e in quali tempi -
di assumere iniziative per la firma e la ratifica di questa
importante convenzione internazionale. Alla luce di quanto detto,
se questo Consiglio oggi vorrà invitare anche i Parlamentari
valdostani ad unirsi a tale appello, lo riterremo molto positivo,
sperando nella maggiore disponibilità del "Governo Monti" e
auspichiamo che altrettanta sensibilità venga manifestata dal
Governo regionale visto che i dati sulla violenza anche nella
nostra regione sono allarmanti.
I dati riportati dal primo rapporto sullo stato delle pari
opportunità presentati dalla Consulta regionale per le pari
opportunità infatti evidenziano, secondo un'indagine ISTAT del
2006, che più di un terzo delle donne nella sua vita è stata
vittima di violenze. Nel 2009 in Valle d'Aosta al pronto soccorso
si sono presentate 153 vittime, circa 40 in più rispetto al 2006.
"Questi dati
- si dice nel rapporto -
sono di difficile
interpretazione, perché mostrano un volto della Regione inatteso
rispetto al livello di benessere complessivo che si registra"
.
Si tratta di un segnale di incremento della violenza o piuttosto di
una maggiore emersione del fenomeno, forse sospinta dalla fiducia
nelle organizzazioni che si propongono di sostenere le vittime?
Infatti molti sono i soggetti in Valle che si sono attrezzati per
offrire tutela alle donne che con coraggio denunciano gli abusi e
le violenze. Questi centri offrono servizi di ascolto, supporto
sociale, prima accoglienza, soccorso medico e consulenza legale.
Sono soggetti che si stanno interrogando sulle dinamiche che
producono questa violenza e riflettono sulle situazioni, anche se
sulla base di pochi casi. Ad esempio, le donne che nel corso
dell'ultimo anno si sono rivolte all'
Arcolaio
sono
coniugate, in sei casi su otto con figli, hanno subito
prevalentemente violenza psicologica ed economica, ma anche
percosse e molestie sessuali. Ai Carabinieri di Aosta sono arrivate
otto chiamate per violenza fisica e una per violenza sessuale, sei
di queste chiamate erano di donne giovani fra i 25 e i 34 anni;
altre ventiquattro donne hanno contattato il Centro
Donne contro
la violenza
, con diciannove di queste donne sono stati fatti
dei colloqui e a quindici di loro è stata offerta la consulenza
legale. Le statistiche elaborate su questi pochi casi ci mostrano
ancora un quadro di violenza che tocca età e strati sociali diversi
e che è poco visibile dall'esterno; si tratta infatti di violenze
che per loro natura non implicano necessariamente manifestazioni
evidenti. Sono coinvolte nella maggior parte dei casi donne
italiane (68 percento) fra i 35 e i 44 anni, il 41 percento
coniugate, il 65 percento con figli, il 78 percento donne che
arrivano alla denuncia solo dopo periodi molto lunghi di abusi
subiti. Nel 39 percento dei casi la violenza dura da tre a cinque
anni, mentre nel 22 percento dei casi dura da oltre 10 anni.
È necessario avere in ogni caso presente che la violenza, con
particolare riferimento a quella domestica, non è un fenomeno che
trova le sue origini in una specifica condizione sociale, etnica o
a livello di istruzione, ma è un problema che tocca tutti gli
strati sociali e ciò rende ancora più difficile intercettare le
vittime e soprattutto i molestatori. Rendo merito in tal senso alle
mie colleghe Consigliere e a tutte le componenti della Consulta
regionale per le pari opportunità, che lo scorso anno, grazie alla
presentazione del primo rapporto sullo stato delle pari opportunità
in Valle d'Aosta, hanno ancora una volta messo in luce questi dati,
che ogni anno il gruppo inter-istituzionale sul disagio femminile
bene evidenzia nella giornata del 25 novembre e nel suo lavoro
costante. È importante quindi, visti i dati riscontrati e ottenuti
grazie al lavoro del gruppo inter-istituzionale sul disagio
femminile, chiedere un impegno sempre maggiore della Giunta per
rafforzare la "rete del 25 novembre", valorizzando soprattutto le
campagne di sensibilizzazione rivolte alla prevenzione e alla lotta
contro la violenza sulle donne. Grazie.
Presidente
- La parola al Consigliere Tibaldi.
Tibaldi (PdL)
- Grazie Presidente.
Non per entrare in un campo, che è quanto mai rappresentato in
maniera ottimale e dignitosa in questo consesso da cinque
Consigliere, ma mi permetto di evidenziare che nel documento
innanzitutto non mi sarebbe dispiaciuto sentire un accenno più
passionale - visto che voi donne siete capaci di trasmettere
passione in molti momenti della vita - quando si fa riferimento al
612 bis del Codice penale, ovvero al reato di
stalking
riguardante le molestie alle donne. È un reato che è stato
introdotto dal "Governo Berlusconi", in particolare dal Ministro
delle pari opportunità Mara Carfagna; ho sentito qualche passaggio
piuttosto superficiale e velato, invece credo che questa iniziativa
dell'ex Governo, e in particolare dell'ex Ministro, abbia
costituito una svolta significativa nella lotta dura - e non ancora
vinta come avete sottolineato - contro la violenza di ogni tipo
alle donne.
La seconda osservazione riguarda invece la parte impegnativa
della risoluzione: è giusto invitare i Parlamentari valdostani,
sicuramente come coloro che sono gli emissari del messaggio
regionale nelle sedi parlamentari, ad effettuare una serie di
azioni di collegamento relativamente a quanto viene votato dal
nostro Consiglio e a proporlo nelle sedi competenti a Roma; mi pare
però che nella lista dei Ministri del nuovo "Governo Monti" ci sia
anche un Ministro che si occupa di pari opportunità, il Ministro
Elsa Fornero, e ritengo sia doveroso inserirlo come destinatario di
questa risoluzione che l'Assemblea si prepara ad approvare; non so
se sia il caso di aggiungere una parte emendativa...a meno che le
firmatarie non ritengano di coinvolgerlo.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente.
Di ritorno dal primo Forum delle elette nelle Assemblee
legislative nelle Regioni e Province autonome, che si è svolto a
Roma il 17-18 novembre scorso e che ha dibattuto dell'importanza di
affermare una pari rappresentanza dei generi nelle istituzioni e
nella politica, credo che appaia ancora più urgente e prioritario
affrontare il problema della violenza contro le donne; un fenomeno
che purtroppo interessa troppe donne e a partire proprio dal
contesto familiare, quello più intimo e difficile da far emergere.
Violenza che si manifesta sotto diverse forme, come è stato
ricordato dalla collega Fontana, da quella fisica a quella
psicologica, violenza che limita la libertà e la piena affermazione
della donna nella società. È un fenomeno che non dà segnali di
diminuzione, sulla base dei dati che abbiamo sentito, e che impone
soprattutto a chi, come noi, si trova nelle sedi legislative e
decisionali di farcene carico per porre in atto ogni utile
iniziativa di contrasto. Per questo motivo appare urgente che
questa Assemblea, per il tramite dei Parlamentari, promuova la
ratifica della Convenzione in materia di prevenzione e contrasto
della violenza sulle donne, che è stata approvata dal Comitato dei
Ministri del Consiglio d'Europa nello scorso aprile. Ritengo sia un
atto di responsabilità e di presa di coscienza di un fenomeno che
non può essere ulteriormente tollerato in una società democratica
impegnata per una piena affermazione della parità di genere. Per
quanto riguarda la proposta di coinvolgimento del nuovo Ministro,
credo che questo sia implicito nella risoluzione.
Presidente
- La parola al Consigliere Agostino.
Agostino (UV)
- Grazie.
Volevo intervenire velocemente anche per "spezzare mezza lancia"
a favore degli uomini, quando si parla di
stalking
in Valle
d'Aosta, ricordiamo che ci sono anche le donne, anzi soprattutto!
Mi confortano i dati della collega Rini, dove risulta che donne
morte in Valle d'Aosta non ce ne sono, meno male! Centoventisette
donne uccise in Italia, ma in Valle d'Aosta neanche una, qui -
purtroppo - solo botte, ossia si sono presentate al pronto soccorso
153... Leggendo la storia dello
stalking
...guardate che tale
reato viene commesso anche da parte delle donne verso gli uomini,
anzi mi risulta che in Valle d'Aosta sono più le donne a
perseguitare gli uomini! Magari le donne prendono più botte, ma lo
stalking
è molto più praticato da parte delle donne verso
gli uomini. Con tutta la mia solidarietà quindi io questa
risoluzione la voto e la stravoto, però spezziamo una piccola
lancia a favore dello
stalking
verso i maschi...
Presidente
- Se non vi sono altri interventi, dichiaro
chiusa la discussione generale. Pongo in votazione la
risoluzione:
Consiglieri presenti, votanti e favorevoli: 33
Il Consiglio approva all'unanimità.
Presidente
- Con questa votazione abbiamo concluso i
nostri lavori.
La seduta è tolta.
---
L'adunanza termina alle ore 16,18.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK