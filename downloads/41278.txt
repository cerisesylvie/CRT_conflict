Consiglio Regionale della Valle d'Aosta - Oggetto del Consiglio n. 438 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMMINISTRAZIONE REGIONALE
Celebrazioni
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 438 del 20 febbraio 2019 - Resoconto
OGGETTO N. 438/XV - Interpellanza: "Sollecitazione delle
istituzioni scolastiche ad una maggiore adesione alle iniziative
organizzate per celebrare la Giornata del Ricordo".
Rollandin (Presidente)
- Punto 33 all'ordine del giorno.
Ha chiesto la parola il collega Manfrin; ne ha facoltà.
Manfrin (LEGA VDA)
- Cominciamo con il dire - e lo posso
dire in maniera orgogliosa - che finalmente anche in Valle d'Aosta
si è tenuta una celebrazione della Giornata del Ricordo, che rende
appunto davvero merito alla memoria di coloro che vennero
infoibati, uccisi e infilati nelle doline carsiche che conosciamo.
È una celebrazione che non vi era mai stata dal 2004 ad oggi, anno
in cui venne approvata la Giornata del Ricordo; venne istituita con
legge nel 2004 e fu prevista per la giornata del 10 febbraio. Dal
2004 io sono stato Presidente - e lo sono tuttora - del "Comitato
10 febbraio", per quanto riguarda la Valle d'Aosta, che si occupa
appunto di perpetrare il ricordo dei martiri delle foibe e degli
esuli di Istria, Fiume e Dalmazia. Dicevo che tale celebrazione è
stata un qualcosa di straordinario. A questo proposito intendo
ringraziare il Presidente del Consiglio, l'Ufficio di Presidenza e
il collega Distort che ha proposto questa iniziativa all'interno
dell'Ufficio di Presidenza, perché quella serata teatrale tenutasi
alla Cittadella dei Giovani il 15 febbraio è stato un qualcosa di
davvero straordinario. Davide Giandrini, che è colui che ha fatto
lo spettacolo in maniera davvero magistrale, è riuscito a
restituire il senso vivido del ricordo, ha fatto vivere ai presenti
quegli attimi di orrore, raccontando una piccola storia e
interpretandola con poche musiche, poche luci, ma con tanto e tanto
trasporto.
Questa manifestazione - ci tengo a ribadirlo: davvero
straordinaria, perché ha reso in maniera quasi tattile direi tutto
l'orrore di quella tragedia - è stata però funestata da un fatto
assolutamente increscioso, ovvero la mancata adesione delle scuole
all'invito della presenza del Consiglio per questo evento. Ho
registrato questa assenza in maniera assolutamente negativa,
negativissima potremmo dire, perché pensare che nemmeno una scuola,
nemmeno una classe in tutta la Valle d'Aosta possa aderire ad una
manifestazione di questo tipo, quella in cui si spiega come venne
perpetrato per motivi esclusivamente politici ed etnici l'omicidio
di decine di migliaia di persone, credo sia davvero deprecabile.
Così come spiegare cosa fu l'esodo dei 350.000 cittadini istriani,
fiumani e dalmati che dovettero da un giorno all'altro abbandonare
le proprie case, perché quel territorio non era più territorio
italiano e vennero costretti a scegliere se diventare fedeli
sudditi del regime comunista del Maresciallo Tito oppure rimanere
italiani. Ebbene, 350.000 persone scelsero la libertà, scelsero
quindi di trovare rifugio nel nostro Paese e divennero appunto dei
veri profughi che si trovarono da un momento all'altro senza casa,
senza mobili, senza alcun possedimento terreno, ad affrontare
davvero grandissime sfide. Per mantenere viva la memoria di quanto
accadde, per fare in modo che non accada mai più e che mai più
un'ideologia così avvelenante possa condurre a tragedie di quel
tipo, sarebbe stato davvero utile, davvero importante e davvero
prezioso che tutte le istituzioni scolastiche, tutte le classi e
tutti gli studenti della Valle d'Aosta potessero partecipare e
vedere sentendosi raccontare che cosa fu quell'orrore.
Mi sono chiesto qual è la motivazione di questo rifiuto. Il mio
augurio è che non sia avvenuto per motivi politici, me lo auguro
vivamente, però mi limito a fare un'osservazione. Per la
celebrazione della manifestazione in ricordo della Shoah - e non
vogliamo fare certo classifiche fra tragedie - vi è stata una
larghissima partecipazione proprio delle scuole, ma le stesse
scuole però non hanno sentito l'esigenza di mostrare la stessa
solerzia dell'occasione della celebrazione del 10 febbraio. Per
questo motivo, considerata anche l'importanza del tema, chiedo
all'Assessore competente di conoscere quali siano le cause di una
tale mancata partecipazione e se sia intenzione da parte
dell'Amministrazione regionale sensibilizzare le istituzioni
scolastiche su questo tema per favorirne in futuro la
partecipazione.
Presidente
- Chiede la parola l'Assessore Certan; ne ha
facoltà.
Certan (ALPE)
- Per quanto riguarda il sollecitare le
istituzioni scolastiche ad una maggiore adesione alle iniziative
organizzate per celebrare la Giornata del Ricordo, lei mi fa due
quesiti, collega Manfrin. Il primo riguarda le motivazioni di tale
scarsa affluenza. L'Assessorato dell'istruzione, università,
ricerca e politiche giovanili promuovere tutte le iniziative
regionali, nazionali ed internazionali legate all'insegnamento di
cittadinanza e costituzione nelle quali rientrano le celebrazioni
delle solennità civili nazionali, tra cui il Giorno della Memoria,
istituito con legge 20 luglio 2000 (la n. 211), e il Giorno del
Ricordo istituito con legge 30 marzo 2004 (la n. 92), come da lei
ricordato. La consolidata consuetudine di tale celebrazione avviene
mediante la proposta di due iniziative cardine, promosse
rispettivamente dalla Presidenza della Regione e dalla Presidenza
del Consiglio di concerto con l'Assessorato dell'istruzione e
politiche giovanili. Per quanto riguarda il primo, il viaggio della
memoria a Cracovia e ai campi di sterminio di Auschwitz e Birkenau
viene organizzato in collaborazione con l'Istituto Storico della
Resistenza e della Società contemporanea in Valle d'Aosta. Tale
iniziativa è destinata agli studenti delle classi quarte e quinte
di scuola secondaria di secondo grado regionali e paritarie - sono
circa 40 studenti con docenti e accompagnatori - in occasione del
Giorno della Memoria, il 27 gennaio. Essa consiste in un viaggio di
una settimana che negli ultimi anni ha toccato le città di Praga
(ghetto e campo di concentramento di Terezin) e Cracovia (vari
luoghi attorno a Cracovia e il campo di concentramento di Auschwitz
e Birkenau). A partire dall'anno scolastico 2015/2016, in accordo
con l'Istituto Storico della Resistenza e della Società
contemporanea in Valle d'Aosta, la scelta degli studenti
partecipanti al viaggio avviene mediante un concorso legato al tema
della memoria. La selezione concorsuale consiste in una prova
individuale sotto forma di saggio breve, supportata da un
dossier
di documenti in più lingue - italiano, francese,
tedesco e inglese - elaborato dall'Istituto Storico della
Resistenza e della Società contemporanea. Gli elaborati degli
studenti possono essere svolti in più lingue. Inoltre, in
preparazione del concorso, l'Istituto Storico organizza tutti gli
anni un seminario e spettacoli in commemorazione della Giornata
della Memoria.
Per quanto riguarda il viaggio d'istruzione a Gorizia e Trieste,
collega, l'ho messo per secondo perché è stato istituito per legge
in un secondo momento con quattro anni di differenza, quindi
esclusivamente in un ordine temporale. La Presidenza del Consiglio
organizza e promuove il viaggio d'istruzione a Gorizia e Trieste
ormai da nove anni in occasione del Giorno del Ricordo, il 10
febbraio. Dal 18 al 20 febbraio 2016 ho partecipato con i ragazzi a
Basovizza, ho visitato la risiera di San Sabba, oltre che tutti gli
altri luoghi attorno a Trieste, quindi anche - come lo ricordava
lei - le foibe. Questo viaggio è destinato agli studenti delle
classi quinte di scuola secondaria di secondo grado regionali e
paritarie (circa 47 studenti con docenti e accompagnatori). Poi è
sempre stata fatta una serata di restituzione in cui i ragazzi
presentavano anche ai genitori o ai loro amici delle iniziative.
Consiste in un viaggio di tre giorni - a Trieste e a Gorizia - con
visite a luoghi inerenti le foibe e l'esodo degli istriani, dei
fiumani e dei dalmati italiani dalle loro terre durante la seconda
guerra mondiale, ma riguarda anche altri aspetti della storia del
Novecento. Vi assicuro - e credo che il collega Distort e il
collega Restano che quest'anno hanno accompagnato le scolaresche lo
possono confermare - che le guide che di solito abbiamo a
disposizione sono davvero molto competenti, molto preparate, anche
dal punto di vista storico è davvero interessante seguire la loro
spiegazione e il loro percorso con i ragazzi. Gli studenti sono
individuati secondo il criterio di rotazione degli istituti. La
Sovraintendenza individua ogni anno le istituzioni che a loro volta
provvedono a scegliere gli studenti partecipanti sulla base della
valorizzazione dell'eccellenza a scuola. Per l'anno scolastico
2018/2019 la Presidenza del Consiglio ha promosso una nuova
iniziativa nel quadro delle celebrazioni per il Giorno del Ricordo.
Per la prima volta dal 2004 è stato proposto uno spettacolo
teatrale - lo ha ricordato lei - "Il sentiero del padre, viaggio
tra i segreti delle foibe carsiche", che si propone di approfondire
la riflessione sulla tragedia degli italiani e di tutte le vittime
delle foibe, dell'esodo degli istriani, fiumani e dalmati.
L'iniziativa è stata direttamente sottoposta dalla Presidenza del
Consiglio all'attenzione dei dirigenti scolastici delle
istituzioni, in particolar modo quelle precedentemente identificate
per la partecipazione al viaggio.
Preso atto dell'impegno costante di tale Assessorato nella
celebrazione delle solennità civili e nazionali, si ritiene che la
riscontrata scarsa affluenza allo spettacolo in questione sia
imputabile ai ridotti tempi tecnici organizzativi e alla novità di
questa iniziativa nel calendario delle attività scolastiche.
Quest'anno era un venerdì sera, tra l'altro anch'io pensavo di
poter partecipare, ma poi ho avuto un impegno familiare e non sono
riuscita ad andare. In qualche modo abbino la scarsa partecipazione
a questo, perché gli altri anni, glielo assicuro, quando sono stata
con loro a Trieste, c'era stata un'affluenza abbastanza numerosa,
avevano anche fatto una restituzione con tutte le famiglie.
Per quanto riguarda il secondo quesito: "
se sia intenzione
dell'Amministrazione sollecitare le istituzioni scolastiche sia ad
una maggiore adesione, sia ad una sensibilizzazione sul tema
",
io credo che sulla sensibilizzazione le scuole stiano facendo
assolutamente tutto un percorso interessante riguardo alle due
giornate, sia riguardo alla Giornata del Ricordo che alla Giornata
della Memoria, e credo - come detto da lei - che non ci sia una
tragedia prima e una tragedia seconda. Ritengo solo sia forse molto
più difficile da contestualizzare, perché si è in un territorio di
confine che ha avuto una storia molto complicata per quanto
riguarda il discorso delle foibe; l'altra, purtroppo, era molto più
comprensibile da un punto di vista territoriale, anche nella
storia. Però sono due tragedie che non hanno una priorità, quindi
la sensibilizzazione sui temi è da portare avanti nello stesso modo
per tutte e due.
Ritengo quindi opportuno sensibilizzare le istituzioni
scolastiche con apposita circolare - lo abbiam sempre fatto - per
valorizzare l'importanza della partecipazione dei giovani alle
celebrazioni di tutte le solennità civili previste dalla legge,
fatto salvo che le istituzioni scolastiche hanno autonomia e
facoltà di scegliere e decidere l'adesione o meno, per cui ritengo
altrettanto opportuno salvaguardare questa autonomia e la
possibilità di scelta delle istituzioni. Ripeto: noi e la
Sovrintendenza abbiamo sempre sensibilizzato e sollecitato tutte le
iniziative nello stesso modo e con la stessa costanza, in egual
modo. Naturalmente poi, anche in base all'organizzazione delle
attività didattiche, ci sono le scuole che hanno aderito.
Io mi prendo chiaramente l'impegno di andare a verificare se ci
sono state altre problematiche che non conosco e che non mi sono
state segnalate. Lei giustamente ha in qualche modo sollecitato un
mio interessamento a tal proposito, quindi mi prendo l'impegno
ulteriore di sentire i dirigenti scolastici nei prossimi
giorni.
Presidente
- Per la replica, la parola al collega
Manfrin.
Manfrin (LEGA VDA)
- Assessore, nella sua risposta ho
apprezzato particolarmente il fatto di dichiarare finalmente
davanti a tutti che non vi sono classifiche nelle tragedie e che
sono tutte ugualmente importanti. Questo è assolutamente un merito
che le riconosco... no, non parlo di lei, parlo in generale, non
parlo di lei, ci mancherebbe altro! Le riconosco anche di essersi
presa l'impegno - e quindi rimane registrato, ovviamente - di
sensibilizzare poi le varie istituzioni scolastiche sul tema,
perché credo sia assolutamente importante. Le spiego perché ci
tengo.
C'era un dirigente a quella serata, l'unico dirigente di una
scuola - ovviamente non farò nomi, né riferimenti - che mi ha
detto: "Io ho trasmesso la segnalazione a tutte le classi e a tutti
gli insegnanti, ma non ha risposto nessuno". Ora, pensando alla
molteplicità delle classi e delle scuole presenti sul territorio
regionale, pensare che nessuno di quegli insegnanti abbia trovato -
caspita! - una serata di tempo per accompagnare i propri ragazzi a
vedere uno spettacolo così importante, è evidente che qualche
sospetto lo fa sorgere. Era fuori orario scolastico, quindi a
maggior ragione c'è la possibilità.
In ogni caso, per rendere proficua anche questa occasione, ne
approfitto per leggere un piccolo pezzo di un racconto di Stefano
Zecchi, di un romanzo veramente molto importante: "
Una mattina,
mentre attraversavamo Piazza Venezia per andare a mangiare alla
mensa dei poveri, ci ritrovammo circondati da qualche centinaio di
persone che manifestavano. Da un lato della strada un gruppo
gridava: "Fuori i fascisti da Trieste. Viva il comunismo e la
libertà", sventolando bandiere rosse e innalzando striscioni che
osannavano Stalin, Tito e Togliatti.
- Stefano Zecchi, nel suo
romanzo sugli esuli istriani, raccontava appunto come fosse stato
organizzato il benvenuto del PCI agli italiani che abbandonavano la
Jugoslavia per trovare ostilità in Italia, quella che fino a pochi
attimi prima era la loro patria -
Quando alla fine della seconda
guerra mondiale, il 10 febbraio 1947 l'Italia firmò il trattato di
pace che consegnava le terre d'Istria e della Dalmazia alla
Jugoslavia di Tito, la Sinistra non conobbe la parola
"accoglienza"; tutt'altro, si scagliò con rabbia e ferocia contro
quei clandestini che avevano osato lasciare il paradiso
comunista... 350.000 profughi istriani e dalmati, 350.000 italiani
che la Sinistra ha trattato come invasori, come traditori. Ad
attenderli nei porti di Bari e Venezia c'erano, sì, i Comunisti, ma
per dedicargli insulti, fischi e sputi. A Bologna, invece, per
evitare che il treno con gli esuli si fermasse, i ferrovieri
minacciarono uno sciopero e poi rovesciarono il latte raccolto per
le donne e i bambini affamati
".
Ci tengo anche a leggere un passo veramente molto edificante e
particolare che riportò
L'Unità
.
L'Unità
,
nell'episodio del 30 novembre del 1946, scrisse: "
Ancora si
parla di profughi, altre le persone, altri i termini del dramma.
Non riusciremo mai a considerare aventi diritto d'asilo coloro che
si sono riservati nelle nostre grandi città, non sotto la spinta
del nemico incalzante, ma impauriti dall'alito di libertà che
precedeva o coincideva con l'avanzata degli eserciti liberatori. I
gerarchi, i briganti neri, i profittatori che hanno trovato rifugio
nelle città e vi sperperano le ricchezze rapinate e forniscono
reclute alla delinquenza comune non meritano davvero la nostra
solidarietà, né hanno diritto a rubarci pane e spazio, che sono già
così scarsi
". Questo ovviamente il giornale de
L'Unità
che si è sempre schierato in favore dell'accoglienza e che adesso,
fortunatamente, ha chiuso definitivamente.
Continua Stefano Zecchi: "
Oggi invocano l'asilo per tutti, si
commuovono alla foto del bambino riverso sulla spiaggia, lo
pubblicano in prima pagina, dedicano attenzione e sempre solo a chi
viene da lontano. Agli italiani, invece, a coloro che lasciarono
Pola, Fiume e le loro case per rimanere italiani, la Sinistra
riservò solo odio, lo stesso che permise di nascondere gli orrori
delle foibe
". E conclude: "
Non dovevamo dimenticare che
eravamo clandestini anche se eravamo italiani in Italia
".
Presidente
- Ci saranno altri momenti per approfondire
questo tema delicato. Noi abbiamo partecipato a questa visita dei
ragazzi, abbiamo visto tante cose e potremmo dirne tante altre.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK