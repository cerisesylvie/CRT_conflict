Consiglio Regionale della Valle d'Aosta - Oggetto del Consiglio n. 436 del 25 febbraio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 436 del 25 febbraio 2004 - Resoconto
OGGETTO N. 436/XII - Situazione dei servizi sociali per minori
nella nostra Regione. (Interpellanza)
Interpellanza
Vista la richiesta di chiarimenti pervenuta dal Comune di
Courmayeur, in quanto gestore dell'asilo-nido, circa
l'obbligatorietà dei comuni di contribuire alle spese relative ai
"loro" minori che frequentano servizi sociali, collocati e gestiti
da un comune limitrofo;
Ritenuto che tutti gli Enti locali devono farsi carico di
contribuire al costo dei servizi sociali riguardanti i minori,
specie dopo che la Regione ha deciso di affidare agli enti locali
tali servizi, destinando ai comuni il relativo contributo sulla
base di una quota capitaria;
Considerato che, nonostante l'apertura di garderie e l'avvio
di esperienze di "tata familiare", la richiesta di servizi per
l'infanzia sul territorio, è ancora alta e non trova risposta,
specie in alcune zone della Regione, come il Comune di
Aosta;
Constatato infine che le stesse modalità di iscrizione (con
scadenza annuale) non facilitano l'accesso ai servizi;
La sottoscritta Consigliera regionale
Interpella
La Giunta regionale per sapere:
1) quanti sono attualmente i posti disponibili nei servizi
sociali (asili nido e garderie) per i minori, quanti i minori
assistiti da "tate familiari" e quale il rapporto tra l'insieme di
queste offerte e la totalità dei possibili utenti;
2) se esistono, e quali sono, gli strumenti con cui si
possono definire i reciproci obblighi tra l'ente pubblico che
gestisce un servizio e i comuni limitrofi, che ne
usufruiscono;
3) se intravede situazioni di criticità nell'attuale sistema
di servizi per minori e come intende farvi fronte.
F.to: Squarzino Secondina
Président - La parole à la Conseillère Squarzino Secondina.
Squarzino (Arc-VA) - Il problema degli asili nido è tornato
recentemente all'attenzione e si tratta di un segnalazione fatta
dal Comune di Courmayeur - che, fra l'altro, è arrivata in V
Commissione - che pone un problema reale ed è di questo tipo: il
Comune di Courmayeur ha un asilo nido nel quale accoglie bambini
provenienti da altri comuni e chiede a questi comuni di
compartecipare alle spese che deve sostenere.
L'Assessore sa bene come fino al 1998 la Regione, rispetto alle
spese degli asili nido, seguiva una politica del pagamento a piè di
lista, una politica che forse non aiutava a responsabilizzare, non
aiutava a gestire con più oculatezza il servizio; politica che è
stata cambiata con l'avvio dell'autonomia dei comuni: gli enti
locali sono diventati gestori responsabili dei servizi ai minori. A
questo punto la Regione ha avviato un nuovo modo di finanziare i
servizi ai minori, cioè ha attribuito ad ogni comune, all'interno
del budget complessivo che viene dato agli enti locali, una quota
capitaria per ogni minore sotto i 3 anni, una quota capitaria che è
all'incirca di 700 euro al mese grosso modo. I comuni hanno questa
quota capitaria con cui fanno fronte alle spese, naturalmente
questi soldi non sono sufficienti per coprire tutte le spese, gli
utenti intervengono con delle rette e poi il comune con proprie
risorse completa il divario esistente fra le spese effettivamente
sostenute e le entrate della Regione attraverso la quota capitaria
e le rette degli utenti.
Uno dei problemi che sorge è che i comuni limitrofi a quello
dove c'è l'asilo nido e che vedono dei loro residenti frequentare
tale struttura non sempre sono disponibili - così segnala il
Sindaco del Comune di Courmayeur - a concorrere alle spese, nel
senso che sono disponibili a fornire la quota capitaria, ma non a
coprire la differenza esistente fra le entrate per ogni bambino,
date dalla quota capitaria e dalla retta dell'utente, con le spese
effettivamente sostenute. È stata allora formulata una richiesta
molto precisa da parte del Sindaco di Courmayeur al Presidente
della Regione e al Presidente del Consiglio in cui si chiede se
esistono - ed è la domanda che riproponiamo nella nostra
interpellanza - e quali sono gli strumenti con cui si possono
definire i reciproci obblighi fra l'ente pubblico che gestisce un
servizio e i comuni limitrofi che ne usufruiscono. Questo episodio
è interessante, dal punto di vista di chi si occupa dei problemi
dei servizi, perché fa emergere una serie di questioni su cui mi
interessava conoscere il parere della Giunta.
Volevo intanto verificare se i servizi sul territorio per minori
da 0 a 3 anni sono sufficienti; sulla base di questo episodio, si
può dire che vi è una carenza di servizi, nel senso che vi è
un'esigenza di servizi non soddisfatta nel proprio territorio tanto
che si cerca anche in altri comuni quello che il proprio comune non
può dare. Credo che questa carenza di servizi emerga anche da altre
notizie apparse. Penso che anche l'Assessore abbia visto una
lettera apparsa alcuni mesi fa su "La Stampa" del tenore seguente:
"Ma devo proprio abortire io perché i miei figli non possono
accedere ai servizi. Se compero un figlio, come ho deciso di
comperare, e se poi faccio domanda per l'asilo nido nel Comune di
Aosta, ma mio figlio è nato dopo la scadenza delle domande di
iscrizione, devo aspettare più di un anno per poter accedere agli
asili nido e poi c'è un elenco così lungo di domande (160-170) per
posti che non sono così numerosi, cosa devo fare?".
Questa domanda era un po' provocatoria, ma era per indicare che
esiste un segnale di carenza di servizi per minori. In questo senso
è vero che esistono, oltre agli asili nido, anche le "garderies",
ma si voleva sapere quanti sono i posti disponibili
complessivamente e qual è il rapporto fra l'insieme di queste
offerte e i possibili utenti per capire qual è il "décalage" fra
l'offerta effettuata e la richiesta degli utenti. Ancora: se
nell'insieme dei servizi per minori si intravedono alcuni punti
critici e come si intende affrontare queste situazioni non solo di
emergenza, ma di criticità.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Ci proverò a rispondere, perché l'argomento è in
grande evoluzione, aspetta una normativa nazionale che, se arriva
come previsto, rivoluzionerà tutto il discorso.
È vero, il fatto che alcuni comuni non si mettano d'accordo -
perché, in fin dei conti, il discorso è questo - è una questione
non bella in una realtà invece molto bella della Valle d'Aosta:
quella degli asili nido.
Bisogna fare alcune precisazioni perché il percorso, come è
stato proposto, non mi sembrava tutto analizzato. Non so se nella
risposta voleva toccare altri punti ma, come è stato detto, fino a
un po' di tempo fa, i costi degli asili nido venivano ripagati a
piè di lista, poi non è stato più così da quando la Regione ha
introdotto le leggi di settore che prevedevano un finanziamento
agli enti locali specifico per quel settore: poi invece non è più
stato così nel 2002-2003, questo è il passaggio che forse mancava.
Da quest'anno invece abbiamo voluto di nuovo ristabilire le leggi
di settore, cioè finanziare gli enti locali per questo specifico
compito che ci sembra molto importante.
È in corso un gruppo di studio a livello di CELVA dei comuni
proprio per analizzare la distribuzione di questi fondi, previsti
dalla legge di settore, appunto nella logica che chi ha un servizio
di questo tipo abbia giustamente una corrispondenza. Dobbiamo
tenere ben presente che gli asili nido non sono dei servizi
obbligatori a questo momento, sono dei servizi che il comune eroga
ai suoi cittadini e all'occasione anche ai cittadini dei comuni
limitrofi; questo è importante perché è un servizio a domanda, cioè
un servizio che il comune offre ai suoi cittadini.
La capienza degli asili nido - prima domanda - è pari a 400
posti, quella dei servizi chiamati "garderie" è pari 235 posti e i
bambini affidati alle tate in questo momento sono 22, il totale
dell'offerta è di 657 bambini, previsti per anni diversi, per cui i
numeri statisticamente non sono un dato significativo perché, come
lei sa, nelle "garderie" vengono presi anche i neonati, invece
nell'asilo nido i bambini dai 9 mesi in su. Avevo già risposto ad
un'interpellanza in questo senso dei colleghi di "Forza Italia",
che mi sembrava significativa, cioè noi siamo al secondo posto in
Italia come offerta, incidenza di posti nido disponibili su una
popolazione da 0 a 2 anni, siamo a livelli del 12,3%, che è secondo
solo all'Emilia Romagna, che ha un indice molto più elevato di
recettività di bambini. Il Piemonte, ad esempio, mentre noi siamo a
12,3%, è a 10,7%, quindi offriamo decisamente più opportunità alle
madri che vogliono, come diceva lei, comprare un bambino, cioè la
nostra offerta è molto maggiore rispetto alle regioni vicine.
L'altra considerazione però che deve generare delle domande è che
la richiesta delle famiglie valdostane è più alta che negli altri
posti, cioè diamo maggiori risposte, però abbiamo più domande che
negli altri settori. Devo dire, per completare questo primo punto,
che sono ormai alla partenza altri due corsi per tate familiari,
che sembra essere nei piccoli comuni una risposta molto valida.
Secondo punto: come si diceva già, gli asili nido sono gestiti
dagli enti locali. Noi abbiamo previsto una legge di settore -
giusto o non giusto - su questo. Vorrei precisare però che queste
comunque sono delle strutture di eccellenza, perché le normative
regionali prevedono per gli asili nido veramente un trattamento di
eccellenza. Lei conosce sicuramente i parametri: un educatore ogni
6 bambini, se poi il bambino sta di più di 9 ore, è previsto un
altro educatore; per i bambini disabili, oltre all'educatore, vi è
un insegnante di sostegno. La cucina che hanno gli asili nido è
solo per l'asilo nido; se lei va nella struttura di Variney, vede
una cucina per il poliambulatorio per gli anziani e poi un'altra
cucina per l'asilo nido; nel Comune di Saint-Christophe vi sono su
50 pasti 15 menu diversi ogni giorno. Questo per dire che è una
struttura di eccellenza; con questo non voglio dire che
l'eccellenza non debba essere data a tutti i bambini della Valle
d'Aosta, comunque, in questa nostra realtà, l'asilo è una struttura
di eccellenza.
È una struttura, proprio per il meccanismo delle domande,
soprattutto aperta verso quelle situazioni difficili di reddito e
familiari particolari.
Per quanto riguarda l'accessibilità delle domande al Comune di
Aosta, ho verificato anch'io, prima della sua interpellanza, questa
situazione; per cui le domande sono annuali e la risposta è - ed è
una scelta del comune, chiaramente - che, siccome non vengono
soddisfatte tutte le domande presentate nell'anno, loro non
intendono aggiornare l'elenco, perché uno che arriva alla vigilia
di essere chiamato si troverebbe poi… e
questa è una decisione del comune. È comunque una struttura di
eccellenza che ha costi molto elevati, per cui il comune che ha una
struttura di questo tipo si trova ad avere dei problemi
economici.
Criticità: tre considerazioni. La prima considerazione, chi è
che deve educare e gestire i bambini da 0 a 3 anni, è un obbligo
delle famiglie o deve essere comunque prevista un'obbligatorietà
del servizio? Questo non è un problema da poco, non voglio offrire
una possibile soluzione, dico sicuramente che le famiglie
valdostane hanno più offerte delle altre, ma che hanno domande
maggiori di altri posti. A mio avviso, qui bisognerà intervenire
sulla famiglia, la Conferenza sulle politiche familiari che faremo
quest'anno toccherà proprio questo argomento, cioè: "famiglia
ridiventa padrona del tuo destino, associati con altre famiglie,
vedi se deve essere sempre lo Stato, la Regione o un ente che
risolve i tuoi problemi o hai delle energie all'interno per
risolverli tu".
La seconda criticità è la normativa: questa può essere rivista,
sicuramente andrà riorganizzata a livello delle possibilità
finanziarie che abbiamo. È stata approvata alla Camera una legge,
che prevede l'obbligatorietà della scuola da 0 a 3 anni e per
l'ente locale di offrire questo servizio. Certo che, se questo
servizio diventerà obbligatorio, chiaramente tutto il discorso
andrà modificato e quindi, prima di rivedere la normativa
regionale, vorremmo aspettare l'esito di questo fatto.
Terza criticità: dicevo prima che è una cosa non bella che dei
comuni non si mettano d'accordo su un passaggio di questo tipo, che
può essere normato solo da una convenzione e la convenzione è
quanto già normalmente avviene fra il Comune di Aosta e i comuni
limitrofi. Nel caso da lei citato, non esisteva una convenzione,
cioè non vi è stato un accordo fra il Comune di Courmayeur e i
comuni vicini. È stata preparata una risposta in accordo con il
Presidente della Regione, che prevede che non si sospenda un
servizio iniziato al mese di marzo, il 1° di marzo; se non vi sono
state queste convenzioni, andranno fatte, ma non si interromperà un
servizio in opera, tanto più che, se a fare questo discorso è il
Comune di Courmayeur, noi diciamo che un piccolo sforzo forse
potrebbe farlo.
Président - La parole à la Conseillère Squarzino Secondina.
Squarzino (Arc-VA) - Questo, chiaramente, è un problema
complesso, che non può essere risolto così solo con qualche
battuta… ringrazio anche l'Assessore
per avere individuato i vari aspetti del problema e per aver
tentato di rispondere alle domande che l'interpellanza poneva.
Credo che sul fatto che l'asilo nido in Valle d'Aosta sia un
servizio di eccellenza siamo tutti d'accordo, basta andare a vedere
come tali servizi funzionano e, laddove il servizio è aperto, le
famiglie, che possono mandarvi i bambini, sono veramente
soddisfatte. Sta di fatto che esiste ancora in Valle d'Aosta una
carenza di questi servizi, un bisogno - lei lo ha ricordato -
perché, a fronte di un quasi 22% di domande di iscrizione, ne
vengono accolte il 12%, poco più della metà: abbiamo quasi la metà
delle famiglie che aspettano un servizio e che non possono vederlo
soddisfatto.
Credo che lei faccia riferimento, come ho fatto anch'io, allo
studio condotto dal Centro nazionale documentazione analisi per
l'infanzia e l'adolescenza, che dà questi dati. Proprio questo
studio, nella parte finale di commento, dice:
"È vero che si è
visto come si è diversificata l'offerta dei servizi ai minori,
quasi per rispondere a un bisogno di differenziazione, di esigenze
puntuali delle famiglie ma, nel caso del nido di infanzia, la
domanda che si presenta è in quantità tale da non essere
completamente soddisfatta".
Esiste cioè una domanda in questo
senso, che nel nostro caso è soddisfatta per poco più del 50% ed è
vero che anche in altre regioni vi sono le donne che lavorano, però
noi ci vantiamo in genere, quando viene descritta la situazione
occupazionale della Valle d'Aosta, di avere un alto tasso di
occupabilità femminile; questo porta come conseguenza anche la
necessità per un gran numero di donne di lavorare fuori casa e
quindi di pensare a come collocare i figli.
Teniamo conto anche che in Valle d'Aosta vi è un tasso di
natalità bassissimo e che una serie di servizi forse potrebbe
facilitare la famiglia nel compito di decidere di avere dei bambini
e di allevarli. Cercherei quindi di vedere i servizi anche sotto
questa ottica, perché è vero che esiste la domanda di fondo: "a chi
è affidata l'educazione dei minori?" e sono d'accordo anch'io che
spetti alla famiglia, ma non sempre essa è in grado di poterlo fare
per cui, se vogliamo che sia la famiglia, dobbiamo sostenerla. Lei
capisce che l'assegno post-natale - e qui attenzione, non parlo
solo di tempo per educare, parlo di un'altra cosa - non è
sufficiente a far fronte alle spese che la nascita di un bambino
comporta. Oggi nessuna famiglia è in grado di mantenersi, se non a
fronte di lavori "interessanti" che fa uno dei due coniugi, se
tutti e due non contribuiscono. Mettendo insieme tutti questi
elementi, si vede che anche la famiglia, che ha voglia di avere
figli e di educarli, non ci riesce, perché o va a lavorare e non sa
dove tenere i bambini, oppure tiene i bambini, ma non ha i mezzi e
non vuole sicuramente ricorrere alla legge del minimo vitale per
poter mantenere i figli. Esiste questo problema, quindi, e credo
che lo si debba affrontare in modo particolare nella città di Aosta
e nel circondario, dove si trova il 50% della popolazione
valdostana. Ora, il problema e la soluzione delle tate è
intelligente ed è funzionale per rispondere ai bisogni dei piccoli
centri, delle vallate laterali, mentre la grande domanda - "grande"
come quantità perché riguarda il 50% della popolazione - è
concentrata su Aosta e circondario; quindi è su questo che bisogna
riflettere nella scelta dei servizi.
Ultimo elemento. È vero, affronteremo il problema quando sarà
approvata questa nuova legge, però non nell'ultima deliberazione,
ma nella deliberazione del 28 maggio 2001, proprio laddove si parla
della quota capitaria, delle modalità, nelle premesse viene anche
riconosciuto che, all'articolo 2 della legge n. 328/2000, si parla
di diritto alle prestazioni e si afferma il carattere di
universalità del sistema dei servizi sociali. Vi è quindi un po' il
diritto alla prestazione, non è obbligatoria, ma è un po' come il
diritto-dovere della scuola, allora vi è un diritto che viene
riconosciuto al minore al quale corrisponde un dovere che l'ente
locale riconosce. In questo senso penso sia utile che la Regione
continui a fare un'opera di sollecito nei confronti degli enti
locali rispetto a questo problema; abbiamo visto in tutti questi
anni che le proposte di servizi sociali ai minori nei comuni
incontrano molta difficoltà ad essere portate avanti, perché
sembrano sempre meno urgenti ed importanti di altri servizi di cui
il comune ha bisogno: dall'urbanizzazione ai parcheggi, o alle
fognature e via dicendo. Chiederei quindi al suo Assessorato di
continuare a sollecitare i comuni rispetto a questa esigenza,
perché non possiamo accettare che vi siano comuni in cui la
famiglia possa andare a lavorare tranquilla, perché sa che vi è un
servizio ben fatto, che assiste e tutela i minori, rispetto ad
altri comuni dove questo non è possibile.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK