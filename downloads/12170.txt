Consiglio Regionale della Valle d'Aosta - Oggetto del Consiglio n. 3065 del 5 febbraio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3065 del 5 febbraio 1992 - Resoconto
OGGETTO N. 3065/IX Applicazione della legge regionale 6
settembre 1991, n. 62, concernente le agevolazioni per il trasporto
ferroviario.
(Interpellanza)
Presidente
Do lettura dell'interpellanza in oggetto,
presentata dal Consigliere Riccarand, iscritta al punto 8
dell'ordine del giorno.
Interpellanza Ricordato che la legge regionale 6 settembre
1991, n. 62, "Disciplina della gratuità dei trasporti, delle
tariffe preferenziali e agevolate e dei servizi integrativi di
trasporto", prevede, all'articolo 1, comma 2, il trasporto gratuito
per le persone con più di 60 anni e per gli invalidi sulle linee
ferroviarie locali, secondo modalità, condizioni e convenzioni con
l'Ente Ferrovie dello Stato approvate con deliberazione della
Giunta regionale, sentita la competente Commissione
consiliare;
Ricordato, altresì, che la citata legge regionale prevede uno
sconto del 60% sulle spese di trasporto ferroviario degli studenti
universitari;
Evidenziata la necessità di una piena applicazione della legge
sia per le finalità sociali del provvedimento, sia per incentivare
l'uso del trasporto ferroviario;
Constatato che finora non si è provveduto a portare all'esame
della competente Commissione consiliare la proposta di Convenzione
fra Regione e Ferrovie dello Stato;
il sottoscritto Consigliere regionale del Gruppo Verde
Alternativo
interpella
l'Assessore regionale all'Ambiente, Territorio e Trasporti per
sapere:
1) per quale motivo non si è data finora puntuale applicazione
alla legge regionale n. 62/1991 per quanto concerne le agevolazioni
per il trasporto ferroviario;
2) a che punto sono le intese con le Ferrovie dello Stato per le
necessarie convenzioni fra Regione/Ferrovie dello Stato;
3) quando intende portare all'esame della competente Commissione
consiliare le proposte di Convenzione e quanto intende dare piena
applicazione alle agevolazioni per il trasporto ferroviario
previste dalla legge.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Il 7 dicembre 1990 la Giunta regionale,
con un comunicato diffuso tramite l'Ufficio stampa della Presidenza
della Giunta, rese noto che gli studenti frequentanti l'Università
di Torino potevano usufruire di tessere di riconoscimento e di
buoni viaggio per il trasferimento fra Aosta e Torino in ferrovia
con lo sconto del 60 per cento sui biglietti ferroviari.
In seguito, questo principio venne poi ripreso e ribadito nella
legge regionale 6 settembre 1991 n. 62, che confermò questa
riduzione del 60 per cento per tutti gli studenti universitari sui
biglietti di trasporto ferroviari ed automobilistici. Nello stesso
tempo, la legge n. 62 del 1991, previde di estendere la gratuità
sul trasporto ferroviario per le persone anziane con più di
sessant'anni.
L'interpellanza trae la sua giustificazione dal fatto che ad
oltre quattordici mesi da quel comunicato della Presidenza della
Giunta e ad oltre cinque mesi dall'entrata in vigore della legge
regionale n. 62, non mi risulta che sia stato fatto niente di
concreto circa il trasporto ferroviario ridotto o gratuito, secondo
che si parli di studenti universitari per i quali è prevista la
riduzione del 60 per cento o degli anziani e degli inabili, per i
quali è previsto il regime di gratuità.
Evidentemente l'applicazione di questi princìpi passa attraverso
una convenzione da stipularsi fra la Regione e le Ferrovie dello
Stato, come è previsto dalla legge, dopo aver sentito la competente
Commissione consiliare, che credo sia la terza.
Finora nessuna bozza di convenzione è stata presentata all'esame
della competente Commissione consiliare, nessuna convenzione quindi
è stata stipulata fra Regione e Ferrovie dello Stato, ma nello
stesso tempo sono usciti almeno altri due comunicati stampa della
Presidenza della Giunta e dell'Ufficio trasporti in cui si invitano
gli studenti universitari a presentare domanda per le agevolazioni,
benché sia risaputo che non esiste nessun atto concreto che possa
al momento avviare a realizzazione quanto è previsto dalla
legge.
Su questo argomento io avevo già presentato in passato
un'interpellanza e l'allora Assessore ai trasporti, Fosson, aveva
detto: "Prevederemo eventualmente anche un rimborso per gli
studenti universitari che dovrebbero tenere i biglietti...",
prospettando una soluzione che a mio parere sembrava macchinosa e
difficilmente attuabile. Dopo tutto questo tempo, l'interpellanza
tende a sapere a che punto stanno le cose, sia per quanto riguarda
la riduzione per gli anziani sul trasporto ferroviario, sia per
quanto riguarda gli studenti universitari, in modo che si sappia
finalmente entro quanto tempo si potrà dare applicazione ai
princìpi contenuti in deliberazioni della Giunta che risalgono al
1990 ed in una legge che risale al 1991.
Si dà atto che dalle ore 10,50 presiede il Vicepresidente
Stévenin.
Presidente
Ha chiesto la parola l'Assessore
all'ambiente, territorio e trasporti, Limonet; ne ha
facoltà.
Limonet (DC)
In riferimento all'interpellanza del
Consigliere Riccarand occorre innanzitutto precisare che la legge
regionale del 6 settembre 1991, n. 62, è entrata in vigore il 25
settembre. Tale legge comprende una vasta serie di iniziative e di
interventi e la sua applicazione non riguarda solo gli studenti
universitari. Essa ha dovuto e deve procedere in modo globale, con
modulistica, programmi informatici e convenzione finanziaria,
modalità di distribuzione e di controllo del tutto nuove e
complesse.
Inoltre, le nuove agevolazioni di viaggio non potevano comunque
essere rilasciate prima del 1° gennaio 1992, in quanto la legge
statale n. 360 del 1989 dice che ogni agevolazione tariffaria
disposta nel corso di un anno può essere applicata solo a decorrere
dal 1° gennaio dell'anno successivo.
Per quanto concerne gli studenti universitari, si è stabilita la
data ultima del 31 gennaio scorso per la richiesta dei benefici. La
massima parte degli studenti universitari ha provveduto a
presentare le richieste, però esistono ancora alcune centinaia di
studenti che non hanno rispettato il termine. Dato che trattasi
comunque di prima applicazione, si sta provvedendo a sanare anche
la loro situazione.
Inoltre, il 95 per cento dei richiedenti non ha solo titolo al
60 per cento di riduzione, come indicato nelle premesse
dell'interpellanza, ma ha titolo al 60 per cento più il 30 per
cento, avendo essi meno di ventisei anni, per cui essi fruiscono di
una doppia riduzione, pari al 90 per cento, il che comporta però
due titoli diversi di viaggio: il primo in quanto studenti
universitari (per il 60 per cento) ed il secondo in quanto giovani
minori di ventisei anni (per il 30 per cento).
Naturalmente l'ulteriore sconto del 30 per cento comporta
l'attuazione contestuale del programma "Carta giovane" prevista dal
predetto articolo, che concerne oltre 20.000 giovani. Questi numeri
vengono indicati per far comprendere quali sono le difficoltà per
applicare una legge di tale portata. Infatti essa comporta
adempimenti onerosi, che non sono i soli ed esclusivi di un
servizio creato appositamente, ma sono adempimenti aggiuntivi,
tanto più che dalla legge regionale sono state cancellate tutte le
norme previste nel disegno di legge originario, che si riferivano
appunto all'incremento di personale per detto servizio. Questo
personale, infatti, non può essere continuamente attinto, come
avviene adesso, dagli addetti alle mostre, perché si tratta di
personale precario, provvisorio e continuamente in scadenza di
contratto e quindi con difficoltà di operare per l'intero servizio,
dal momento che il personale addetto all'applicazione di questa
legge deve conoscere i programmi informatici al punto da poterli
utilizzare direttamente allo sportello.
Infine, poiché per gli studenti universitari occorre prevedere
il rilascio di titoli di viaggio non solo automobilistici, ma anche
ferroviari, si è provveduto ad avviare trattative con l'ente
Ferrovie dello Stato. La cosa è meno semplice di quanto si
supponga. Infatti, non tutti gli studenti hanno le stesse
destinazioni o stazioni di partenza. Dopo approfondimenti e studi
applicativi le Ferrovie dello Stato hanno stabilito che è possibile
rilasciare alla Regione, a fronte di un contestuale pagamento, un
quantitativo di biglietti con percorrenza forfettaria media,
considerando un'area territoriale avente un raggio di circa 200
chilometri. Per aree successive, per esempio per coloro che
frequentano studi universitari a Trieste, Firenze o Padova,
scatteranno classi di biglietti forfettari diversi. Gli studenti
riceveranno quindi quantitativi sufficienti di questi biglietti,
corrispondenti alle loro sedi universitarie, e li consegneranno
alle biglietterie, pagando solo la differenza del 10 per cento.
Le Ferrovie dello Stato non hanno accettato la forma in atto con
i trasporti automobilistici, cioè i buoni con l'indicazione del
percorso e successivo addebito alla Regione; hanno invece stabilito
alcune classi di titoli di viaggio corrispondenti a fasce di
percorsi omogenei, che vendono alla Regione, affinché essa li
distribuisca agli studenti.
Questa procedura comporta per le Ferrovie dello Stato la stampa
dei biglietti, poiché trattasi dell'unico caso esistente in Italia
di una regione che paga, nel complesso, agli studenti i singoli
viaggi al 90 per cento.
Si sta comunque perfezionando l'accordo - ed il funzionario
responsabile è appunto a Roma per questo - e nel corso di questo
mese si prevede di poter sottoporre le modalità convenzionali
all'apposita Commissione consiliare e di inviare quindi agli
studenti gli avvisi concernenti il ritiro dei titoli di
viaggio.
Per quanto concerne il periodo ottobre-marzo, non coperto da
questi titoli di viaggio, credo di poter confermare quanto è già
stato detto a suo tempo dall'allora Assessore Fosson, nel senso
cioè che si provvederà con il concorso finanziario regionale a
coprire le spese di viaggio, naturalmente documentate. Questo è
quanto previsto dall'articolo 2 della legge n. 62/1991.
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Anche su questo argomento devo
dichiararmi non soddisfatto dalla risposta dell'Assessore, intanto
perché la risposta ha affrontato solo uno dei due problemi posti
nell'interpellanza, cioè quello degli studenti universitari.
L'interpellanza poneva però anche il problema della gratuità di
trasporto degli anziani sulle linee ferroviarie locali, su cui non
ho sentito alcun cenno, ma è un problema che, a mio avviso, va
trattato contestualmente con le ferrovie dello Stato, perché la
legge prevede due cose:
- la riduzione al 60 per cento sul trasporto ferroviario per gli
studenti universitari, oltre eventualmente alla riduzione del 30
per cento della "Carta giovane", che però esiste già nelle Ferrovie
dello Stato. Il problema della "Carta giovane" per quanto riguarda
il trasporto ferroviario non è un problema reale, perché già a
livello nazionale esiste la "Carta giovane" col 30 per cento,
quindi noi su questo discorso non dobbiamo intervenire per quanto
attiene il trasporto ferroviario. Il problema, semmai, si pone per
la "Carta giovane" sui trasporti automobilistici, ma non su quelli
ferroviari, dove già esiste;
- la legge prevede anche l'estensione della gratuità, quindi del
servizio gratuito di trasporto per gli anziani non solo sui
pullman, ma anche sulle ferrovie, ovviamente nei trasferimenti di
carattere locale e sostanzialmente sulla linea
Pré-Saint-Didier/Aosta/Torino. Su questo però non ho sentito alcuna
risposta da parte dell'Assessore, quindi chiederei che ci fosse una
verifica anche su questo punto, perché, contestualmente alla
convenzione sul trasporto degli studenti universitari sarebbe bene
definire anche questo aspetto, in modo da avere una convenzione che
abbracci tutti i problemi.
Per quanto riguarda i tempi, devo lamentare un notevole ritardo,
perché è vero che la legge n. 62/1991 è entrata in vigore a
settembre, però sul discorso della convenzione la Giunta regionale
aveva assunto un impegno della Giunta regionale fin dal dicembre
del 1990, cioè da ormai quattordici mesi. Mi riferisco al
comunicato del 7 dicembre 1990 - poi se ne discusse anche in
Consiglio - nel quale la Giunta si era impegnata a fare un'apposita
convenzione per gli studenti universitari con le Ferrovie dello
Stato. E' passato più di un anno e due mesi, ma sostanzialmente
siamo ancora fermi, nel senso che questa convenzione non è ancora
stata definita.
L'Assessore dice: "Nel corso del mese di febbraio dovrebbero
essere definite queste modalità e la bozza di convenzione dovrebbe
essere trasmessa alla Commissione competente, in modo che poi a
marzo - se ho ben capito - dovrebbe partire questo meccanismo". Mi
auguro che questi tempi siano rispettati, ma chiedo che in tal
senso ci sia un impegno concreto e chiedo, in particolare, che sia
affrontato anche l'altro aspetto, su cui non ho sentito alcuna
risposta, che è quello del trasporto ferroviario per gli anziani,
in modo che nella convenzione sia fatto contestualmente anche il
discorso concernente gli anziani che vogliono viaggiare con la
ferrovia.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK