Consiglio Regionale della Valle d'Aosta - Oggetto del Consiglio n. 2637 del 5 aprile 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ARTIGIANATO
COMMERCIO
Fiere, mostre e mercati
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2637 del 5 aprile 2007 - Resoconto
OGGETTO N. 2637/XII - Approvazione della mozione: "Revisione
dei criteri di partecipazione al padiglione Atelier della Fiera di
Sant'Orso".
Mozione
Premesso che:
- una corretta riorganizzazione dell'Atelier della Fiera di
Sant'Orso non può prescindere da una scelta preventiva e condivisa
con le diverse espressioni del settore professionistico
dell'artigianato valdostano che partecipano a questa importante
vetrina;
- a fronte di una crisi generale che investe anche il
comparto artigiano, l'Atelier costituisce per i produttori
artistici locali un'insostituibile occasione promozionale e
un'opportunità di sviluppo per il mercato interno;
- la recente diffusione di un questionario da parte
dell'Assessorato regionale delle Attività produttive in relazione
alla partecipazione degli artigiani all'Atelier ha sollevato
numerose critiche da parte dei professionisti del settore;
ciò premesso, il Consiglio regionale
Impegna
la Giunta regionale a rivedere i criteri di partecipazione
degli espositori al padiglione denominato l'Atelier della Fiera di
Sant'Orso, secondo modalità concertate preventivamente con gli
artigiani professionisti e secondo principi che non escludano
aprioristicamente categorie oggi ammesse e considerino
adeguatamente il ruolo che esse hanno avuto nella crescita
dell'Atelier.
F.to: Tibaldi - Frassy - Lattanzi
Presidente
- La parola al Consigliere Tibaldi.
Tibaldi (CdL)
- Brevemente. La mozione riguarda una
problematica che è sorta a seguito della definizione dei futuri
criteri per organizzare l'"Atelier" della Fiera di Sant'Orso,
criteri che sono stati accompagnati dalla richiesta di pareri da
parte degli artigiani attraverso un questionario. Il questionario,
non appena giunto ai professionisti, ha suscitato un "vespaio" non
indifferente, perché, come avrà letto anche l'Assessore, in
particolare la domanda n. 5 ha innescato un vero conflitto fra le
categorie che possono prendere parte all'"Atelier", poiché, non
essendo possibile ampliare la struttura in Piazza Chanoux, si
chiede loro quale soluzione preferirebbero. Nelle varie risposte
offerte che devono essere crocettate a seconda della sensibilità
dell'artigiano si prevedono 2 risposte di tipo esclusivo: chi
volete escludere? Volete escludere coloro che producono in serie,
volete escludere coloro che appartengono al settore equiparato?
L'Assessore saprà meglio di me che l'"Atelier" era nato per i pezzi
unici, non riusciva a decollare e per farlo decollare hanno dovuto
associare alle produzioni artistiche tradizionali anche le
produzioni del cosiddetto "settore equiparato" e le produzioni in
serie.
Chiediamo su sollecitazione di produttori, che è anche sfociata
sui mezzi di informazione, che vi sia una ridefinizione del
regolamento e dei criteri per aderire all'"Atelier", tenendo in
considerazione le istanze di una categoria - mi riferisco ai
produttori tradizionali, in particolare gli equiparati e di serie -
che hanno un ruolo, anche se numericamente marginale, comunque
importante nella qualificazione del padiglione. Si tenga presente
che sono lavoratori professionisti, rappresentano una minima parte
della "galassia" dei produttori artigianali, ma sono lavoratori che
hanno una loro attività regolare, una loro partita IVA, pagano le
tasse e utilizzano questa vetrina costituita dall'"Atelier" come
momento promozionale e di vendita delle loro produzioni. Chiediamo
la sensibilità dell'Assessore sulla nostra proposta, ovvero
rivedere i criteri di partecipazione degli espositori a questo
padiglione secondo modalità concertate preventivamente con gli
artigiani professionisti e secondo principi che non escludono
aprioristicamente categorie oggi ammesse e considerino
adeguatamente il ruolo che esse hanno avuto nella crescita
dell'"Atelier".
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- In merito a questa mozione e
all'"impegna", credo di poter esprimere, a nome mio e anche della
struttura regionale competente in materia di artigianato, la totale
condivisione di quanto richiesto dai colleghi con la mozione.
Vogliamo arrivare a dei criteri che permettano di definire chi
partecipa, perché purtroppo dal 2000 al 2007 le domande sono
aumentate dell'81,6%, noi lo abbiamo allungato, lo abbiamo diviso
da 2 in 3 file, lo abbiamo compartimentato, non ci stanno più e
qualcuno dovrà restare fuori. Stiamo cercando di definire dei
criteri e io non solo sono d'accordo con voi, ma propongo di votare
la vostra mozione tutti insieme, perché questo ci permetterà di
definire dei criteri per cui qualcuno dovrà stare fuori, ma su
quelli che resteranno fuori perlomeno in questo Consiglio saremo
d'accordo. Grazie per la vostra mozione, propongo di farla
nostra.
Presidente
- Pongo in votazione la mozione in
oggetto:
Consiglieri presenti, votanti e favorevoli: 23
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK