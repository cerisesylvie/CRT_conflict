Consiglio Regionale della Valle d'Aosta - Oggetto del Consiglio n. 1265 del 10 giugno 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
EDILIZIA
Edilizia pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1265 del 10 giugno 2015 - Resoconto
OGGETTO N. 1265/XIV - Interpellanza: "Valutazioni in ordine
all'opportunità di procedere alla liquidazione della società COUP
S.r.l.".
Presidente
- Per l'illustrazione, ha chiesto la parola il
Consigliere Ferrero, ne ha facoltà.
Ferrero (M5S) -
Grazie Presidente.
Cercherò di essere sintetico, ma un po' di storia sulla COUP
S.r.l. bisogna farla. Era una società costituita appositamente
dalla Regione per coordinare e accelerare i lavori di
ristrutturazione e di nuova edificazione dell'ala dell'ospedale
regionale. Accelerare e coordinare...c'è stata quest'accelerazione?
Se andiamo a vedere il calendario iniziale, che prevedeva il
termine dei lavori entro 10-12 anni, e andiamo a vedere la
calendarizzazione che è stata prevista adesso, vediamo che c'è un
ritardo di anni e anni su quelle che erano le previsioni.
Coordinamento: è più o meno...era luglio dell'anno scorso se non
sbaglio...agosto quando sono iniziati i ritrovamenti archeologici
nell'area in cui si voleva edificare la nuova ala dell'ospedale. A
questo sono seguiti ulteriori affidi di servizi e di lavori a ditte
per approfondire la questione, il tutto si è trascinato per mesi e
mesi, fino a che sembrava quasi che il guerriero celtico che è
stato ritrovato dovesse alzarsi in piedi e dire: "Stop! Vi siete
accorti? Ci sono anch'io!". Nessuno è stato in grado di usare le
professionalità adeguate per capire che c'era un ritrovamento
archeologico di questa portata. Ovvio che nel frattempo qualcuno,
beh, si è sbizzarrito a fare ulteriori indagini, a fare tutta una
serie di approfondimenti che però andavano in una direzione che era
sbagliata, già si sapeva, già c'era il sentore dell'entità del
ritrovamento. Allora, se noi andiamo a ricordare che quando la COUP
è stata costituita...intanto la Regione ha sborsato mi sembra 400
mila euro per l'alloggio che è stato trasformato in ufficio in cui
ora opera la COUP, stiamo pagando un amministratore della società e
lo stiamo pagando profumatamente - adesso poi, dato che è tra le
domande, sentiremo quanto viene pagato -, vengono pagati tutta una
serie di consulenti, vengono pagati una serie di dipendenti, che
sono dipendenti della COUP, senza poi andare, stendiamo un velo
pietoso, sull'inchiesta giudiziaria - che comunque dovrà poi
risolversi, perché l'appello è in corso a Torino - che ha coinvolto
alcuni componenti della COUP. Allora, è venuto il momento di
riuscire a capire, è venuto il momento in cui anche in questo caso
dovreste, per una questione semplicemente di sincerità e di
coscienza, togliere il velo sulla situazione. Va avanti o non va
avanti quest'ospedale? E se non va avanti, che cosa teniamo la COUP
in piedi? Che ha dimostrato evidentemente...ma io non voglio dare
la croce a nessuno all'interno della società, in croce io li
metterei tutti alla luce dei risultati che sono stati ottenuti, che
sono dei risultati disastrosi, perché l'unica cosa che è stata
fatta è quel famoso parcheggio sul quale si erano concentrate le
attenzioni della 'ndrangheta calabrese. Di tutto il progetto quindi
abbiamo questo magnifico parcheggio, che probabilmente - è
un'ipotesi - sarà un parcheggio che poi rimane...sì, serve, non
serve, serviva grande così? Serviva fatto lì? Beh, sicuramente al
Signor Giuseppe Tropiano è servito, perché, insomma, è stato pagato
profumatamente e, di conseguenza, qualcuno ci ha comunque
guadagnato...per carità, l'imprenditore ci ha guadagnato, la
Regione non so se ci abbia guadagnato o meno, la collettività
neanche. A questo punto però il carrozzone COUP lo teniamo ancora
in piedi o lo liquidiamo? Perché poi ha un costo annuale, la
Regione sborsa diverse centinaia di migliaia di euro all'anno per
foraggiare, comunque per far funzionare questa specie di apparato
che finora ha dato i risultati che sono sotto gli occhi di
tutti.
Presidente -
Per la risposta, ha chiesto la parola
l'Assessore Fosson, ne ha facoltà.
Fosson (UV) -
Grazie Presidente.
Io risponderò ai suoi quesiti, il primo: "a quanto ammontano
complessivamente le spese di funzionamento della società COUP
S.r.l.. Dal 2010, anno in cui si è costituita la società, fino a
tutto il 2014", ammontano a 2.776.000 euro IVA inclusa. Le spese
per l'acquisto dell'immobile sede della società ammontano ad euro
407.000. Sulle spese di funzionamento citate gravano annualmente i
costi di ammortamento dell'immobile citato. Nel corso del 2014 le
spese di funzionamento, anche in relazione alle difficoltà e ai
rallentamenti registrati nella realizzazione degli scavi, si sono
ridotte rispetto agli anni precedenti di circa il 15 percento,
attestandosi a complessivi 545 mila euro.
"Qual è lo stipendio annuo dell'Amministratore...": il costo
dell'Amministratore unico iscritto a bilancio della società COUP
S.r.l. è di 85 mila euro, IVA inclusa, ed è a scadenza a fine anno
2015.
"Quali sono le decisioni assunte..."
: questo è un po' un
problema di non semplice, ma di doveroso affronto. Ad oggi, in
ordine alla prosecuzione dei lavori e della modifica di quanto
inizialmente progettato, dico che l'ultimazione dei lavori della
seconda fase con lo scavo archeologicamente assistito, è stata
certificata dal direttore dei lavori in data 20 giugno 2015 con
quella proroga di 8 mesi rispetto alla previsione iniziale. Tale
proroga è dipesa dalle richieste della Sovraintendenza in ordine
alla liberazione dei reperti (cippi, tumulo e ruderi) dello scavo,
che vede attualmente ospitare l'ampliamento previsto. Alla
conclusione dei lavori di scavo non corrisponde però la bonifica
archeologica dell'area a causa di ulteriori esigenze di
approfondimento conoscitivo manifestate dalla Sovrintendenza, tali
esigenze sono rappresentate dall'ulteriore scavo della fascia dei
cippi per la verifica dell'esistenza dei piedi di stele o di
abitato rispetto alla superficie non scavata per motivi statici e
logistici. Siamo quindi in attesa della decisione della
Sovraintendenza e sono in corso le operazioni di collaudo,
soprattutto la Sovraintendenza deve valutare e indicarne i
tempi.
(interruzione di un Consigliere, fuori microfono)
...sì, il ritrovamento lo sappiamo che c'è stato ed è notevole,
però quello che c'è da decidere adesso, che non è da poco, è se
questo può essere spostato in altra sede, può essere mantenuto lì e
se l'area può essere delimitata, nel senso di capire, se possiamo
utilizzare una parte dell'area ed è questo il problema su cui la
Sovraintendenza dovrà indicare le scelte e i tempi.
"Rispetto a ciò che diceva lei, cioè dei costanti problemi
verificatisi e di come il Governo regionale intende valutare
l'opportunità": alla luce della situazione citata e delle ridotte
attività oggettive della società COUP, in attesa delle decisioni,
soprattutto della tempistica della Sovraintendenza, è intenzione
della Giunta regionale dare mandato a Finaosta di sospendere le
attività di COUP, possibilmente già dal prossimo mese di luglio,
garantendo esclusivamente le attività necessarie alla conclusione
e/o risoluzione dei contratti in essere.
Presidente -
Per la replica, ha chiesto la parola il
Consigliere Ferrero, ne ha facoltà.
Ferrero (M5S) -
Grazie Presidente.
Grazie Assessore, io spero che nella dicitura "sospendere" ci
sia soprattutto la sospensione dei lauti stipendi a coloro che
finora magari li hanno conseguiti e bisogna ancora vedere chi ne
valuterà il merito, perché questa è la cosa fondamentale, perché
continuare poi magari a dire: "sospendiamo", ma poi continuiamo a
pagare gli stipendi, sarebbe molto grave. Peraltro il continuo
protrarsi del ritardo, del rinvio della decisione, effettivamente
appare quasi...non so, diventa una cosa da ridere, che cosa si
aspetta per sospendere o, comunque, che segno ci deve essere dal
punto di vista archeologico-tecnico? Ormai anche chi ha visto gli
scavi si è reso conto, pur non essendo addetto ai lavori,
dell'entità dei ritrovamenti. Che si possa trasportare via tutto
dal sito diventa veramente abbastanza pesante, sì, forse ridurre a
quei reperti che sono di valore particolare la salvaguardia...però
la cosa appare un pochettino così. Certo che vedere che l'ennesima
società partecipata al 100 percento dalla Regione in quattro
anni-quattro anni e mezzo si è divorata 2.766.000 euro,
sostanzialmente per...non accelerare, perché non è stato accelerato
niente, i lavori sono rimasti lì, ci sono stati continui ritardi,
ci sono state problematiche per il parcheggio, ci sono state
problematiche per il tunnel che dovevano fare dal parcheggio al
nuovo parcheggio, effettivamente è un brutto panorama, è l'ennesimo
brutto panorama di come dove mette le mani la Regione c'è
sostanzialmente quasi sempre spreco, ci sono diseconomie e forse si
nasconde dietro anche il solito clientelismo.
Presidente -
Punto 14 all'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK