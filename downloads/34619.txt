Consiglio Regionale della Valle d'Aosta - Oggetto del Consiglio n. 2370 del 18 aprile 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2370 del 18 aprile 2012 - Resoconto
OGGETTO N. 2370/XIII - Interpellanza: "Istituzione da parte
della Regione di un servizio di prenotazione delle visite ai
castelli valdostani".
Interpellanza
La visita ai castelli della Valle d'Aosta non è al momento
prenotabile per via telematica dai turisti visitatori;
A quanto si è appreso, la prenotazione individuale o di
gruppo potrebbe avvenire esclusivamente rivolgendosi ad una guida
turistica, nonostante un servizio qualificato di visita
accompagnata sia disponibile presso i castelli stessi e anche
qualora l'utente non intenda avvalersi del servizio di
accompagnamento;
Si è appreso, peraltro, che un servizio privato di
prenotazione ('i castelli.it') sarebbe stato attivato da un
privato, facilmente contattabile via internet, che qualifica il
proprio sito come "sito ufficiale dei Castelli e torri d'Italia" e
che effettua la prestazione a pagamento;
Quanto sopra premesso,
i sottoscritti Consiglieri regionali
Interpellano
l'Assessore competente per sapere:
1) se è a conoscenza di questa situazione;
2) se il sito 'i castelli.it' è legato da accordi con
l'Amministrazione regionale o con operatori professionali della
Regione;
3) per quale ragione non si istituisce un servizio ufficiale
di prenotazione delle visite dei castelli valdostani da parte della
Regione Valle d'Aosta o di altro ente o organismo da esso
delegato.
F.to: Louvin - Bertin - Chatrian - Giuseppe Cerise - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente.
Fra i miei amori di gioventù c'era il lavoro di guida turistica,
che ho fatto tantissimi anni fa e continuo a seguire con un po' di
attenzione quello che si svolge nel settore, e credo sia doveroso
avere uno sguardo abbastanza largo. L'Assessore è sicuramente a
conoscenza della problematica che solleviamo, perché sappiamo che
se n'è parlato in altri momenti; vorrei cercare di focalizzarla per
quello che mi risulta essere e per i problemi che ci pare abbia
dato o possa ancora dare. Sto parlando della problematica della
visita dei castelli valdostani, che al momento non è prenotabile
per via telematica da parte dei turisti interessati. Ho provato
ancora ieri per testare il funzionamento della vicenda: si va
attraverso il sito regionale sui castelli, ci sono delle eccellenti
presentazioni di immagine di questi castelli, della loro storia, si
legge "per maggiori informazioni cliccare" e nelle regole di
fruizione è indicato "l'ingresso è consentito ad un massimo di 25
persone per turno di visita ogni mezz'ora, visite non prenotabili";
quindi ancora ieri il sito regionale riportava questa indicazione,
che non potevano essere prenotati la prevendita ed i biglietti, ma
solo all'apertura del castello in progressione fino al complemento
dei turni.
L'Assessore sa che il turista singolo, accompagnato in piccolo o
grande gruppo, necessita di avere delle certezze nel momento in cui
viene a visitare i beni culturali della Valle d'Aosta, soprattutto
quelli come il castello di Fénis, che ha grosse problematiche di
prenotazione, ma la stessa cosa succede nei periodi di punta, anche
in altre sedi. Peraltro sappiamo che una porta aperta sul retro c'è
per le guide turistiche valdostane; quando un gruppo si attiva per
contattare una guida turistica, questa ha una chiave di accesso per
fare la prenotazione per il gruppo; si tratta in genere in gruppi
abbastanza corposi, perché il costo della guida turistica si
giustifica in funzione del numero dei visitatori, ma i castelli
sono visitabili attraverso un sistema di guida interna, cioè c'è un
accompagnamento di spiegazione fatto da personale qualificato a
questo scopo. Fino a qui siamo in una situazione di incompletezza
di sistema, di non compiuta attuazione di una logica che dovrebbe
permettere, a chi viene soprattutto da lontano, nel quadro di una
vacanza organizzata, di essere sicuro che il tal giorno potrà
visitare quel bene senza fare la coda con gli incerti del mestiere
e vedendosi passare davanti da una serie di gruppi che hanno avuto
accesso tramite la guida.
Siamo andati a scavare un po' di più perché ci sono pervenute
anche delle segnalazioni che ci hanno lasciati molto perplessi; nel
testo dell'interpellanza, abbiamo fatto riferimento ad un curioso
servizio privato di prenotazione che il sito "i castelli.it",
portale ufficiale dei castelli e torri d'Italia - quindi con una
nota autoproclamata ufficiale - annuncia ed indica di essere in
grado di fare questo servizio di prenotazione. Ora, non avendo
l'abitudine di correre dietro a cose strane senza un minimo di
accertamento, siamo andati a vedere cosa questo comportava e siamo
andati a contattare delle persone che si sono avvalse di questo
sistema di prenotazioni privato, le quali hanno visto questo
soggetto chiedere un bonifico bancario di 25 euro per la
prenotazione al castello. Quindi un soggetto privato è in grado di
garantire, dicendo che poi dovranno regolare a parte la spesa della
guida turistica, la prenotazione della visita al castello - in
questo caso di Issogne - per la data richiesta, ma
moyennant
il
petit
pourboire
di 25 euro. Questa società pare
essere localizzata in Sicilia, opera online e riesce così a
raggranellare qualche soldino nella prenotazione dei castelli
valdostani, che la Regione al momento non vuole dare direttamente a
terzi. Evidentemente questo lo può fare perché ci sarà, presumo,
qualche guida turistica che fa da intermediario, ma non ci pare che
nel complesso il risultato sia brillante! Ci sembra invece più
utile che ci sia un servizio pubblico e trasparente di
prenotazione. Presumiamo che l'Assessore non sia insensibile a
questo e che voglia dedicarci il giusto tempo, ma glielo vogliamo
rappresentare nella sua completezza, il problema.
Aggiungo poi che, cercando di capire qualcosa di più attraverso
il sito "Reservations@castelli.net" appare un avviso: "Sito
sospetto di fishing", cioè che potrebbe essere concepito per
richiedere informazioni personali o finanziarie a scopo
fraudolento, creando di solito una copia di un sito web legittimo.
Non sappiamo se questo sia, ma troviamo curioso che qualcuno possa
autoqualificarsi sito ufficiale dei castelli e torri in Italia!
Abbiamo il sospetto che non ci siano coinvolgimenti né
ministeriali, né regionali in questa vicenda, ma un minimo di
bonifica nell'interesse del nostro turismo, della nostra clientela
e dell'appetibilità dei castelli, per i quali - ripeto - ogni tanto
ci arriva la notizia che è difficile arrivare... Ci sono magari
piccoli gruppi di persone che vogliono andare, oppure singoli, ci
viene detto: ma se lo fa lei come amministratore, eccetera...no,
sono persone che vogliono andare giustamente da turisti puri a
visitare, ma chiedono questa certezza, ci deve essere il sistema
come c'è nella maggior parte dei beni culturali per poter garantire
questo risultato.
Speriamo che sia apprezzato lo spirito collaborativo di questa
interpellanza e ci auguriamo che ci siano buone notizie in
proposito. Grazie.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président.
Ringrazio il collega Louvin per l'iniziativa, che va a segnalare
un'anomalia che siamo andati a verificare, che tra l'altro si
inserisce invece in un discorso di valorizzazione che è da
fare.
Intanto, per quanto riguarda le due prime domande,
l'Amministrazione - tengo a precisarlo, ma lei lo ha intuito - non
ha né rapporti, né contatti di alcun genere con questa azienda che
gestisce questo sito web "icastelli.it". Dall'esame del sito si è
rilevata l'offerta di prenotazioni per gruppi e non per singoli -
che è ancora una difformità rispetto a quello che è annunciato da
loro - anche per le visite ai castelli regionali e, dalle
informazioni assunte, risulta che comunque questa azienda operi in
raccordo con una associazione di guide turistiche in Valle d'Aosta.
In ogni caso la struttura regionale competente ha rilevato aspetti
dell'offerta, fra le altre cose aspetti che lei oggi ha fatto
rilevare, che saranno approfonditi per verificare che la stessa
attività sia in regola e risponda alle norme in vigore.
La questione di fondo, "perché non si istituisce": stiamo
realizzando con il supporto di INVA un progetto per la gestione ed
il controllo delle visite ai castelli e al momento è già
utilizzabile il modulo software che consente la prenotazione via
web da parte delle guide turistiche. Tale situazione è provvisoria,
in quanto il progetto in corso di attuazione prevede la possibilità
per l'utenza non professionale di prenotare le visite ai castelli
attraverso il web. Qual è la situazione di questa biglietteria
elettronica, alla quale stiamo lavorando dal 2010 e che vede tempi
di realizzazione attraverso i partner non solo INVA? Adesso
illustrerò le diverse fasi.
Il progetto della vendita online degli accessi ai castelli è in
corso di realizzazione da parte dell'Assessorato, che collabora
alla realizzazione della gestione automatizzata della vendita degli
accessi ai castelli regionali mediante installazione di una
biglietteria elettronica, progetto nel quale è compresa la
realizzazione della biglietteria online che permetterà di prenotare
le visite da casa, per arrivare all'ultimo step, che è quello che
lei auspica. Tale progetto è in fase di realizzazione con la
collaborazione del DIT, attualmente Struttura Sistemi Informativi
con la nuova denominazione, ed è attuato da INVA. Il progetto ha
visto la predisposizione di un sito pilota: da fine 2009 il
castello di Issogne ha consentito il monitoraggio dell'attività. La
biglietteria prevede - poi vi dirò gli step - anche la formazione
del personale, quindi abbiamo preso un sito pilota (Issogne),
l'adeguamento del programma alle necessità dell'attuale gestione ed
inoltre è stata avviata la formazione del personale, in aula ed in
sito, e sono state predisposte tutte le integrazioni relative ai
cablaggi - cosa, questa, molto difficile, essendo in presenza di
monumenti - ed alle reti propedeutiche all'installazione della
biglietteria in tutti i siti monumentali, per avere in loco la
biglietteria. A seguito di tali azioni, a giugno 2011 è stato reso
funzionante il sistema di tutti i castelli, eccetto Castel Savoia
di Gressoney, essendo attualmente in fase di realizzazione
l'arredamento della nuova biglietteria - quella vicino al castello
- dotata di tutte le necessità tecniche. Con l'avvio, il 7 febbraio
2012, della prenotazione online dei turni guida da parte delle
guide turistiche, abbiamo visto la conclusione del secondo step -
quindi parte strutturale, parte formazione e parte prenotazione
online da parte degli operatori - che ha costituito un passo
decisivo per quanto riguarda una gestione coordinata ed organizzata
dal sistema legato alla professione turistica, che è veicolo e
mediazione del patrimonio culturale della nostra Regione.
La piattaforma rende disponibile, oltre alla semplice
prenotazione, anche un sistema di comunicazione fra i vari
operatori nel rispetto delle prerogative di ognuno (altro punto che
avevamo discusso con gli operatori). Questa ultima fase ha permesso
di testare già in parte il funzionamento dell'interfaccia online
che verrà utilizzato dal pubblico, che era la cosa importante, e la
ditta incaricata da INVA sta completando le personalizzazioni già
richieste nelle fasi preliminari. A breve, come da comunicazione
pervenuta il 28 marzo 2012, si riceveranno i materiali dal
fornitore, così da poter procedere con le verifiche del caso. Nel
frattempo sono state analizzate le procedure necessarie, che sono
in corso di realizzazione, per l'attivazione dei pagamenti online e
queste potranno essere attivate in tempi brevi, a seguito della
definizione della parte informatica. Quindi l'iter, essendo in
parte in presenza di beni e quindi con la questione cablaggio,
formazione del personale, sperimentazione che ci ha fatto fare dei
passi su una certa parte di sviluppo, e soprattutto con gli
operatori per la parte di sviluppo online da parte loro, si
completerà con questa ultima fase per addivenire a quello che lei
nelle premesse auspicava, come del resto noi tutti auspichiamo,
cioè questo progetto ha l'obiettivo da lei enunciato di addivenire
ad una prenotazione online.
Presidente
- La parola al Consigliere Louvin.
Louvin (ALPE)
- Apprezzo la buona volontà e l'impegno che
sta profondendo l'Assessore.
Devo dire che se la Regione, fosse un operatore economico,
sarebbe già fallito più volte, perché dal 2009 che abbiamo un sito
pilota, siamo nel 2012 e non siamo ancora in grado di dare una
prestazione di questo tipo, che è, mi permetta, senza alcuna vena
polemica, Assessore, una prestazione che un qualsiasi operatore
commerciale è in grado di sviluppare in tempi decisamente più
brevi...ma qui siamo su un versante diverso da quello della
fruizione del bene culturale, di cui lei si occupa.
Lunedì il collega Lattanzi, in commissione, ha fortemente
sottolineato come INVA, la società controllata regionale, abbia un
senso nel momento in cui è un operatore di servizio
dell'Amministrazione, che fornisce con costi - e aggiungo anche in
tempi comparabili con il mercato - dei prodotti. Qui siamo di
fronte, collega Lattanzi - e devo dire che ho apprezzato la sua
chiarezza in commissione -, ad un caso in cui INVA ha da 36 mesi
questa questione sul tavolo e non è ancora riuscita a chiudere il
cerchio, di permettere la prenotazione di fruizione di beni
culturali della nostra Regione da parte dell'esterno.
Si continua, e presumo a questo punto si continuerà ancora per
mesi, a passare attraverso il sito di Catania, che opera in
collegamento con un'associazione - come apprendo da lei, perché
ignoravo di chi si trattasse, se di singoli, di gruppi
professionali o meno, ma poco importa questo -, pertanto crediamo
che sia utile superare questa fase, che non è adeguata. Tutte le
guide turistiche, se devono avere un canale preferenziale, ce
l'abbiano, va bene, non dà problemi, ma che i singoli utenti
abbiano la possibilità di fruire loro stessi; se c'è una
commissione da chiedere, poi la chieda la Regione, ma non lasciamo
che siano altri a lucrare su questi aspetti di mediazione!
Naturalmente confidiamo di poter prenotare presto anche noi le
visite ai castelli online. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK