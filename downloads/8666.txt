Consiglio Regionale della Valle d'Aosta - Oggetto del Consiglio n. 3167 del 22 ottobre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3167 del 22 ottobre 1987 - Resoconto
OGGETTO N. 3167/VIII - IMPEGNO PER L'ABBATTIMENTO DELLE
BARRIERE ARCHITETTONICHE E PER IL MIGLIORAMENTO DELLE CONDIZIONI DI
VITA DELLE PERSONE PIÙ SVANTAGGIATE.(Approvazione di
mozione).
PRESIDENTE:
Do lettura del testo della mozione presentata
dai Consiglieri Mafrica, Tonino, Bajocco, Cout, Millet e
Dolchi:
Mozione
CONSTATATO che, nonostante le prescrizioni della legge
regionale 28 dicembre 1981, n. 85 la maggior parte degli edifici
pubblici della Valle d'Aosta non ha ancora le caratteristiche
richieste per il pieno inserimento nella vita sociale delle persone
con difficoltà psichiche, fisiche e sensoriali;
RIBADITA l'importanza, ai fini di un miglioramento della
qualità della vita, di un impegno straordinario da parte delle
pubbliche amministrazioni finalizzato all'abbattimento delle
barriere architettoniche ed al miglioramento delle condizioni di
vita delle persone più svantaggiate;
Il Consiglio regionale della Valle d'Aosta
Delibera
di impegnare la Giunta regionale a:
1)
presentare al Consiglio regionale un quadro
analitico dei risultati ottenuti in applicazione delle leggi
regionali a favore delle persone con difficoltà fisiche, psichiche
e sensoriali;
2)
predisporre i provvedimenti urbanistici e finanziati
necessari ad avviare un programma pluriennale di sistematico e
progressivo adeguamento di tutti gli edifici pubblici valdostani
alla normativa per l'abbattimento delle barriere
architettoniche.
PRESIDENTE:
Ha chiesto di illustrare la mozione il
Consigliere Mafrica, ne ha facoltà.
MAFRICA (P.C.I.) -
Mi dispiace che questa mozione venga
discussa a quest'ora perchè forse meriterebbe una attenzione
maggiore di quella che si può richiedere ai Consiglieri alle
13,12.
Con questa mozione solleviamo un problema: nel 1981 la Regione
ha legiferato ed ha dato indicazioni sia ai Comuni che ai privati
per l'abbattimento delle barriere architettoniche. Ora succede che
essendoci dei finanziamenti iscritti a bilancio, i privati in parte
hanno cominciato a richiedere questi finanziamenti, e i Comuni che
fanno ricorso ai finanziamenti regionali per l'abbattimento delle
barriere architettoniche sono ancora pochi e per gli edifici
esistenti non vengono presi interventi sufficienti.
All'art. 32 della legge finanziaria dell'anno passato, c'era
scritto:
"Per gli edifici pubblici già esistenti, non ancora
adeguati alle prescrizioni del DPR 27.4.1978, n. 184, dovranno
essere adottati competenti piani dell'eliminazione delle barriere
architettoniche entro un anno dall'entrata in vigore della presente
legge".
Poichè questi piani finora non sono stati presentati e
in questa Regione invece è possibile programmare, fare qualcosa di
utile, la mozione chiede alla Giunta di presentare al Consiglio un
quadro analitico dei risultati ottenuti con la legge 85/81, sia nei
confronti dei Comuni e delle Comunità Montane, sia nei confronti
dei privati; chiede inoltre di predisporre i provvedimenti
urbanistici, che sono già richiesti nella legge, e finanziari
necessari per permettere, attraverso un piano pluriennale, un
sistematico progressivo adeguamento di tutto gli edifici pubblici
valdostani alle normative per l'abbattimento delle barriere
architettoniche.
Credo che un impegno di questo tipo potrebbe essere studiato e
sicuramente darebbe della nostra Regione una immagine di civiltà e
di sensibilità a questi problemi.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.) -
Il problema che ha sollevato il
Consigliere Mafrica riguarda non solo l'edilizia pubblica, ma anche
l'edilizia privata in virtù di una legge che stanziava dei
contributi ai privati che favorissero l'abbattimento delle barriere
architettoniche anche nelle costruzioni di edilizia privata.
So che esistono - e approfitto della mozione del Gruppo
comunista, che voteremo, per fare una raccomandazione all'Assessore
- delle perplessità a livello regionale sull'applicazione della
legge, per quanto riguarda le cooperative edilizie. L'Assessore ha
già presente il problema, so che se ne sta interessando,
solleciterei solo una definizione della pratica in corso, anche
perchè, se è vero che il finanziamento pubblico deve venire
incontro ai privati, credo debba farlo a maggior ragione nei
confronti di quei privati che si sono consorziati a livello di
cooperative. È una sorta di raccomandazione che faccio
all'Assessore, ben sapendo che del problema si sta attivamente
occupando, con l'augurio che a questo riguardo si trovi una
soluzione felice nel più breve tempo possibile.
PRESIDENTE:
Ha chiesto di parare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.) -
Evidentemente non è questa l'ora per
cominciare ad illustrare sia la legge 85 che la seguente, n. 57 del
1982, e il regolamento successivo. Comunque, venendo a quanto
richiesto da questa mozione, vorrei anche delle delucidazioni là
dove si chiede di presentare un quadro analitico dei risultati
ottenuti. Se con questo si intende solo l'elenco degli interventi
fatti, glielo posso già dare adesso, perché di interventi richiesti
da parte dei privati ce ne sono stati solo otto, che hanno avuto un
finanziamento per un totale di circa 33 milioni, mentre solo 6
soggetti hanno richiesto invece quelli che sono degli accorgimenti
per l'acquisto di apparecchiature o che aiutano a superare le
barriere architettoniche; quindi altri 32 milioni sono stati spesi
in questo campo.
Per quanto concerne i Comuni, invece, è vero che è minore il
numero dei Comuni che hanno chiesto, rispetto alle domande
provenienti dai privati; i Comuni che hanno chiesto ed ottenuto
finora finanziamenti per l'adeguamento delle strutture pubbliche
sono il Comune di Aosta, per 50 milioni, e il Comune di Montjovet,
per 44 milioni 500 mila.
Per gli edifici scolastici, l'unico ad aver chiesto finora è il
Comune di Saint-Christophe, per circa 33 milioni. Altri Comuni
hanno fatto delle richieste ma non hanno ancora ottenuto il
finanziamento, sia perchè ci hanno fatto sapere che rinunciano in
quanto non sono sicuri della destinazione che daranno a questi
edifici, sia perchè non hanno ancora ultimato i lavori e non sanno
ancora qual è la parte che dovrebbe essere finanziata
dall'Amministrazione regionale. Quindi proporrei di eliminare il
primo punto, perchè la risposta la posso fornire
immediatamente.
Per quanto riguarda il punto 2, i provvedimenti finanziari non
c'è bisogno di predisporli, in quanto c'è una legge del 1982, n.
57, che prevede il finanziamento annuo in bilancio; i piani di
intervento sugli edifici pubblici devono essere i Comuni a
presentarceli, e in questo senso a partire dal 1982 fino ad ora,
tutti gli anni, la Regione fa una circolare ai Comuni chiedendo che
vengano presentate delle domande per finanziare questi interventi.
È difficile da parte della Regione andare da ogni Comune a dire di
adeguare quell'edificio; l'impegno che possiamo prendere è di
inviare nuovamente una lettera ai Comuni chiedendo che vengano
predisposti dei piani di intervento per questi edifici pubblici.
Noi non abbiamo nessuna remora ad accettare una mozione che vada in
questo senso, ma non possiamo accollarci l'onere di andare nei
Comuni a fare questi piani. I finanziamenti almeno per il momento
sono più che sufficienti in quanto non vengono ancora utilizzati,
per cui direi di cominciare a vedere quali sono le richieste, con
l'impegno di rivedere il finanziamento in Consiglio regionale
qualora le richieste fossero di molto superiori a quello che è lo
stanziamento.
L'Amministrazione regionale ha fatto delle circolari non solo
agli enti pubblici, affinchè facessero dei piani per il
finanziamento da sottoporre all'Amministrazione regionale; abbiamo
fatto delle lettere anche agli ordini dei liberi professionisti,
perchè purtroppo, ancora troppo sovente, ci sono dei progetti che
vengono presentati per opere commissionate all'Amministrazione
regionale che non prevedono l'abbattimento delle barriere
architettoniche. Purtroppo, anche da parte dei Comuni a volte
vengono approvati dei progetti che non tengono conto della legge
regionale. Comunque era solo per sottolineare che anche in questo
campo l'Amministrazione regionale ha mandato delle circolari agli
ordini dei liberi professionisti, perchè si attengano alle
disposizioni di legge.
Per quanto chiesto dal Consigliere Torrione, domani la Giunta
discuterà il problema, cioè l'adeguamento o la interpretazione
autentica dell'art. 3 della legge 85, in cui fra i privati vengono
considerate anche le cooperative, in quanto queste ultime sono un
insieme di privati, pertanto quelle che fanno adeguamenti secondo
la legge 85, hanno diritto ad un finanziamento. In conseguenza
all'interpretazione autentica dell'art. 3 della legge 85, ci sarà
l'adeguamento e la modifica del regolamento che verrà in Consiglio
per l'applicazione.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
Le cifre fornite dall'Assessore
confermano la mia impressione: sia da parte dei privati sia da
parte dei Comuni, pur essendoci dei capitoli di bilancio che
dispongono contributi finanziari della Regione quando i privati o i
Comuni abbattono delle barriere architettoniche, le richieste sono
esigue e siamo nell'ordine di 200 milioni, anche meno.
Mi pare che uno sforzo a sei anni dalla votazione della legge
possa essere fatto in questo senso: si potrebbe fare un censimento
da
parte della Regione per accertare quali sono gli edifici
pubblici sui quali è necessario intervenire, e poi si dovrebbe
concordare con i Comuni, dimostrando la disponibilità della Regione
a interventi finanziari anche cospicui che vadano al di là delle
cifre finora stanziate in bilancio regionale.
Il compito della Regione dovrebbe essere a mio avviso, ma la
cosa può essere ulteriormente approfondita, di predisporre questa
indagine sul territorio valdostano per ciò che riguarda gli edifici
pubblici, e poi studiare forme di sollecitazione nei confronti dei
Comuni che vadano oltre quanto già fatto, perchè in effetti questa
legge, che potrebbe essere importante, non ha dato tutti i suoi
frutti.
All'art. 2 della legge c'erano degli impegni anche per la
Regione: credo che utilizzando questo articolo si possa andare
ulteriormente avanti, perchè si dice che
"La Regione entro un
anno dall'entrata in vigore della presente legge adegua la propria
legislazione in materia urbanistica, turistica, scolastica, di
lavori pubblici, di trasporti, di edilizia pubblica alle finalità
ed ai contenuti della presente legge".
Eventualmente si
potrebbero studiare in questo programma di progressivo abbattimento
delle barriere architettoniche anche appositi provvedimenti
legislativi. Il senso della mozione è quello di dare delle
indicazioni di massima; c'è la constatazione di una legge che era
partita con una serie di intenzioni e che non ha dato tutti i
frutti, e la volontà di rimetterla in movimento.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.) -
Quanto è previsto all'art. 2, in cui si
dice che la Regione entro un anno dall'entrata in vigore della
presente legge adegua la propria legislazione in materia
urbanistica ecc., è già stato fatto, tant'è vero che anche
all'interno degli edifici regionali si stanno facendo delle opere
di abbattimento delle barriere architettoniche.
Il fatto di prevedere una cifra cospicua di finanziamento, per
me è mettere i buoi prima del carro, in quanto non si sa quale può
essere la richiesta, mentre noi andremo a finanziarla già ora.
Visto che la cifra di 230 milioni annui, non è tutti gli anni
utilizzata al completo proporrei di tenerla con l'impegno di
adeguare la legge sulla base dei piani presentati ai Comuni.
Per quanto riguarda la mozione, la maggioranza sarebbe
dell'avviso di accettare eliminando il punto uno, in quanto ho già
fatto avere una fotocopia adesso al Consigliere Mafrica, e il punto
due modificarlo come segue:
"sollecitare i Comuni a predisporre
i provvedimenti urbanistici, ad avviare un programma pluriennale di
sistemazione e progressivo adeguamento di tutti gli edifici
pubblici alla normativa per l'abbattimento delle barriere
architettoniche".
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
Sul tema si potrà tornare in
Commissione, comunque per far avanzare la questione accettiamo gli
emendamenti proposti dall'Assessore.
PRESIDENTE:
Pongo in votazione la mozione nel testo così
emendato:
MOZIONE
CONSTATATO che, nonostante le prescrizioni della legge
regionale 28 dicembre 1981, n. 85, la maggior parte degli edifici
pubblici della Valle d'Aosta non ha ancora le caratteristiche
richieste per il pieno inserimento nella vita sociale delle persone
con difficoltà psichiche, fisiche e sensoriali;
RIBADITA l'importanza, ai fini di un miglioramento della
qualità della vita, di un impegno straordinario da parte delle
pubbliche amministrazioni finalizzato all'abbattimento delle
barriere architettoniche ed al miglioramento delle condizioni di
vita delle persone più svantaggiate;
Il Consiglio regionale della Valle d'Aosta
Delibera
di impegnare la Giunta regionale a sollecitare i Comuni a
predisporre i provvedimenti urbanistici atti ad avviare un
programma pluriennale di sistematico e progressivo adeguamento di
tutti gli edifici pubblici valdostani alla normativa per
l'abbattimento delle barriere architettoniche.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK