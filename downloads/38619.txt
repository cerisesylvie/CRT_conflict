Consiglio Regionale della Valle d'Aosta - Oggetto del Consiglio n. 2132 del 24 maggio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2132 del 24 maggio 2016 - Resoconto
OGGETTO N. 2132/XIV - Interpellanza: "Modalità e tempistica
per il recupero dei beni costituenti la collezione
"Righetti"".
Follien (Presidente) -
Punto n. 17 dell'ordine del
giorno. Per l'illustrazione, la parola al Consigliere Bertin.
Bertin (ALPE) -
Riprendiamo oggi una questione che avevo
sollevato nel passato Consiglio; pertanto sarò breve
nell'illustrazione dell'interpellanza che è piuttosto chiara.
L'Amministrazione regionale, in questi ultimi 15 anni, è
riuscita a perdere di fatto un vagone e un'intera collezione che
era contenuta nel vagone di beni, di oggetti ferroviari più o meno
risalenti alla fine dell'Ottocento e agli inizi del Novecento. È
una storia surreale, nella quale volevamo capire cosa era successo
- ritengo sia necessario capire cos'è successo - e se è intenzione
dell'Amministrazione regionale recuperare questa collezione, questi
beni ferroviari, in che modo recuperarli, e soprattutto in che
tempi; qualora questi beni non saranno recuperati, quali sono le
responsabilità, se ve ne sono (e probabilmente vi saranno e
dovranno essere comunque verificate).
Presidente -
Per la risposta, la parola all'Assessore
Bianchi.
Bianchi (UV) -
Come già riscontrato in merito alla prima
iniziativa dello scorso 11 maggio, ricordo che verso la fine del
mese di maggio 2009 la Soprintendenza ai beni culturali e il
Dipartimento territorio e ambiente, per il tramite delle rispettive
strutture - quella competente in materia di miniere e quella
competente in materia di musei - erano stati incaricati dalla
Presidenza della Regione di provvedere alla liquidazione del Museo
minerario regionale abrogato con legge regionale 18 aprile 2008, n.
12. A seguito di detto incarico e di un incontro tenutosi in data 8
giugno 2009, la struttura competente in materia di cave e miniere
del Dipartimento territorio e ambiente aveva provveduto a
richiedere alla struttura competente in materia di musei tutti gli
atti amministrativi e contabili di chiusura del Museo minerario
regionale, precisando che i medesimi sarebbero stati acquisiti come
definitivi ed esaustivi dall'attività di vigilanza svolta dalle
strutture competenti e dalla Soprintendenza ai beni culturali, ai
sensi dell'articolo 2 della legge n. 6/1992.
Con nota in data 15 luglio 2009, la competente struttura in
materia di musei aveva provveduto a inoltrare detta documentazione,
da cui è poi scaturita la liquidazione dell'ente a seguito della
deliberazione alla Giunta regionale (n. 2503 del 11 settembre
2009). Dei beni della cosiddetta "collezione Righetti", come
ricordava lei, non vi è dunque traccia nemmeno nelle parti del
bilancio dove dovrebbero comparire i beni acquisiti in comodato
che, esauritosi con l'abrogazione dell'ente, avrebbe dovuto
determinare la restituzione dei beni stessi all'ente proprietario
(Regione), ai sensi dell'articolo 1809 del Codice civile. L'ente
comodatario è quindi tenuto a restituire i beni avuti in comodato
all'ente comodante, al pari di quelli acquisiti in proprietà nel
periodo di attività e poi effettivamente acquistati con apposito
inventario effettuato dalla struttura competente in materia di
miniere.
Ciò premesso, nei giorni scorsi le strutture del Dipartimento
territorio e ambiente hanno provveduto a richiedere a quelle
competenti in materia di musei di effettuare una nuova ricerca di
ulteriore documentazione circa l'oggetto rispetto a quella
trasmessa nel 2009; abbiamo anche chiesto, tramite l'Assessorato al
turismo e trasporti, di acquisire informazioni presso gli uffici di
Rfi e siamo in attesa di avere il responso in merito. Una volta
acquisiti tutti gli elementi utili, si procederà certamente ad una
verifica delle eventuali responsabilità rispetto alla collezione
Righetti e la terremo informata sull'evoluzione della vicenda.
Grazie.
Presidente -
Per la replica, la parola al Consigliere
Bertin.
Bertin (ALPE) -
La ringrazio, Assessore, per aver
ripetuto quanto già precisato in occasione dell'ultimo Consiglio.
Quello che ci premeva era capire cosa si voleva fare d'ora in
avanti e un po' capire qual era la situazione in questa "collezione
Righetti". Ricordo che questa collezione è stata acquistata
dall'Amministrazione regionale alla fine degli anni Novanta per un
valore di 50 milioni di lire, e doveva essere valorizzata in
qualche modo: l'obiettivo era questo. Si trattava di oggetti
ferroviari più o meno risalenti al periodo fine Ottocento-inizio
Novecento, per lo più riconducibile alla tratta ferroviaria
Ivrea/Aosta; beni e oggetti di un certo valore che dovevano essere
valorizzati. Questi beni erano stati sistemati in un vagone situato
alla stazione di Châtillon, le ultime tracce di questa collezione
risalgono a ben 15 anni fa. Da 15 anni a questa parte non sappiamo
più niente, né del vagone, né della collezione Righetti, una
situazione paradossale e assurda: riuscire a perdere un vagone
ferroviario ha qualcosa di francamente grottesco.
Noi ci auguriamo che al più presto si recuperi questa collezione
e questo vagone, è impossibile che un vagone di tali dimensioni
sparisca. Va bene l'inefficienza, va bene tutto, ma è una questione
fisica, bisogna recuperare al più presto questo vagone. È pur vero
che sono passati 15 anni e non si sa dove sia finito, ma un vagone
non sparisce così facilmente. Scherzosamente l'altra volta dicevo
che potremmo mettere una taglia sul vagone e chiedere la
collaborazione dei cittadini, ma al di là di questo credo che al
più presto questa situazione debba essere risolta. Mi auguravo che
aveste messo un tempo per recuperare questa collezione. Va fatto e
va fatto in fretta, perché questa è una situazione francamente
grottesca.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK