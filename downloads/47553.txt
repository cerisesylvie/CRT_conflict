Consiglio Regionale della Valle d'Aosta - Oggetto del Consiglio n. 3806 del 11 luglio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3806 del 11 luglio 2024 - Resoconto
OGGETTO N. 3806/XVI - Interrogazione: "Eventuali interventi
per risolvere le criticità dell'edificio gestito dall'ARER
denominato "Ex Casa Gagliardi"".
Bertin (Presidente) -
Punto n. 22. Per la risposta, la
parola all'assessore Sapinet.
Sapinet (UV) -
Il collega chiede nel primo quesito:
"quali motivi determinano il mancato controllo di ARER
nell'edificio "Ex Casa Gagliardi in relazione al perdurare delle
situazioni..." che ci indica nell'iniziativa e domanda nel secondo
quesito: "come intenda intervenire ARER per rendere minimamente
vivibile, anche dal punto di vista sanitario, la residenza di quei
nuclei familiari". Io darò lettura della risposta predisposta da
ARER comunicando anche che volevamo fare alcune verifiche e
controlli - e volevo farli anch'io personalmente - come
Assessorato, purtroppo poi con il sopraggiungere dell'emergenza
siamo stati chiamati ad altre mansioni ma sicuramente li faremo
quanto prima.
In relazione alla sua interrogazione, relativa all'edificio
denominato "Ex Casa Gagliardi" di Aosta, oggetto anche di una
mozione successiva, ARER con una propria nota del 4 luglio,
protocollo 2024/5697, relaziona sull'edificio e sintetizziamo i
temi principali, ARER ci dice: "non risultano agli atti
segnalazioni circa infestazioni di topi nel fabbricato, in presenza
dei quali si sarebbero comunque attivati specifici interventi di
disinfestazione da parte di soggetti qualificati". Come le dicevo,
sarà nostra cura anche fare ulteriori accertamenti direttamente
come Assessorato. Le comunicazioni poi affisse dall'ARER ci dicono
che sono facilmente riconoscibili dalla carta intestata, dalla
posizione del logo e dalla sottoscrizione; qualsiasi altra
comunicazione è stata predisposta e appesa presumibilmente dai
nuclei residenti di propria iniziativa senza che l'azienda ne fosse
informata". Anche su questa comunicazione occorreranno due
verifiche per l'attendibilità delle informazioni. Sono in corso le
operazioni di disinfestazione e di sigillatura degli interstizi in
una porzione del sottotetto e tali interventi dovrebbero risolvere
le criticità; se gli interventi in atto non dovessero rilevarsi
risolutivi, ARER ci comunica che si procederà con altre azioni
finalizzate alla soluzione della criticità.
Relativamente ai posti auto coperti dall'autorimessa interrata,
ci comunicano che sono destinati all'utilizzo esclusivo,
regolarmente contrattualizzato, in esito a graduatoria pubblica dei
richiedenti, cui possono fare domanda anche i non residenti sebbene
i residenti abbiano ovviamente la priorità. L'accesso è consentito
solo ai detentori della chiave o del telecomando della sbarra;
l'eventuale utilizzo da parte di soggetti terzi è dunque concesso
dai titolari del contratto di locazione del posto auto. Al momento
ne risultano solo esclusivamente due sfitti, uno dei quali è
occupato da un'auto abbandonata e l'altro occupato da masserizie.
Per la rimozione dell'auto, la scrivente azienda ha da tempo
intrapreso le procedure previste per la rimozione, che, tuttavia,
risultano essere estremamente lunghe, mentre sono in corso le
attività per lo sgombero delle masserizie.
Noi ringraziando ARER per la risposta, ricordiamo che il
fabbricato è stato oggetto di una completa ristrutturazione
ultimata nel 2011, quindi apparentemente non presenta un
significativo stato di degrado.
Come dicevo, ringrazio il Consigliere per le segnalazioni che
ulteriormente verificheremo sia al riguardo degli aspetti sanitari
e igienici, sia in merito a eventuali utilizzi non consoni delle
aree comuni e dei parcheggi.
Presidente -
Per la replica, la parola al consigliere
Baccega.
Baccega (FI) -
Assessore, questo è il cartello che io ho
fotografato: "Attenzione, topi in cantina. Trappole con colla,
bocconcini avvelenati, non toccare. Per chi ha una finestra propria
nella cantina si prega di chiuderla". Questi - e poi faremo vedere
in Commissione - questi sono i vermi che ci sono sui tavoli e sui
letti delle persone che abitano al secondo piano. Ora abbiamo la
buona abitudine di verificare le cose prima di scrivere, andiamo,
verifichiamo e diciamo che non è possibile che la gente possa
vivere in quello stato. Manca controllo, manca attenzione, quella
struttura va in qualche modo rivista, perché ne parleremo nella
mozione, nella quale io chiedo che venga rivista nel suo complesso,
perché non è pensabile di avere dei loculi come quegli alloggetti,
22 metri quadrati, come può vivere una persona in 22 metri
quadrati? C'è la doccia sopra il bidet, insomma, è veramente fuori
dalla norma.
Quello che noi chiediamo è che ci sia più attenzione, noi lo
abbiamo più volte evidenziato che le richieste di interventi, di
manutenzione nei condomini di ERP e negli appartamenti a gestione
ARER, nonostante le tante segnalazioni che vengono fatte... ho
delle
mail
qui, quindi non è che sono uno sprovveduto che si
fida di quello che dice la gente, ci sono delle mail, e sa che cosa
rispondono a volte alle mail? Questa è una richiesta di luglio
2023, "L'intervento verrà eseguito secondo il cronoprogramma dei
lavori dell'impresa". Questa è una comunicazione di luglio:
"Probabilmente nel mese di settembre", siamo ancora oggi e sarà a
settembre del 2024 o del 2025? Non si può andare avanti così. Sono
persone che meritano l'attenzione di tutti noi, quindi sulla base
di questo, affronteremo anche in Commissione con l'ARER questo
percorso, ma soprattutto sarà interessante capire politicamente
sulla mozione come intendete muovervi. Io credo che persone che
abitano in quegli alloggi vadano spostate - lì bisogna fare una
mobilità coatta - in alloggi più consoni, in alloggi che possono
essere abitati da persone perbene e normali come sono quelle.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK