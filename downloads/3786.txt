Consiglio Regionale della Valle d'Aosta - Oggetto del Consiglio n. 36 del 28 gennaio 1981 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 36 del 28 gennaio 1981 - Resoconto
OGGETTO N. 36/81 - SITUAZIONE DI CRISI DELLE AZIENDE DELLA BASSA
VALLE, CON RIFERIMENTO ALLA SOCIETÀ DOLFRA DI ARNAD.
(Interpellanza) - CRISI DELLO STABILIMENTO DOLFRA DI ARNAD.
(Interrogazione)
Presidente
- Do lettura del testo dell'interpellanza,
presentata dai Consiglieri Cout, Mafrica, Carral e Bajocco cui è
abbinata l'interrogazione del Consigliere De Grandis di cui al
punto 7 dell'ordine del giorno.
INTERPELLANZA
VISTA la sempre più preoccupante situazione occupazionale
della Valle d'Aosta, in modo particolare della bassa Valle;
CONSIDERATO che verso la metà di aprile scade la cassa
integrazione per i 75 dipendenti ex IMVA e che, se non si troverà
una opportuna soluzione, essi verranno definitivamente
licenziati;
TENUTO PRESENTE che è quindi necessario pensare a creare
nuovi posti di lavoro nella zona della Bassa Valle e che il
Presidente della Giunta aveva a suo tempo fatto presenti le
difficoltà per una soluzione per i dipendenti ex IMVA che deve
coinvolgere anche altre aziende (ed ha portato ad esempio la
situazione della DOLFRA, azienda di cui tutti conoscono le
difficoltà attuali, ma che potrebbe garantire, nel caso venisse
rilevata da un'altra azienda interessata, diversi posti di
lavoro);
CONSIDERATE però le difficoltà attuali della DOLFRA e quindi
il permanere di una situazione di incertezza per gli stessi
dipendenti;
VALUTANDO necessario andare a risolvere al più presto tale
questione;
I sottoscritti Consiglieri regionali
INTERPELLANO
l'Assessore all'Industria, Commercio e Artigianato per
conoscere:
-
la situazione della Società DOLFRA di Arnad, anche in
riferimento alla cassa integrazione per i dipendenti;
-
quali sono le aziende interessate a rilevare l'azienda e
quali garanzie di serietà possono dare per una soluzione della
sempre più grave situazione occupazionale della zona, con
particolare riferimento ai dipendenti ex IMVA ancora in cassa
integrazione;
-
se vi sono nella zona altre aziende interessate a creare
nuovi posti di lavoro (ingrandendosi o ex novo).
Presidente
- Do lettura dell'interrogazione presenta dal
Consigliere De Grandis:
INTERROGAZIONE
CONSTATATO il grave disagio dei lavoratori della DOLFRA di
Arnad messa in cassa integrazione in conseguenza delle difficoltà
economiche dell'azienda;
TENUTO CONTO di alcune voci insistenti secondo le quali da
parte di importanti aziende italiane del settore alimentare (quali
la "Feletti" e la "Colussi Perugina") si sarebbero offerte di
aprire loro stabilimenti ad Arnad, offerte non tenute in
considerazione dall'Amministrazione regionale;
INTERROGA
l'Assessore all'Industria, Commercio, Artigianato e Trasporti
per conoscere:
1)
quali sono le reali capacità tecniche e finanziarie
della DOLFRA di superare l'attuale fase di crisi;
2)
quali aziende si sono offerte di subentrare alla
DOLFRA o di aprire loro stabilimenti e di quale tenore sono state
tali proposte.
Presidente
- Dopo la risposta dell'interpellato avranno
la parola gli interpellanti e l'interrogante, Consigliere De
Grandis.
Chi illustra l'interpellanza? Il Consigliere Cout, ne ha
facoltà.
Cout (PCI)
- Molto brevemente, per chiedere qualche cosa
di un po' più preciso, visto che la situazione si sta
evolvendo.
Il Presidente della Giunta ci diceva nell'ultima adunanza del
Consiglio, per quanto concerne la questione degli ex dipendenti
IMVA, i quali a metà aprile dovrebbero essere licenziati se non si
troverà una soluzione, che sarebbero interessate alla questione
alcune aziende, tra cui la DOLFRA di Arnad.
Questa è una cosa che ci preoccupa abbastanza, anche se dalle
ultime notizie che abbiamo avuto sembra che effettivamente ci sia
un'azienda del milanese interessata a rilevare la Dolfra di Arnad
(è una fabbrica che dovrebbe produrre dei semilavorati per
pasticceria). Sembra però, da incontri avuti o da lettere che
questa società ha già fatto avere, che si dovrebbe arrivare ad una
soluzione di questo tipo: 17 persone che adesso sono in cassa
integrazione potrebbero trovare impiego abbastanza presto, con un
mutuo di 350 milioni a tasso agevolato per la nuova società; dopo
sei mesi altre diciassette persone con un altro mutuo a tasso
agevolato per 250 milioni; dopo un anno altre sei persone con un
mutuo a tasso agevolato per 100 milioni. Allora, la prima domanda
che ci si può porre è se questo mutuo risolverà definitivamente la
questione dei finanziamenti da parte della Regione per questa nuova
azienda o se anche per questa si dovrà andare a una
ristrutturazione tipo quella che c'è stata per la DOLFRA, che a
quel momento è costata 450 milioni per i locali da adattare.
Quello che ci preoccupa maggiormente, però, è la situazione
occupazionale, che comunque rimarrà grave nella zona. Vorrei solo
ricordare un dato: ci sono da mesi, ad Issogne, prime in
graduatoria, due vedove - tanto per fare un esempio - che hanno una
tre figli e una due figli; queste due persone da mesi aspettano un
lavoro nella zona e non sono ancora riuscite ad averlo.
È vero che potrebbero trovare lavori negli alberghi o andare da
altre parti, però, secondo il nostro parere, la soluzione
occupazionale per quanto possibile deve essere ricercata nella
zona. Forse, a suo tempo non abbiamo meditato abbastanza su quella
che poteva essere l'ubicazione della fabbrica dei bastoncini. È
necessario in questo momento trovare nuove aziende che potrebbero
impiantarsi ex novo nella zona. Perché dico questo? Perché, anche
se si dovesse risolvere il problema della DOLFRA in base alla
trattativa che è in corso, e quindi l'azienda potesse assorbire in
un anno, sempre che in un anno si risolva la situazione, 40 posti
di lavoro; ci saranno però 75 licenziati da aprile in poi.
Era aperto il discorso della ICS: a che punto è questo discorso?
Ecco, questa è una serie di preoccupazioni che vanno aumentando man
mano che si va avanti nel tempo.
Tornando alla DOLFRA, penso che questa azienda debba fallire per
poter essere rilevata; quindi anche in relazione a questo fatto
occorre appurare qual è la situazione attuale e, come si possa
pensare di risolverla in pochi mesi. Tra la procedura di fallimento
e tutta una serie di altre questioni, penso che la soluzione sia
abbastanza lontana. Occorre considerare che anche gli operai della
DOLFRA hanno i loro problemi per la cassa integrazione. Questa
azienda si era assunta l'impegno di anticipare i fondi per il
pagamento della cassa integrazione, e poiché questo non è stato
fatto si dovrà aspettare, per avere i soldi, il compimento
dell'intero iter burocratico.
Direi pertanto che la situazione non è così semplice e richiede,
secondo il nostro parere, un impegno maggiore da parte della
Regione.
Presidente
- Risponde il Presidente della Giunta, ne ha
facoltà.
Andrione (UV)
- Come al solito devo ringraziare il
Consigliere Cout per aver dichiarato che sarebbe stato breve,
perché se avesse dichiarato che sarebbe stato lungo, probabilmente
avremmo chiuso domani il Consiglio invece di oggi. Ma, a parte
questo, vorrei precisare alcune cose.
Io avevo semplicemente fatto una panoramica generale, dicendo
che sono in corso da diverso tempo delle trattative; evidentemente
non ho dichiarato, e non intendo dichiarare che risolverò il
problema di tutti i disoccupati - in quel caso probabilmente avrei
una dichiarazione di santificazione quasi immediata. La situazione
non è così facile da permettere la creazione di posti di lavoro ad
libitum, anzi se - questo intendo dirlo molto chiaramente - se la
crisi siderurgica mondiale continuerà con questo ritmo avremo da
affrontare problemi certamente molto più grossi e drammatici di
questi.
Mi avvalgo della facoltà di cui all'art. 21, perché non ho
nessuna intenzione di chiedere la seduta segreta. La questione
della DOLFRA è nata e si trascina per via di un certo Sig. Fragola,
che deve avere una strana malattia, perché è un cuor contento che,
malgrado avvertimenti vari, ha perso già più di mezzo miliardo e
continua a correre dei rischi. Infatti, malgrado fin da dicembre il
Consiglio di Amministrazione gli avesse dato specifico mandato di
presentare i documenti per il fallimento al giudice, alla data di
ieri non l'aveva ancora fatto. È sempre contento lui, felice, qui
minimo minimo si parla di bancarotta!
Ora, io non ho provveduto, a dir la verità, a denunciare il Sig.
Fragola, perché sono uno di quelli che non credono che la galera
sia la terapia per le malattie mentali, ma prima o poi dovremo per
forza farlo, perché per quanto riguarda la DOLFRA specificatamente,
non una, ma tre sono già le domande di riprendere la produzione:
quella che ha illustrato Cout e che viene da lontano, che ha degli
aspetti positivi, e altre, più recenti, che stiamo esaminando. Però
la nuova conduzione dovrà cominciare esattamente come si è fatto
per l'ex IMVA, vale a dire con l'autorizzazione del giudice
fallimentare a entrare, perdurante il fallimento, nello
stabilimento e continuare l'attività così com'era prima, o
apportare nuovo macchinario e iniziare un'attività differente.
Perché? Perché, come ho spiegato a certi industriali che invece
fremevano e volevano entrare subito, c'è il gravissimo rischio per
chi dovesse continuare quell'attività di vedersi accollare tutti i
debiti del Sig. Fragola, il quale oltre i 500 milioni che ci ha già
rimesso ha lasciato in giro tali e tante cose che credo sia molto
meglio dare il tempo al Tribunale di fare questa operazione.
Non appena, quindi, sarà dichiarato - e questo potrebbe avvenire
nel giro di pochi giorni - lo stato fallimentare, mi recherò dal
Giudice Pessina, che normalmente è delegato al fallimento, faremo,
come Giunta regionale prima e in seguito come Consiglio, un esame
delle varie domande e delle varie proposte, e in questo modo la
situazione si sbloccherà.
Evidentemente, lo ripeto ancora una volta, questo non risolve il
problema di tutta la disoccupazione della Bassa Valle; non risolve
il problema, che è grave, delle vedove di cui parlava Cout per
Issogne. Cout ha ragione in parte in parte. Non conosco i caso
specifico, ma dobbiamo ricordare che purtroppo al giorno d'oggi
capita di frequente - e posso dare a tutti i Consiglieri fotocopia
di mazzi di lettere alti così - che quando si sono trovati dei
posti di lavoro, questi vengono rifiutati, perché si è disposti a
fare soltanto il bidello o l'usciere della Regione.
Presidente
- Fra gli interpellanti c'è qualcuno che
intende replicare? Nessuno.
Ha facoltà di parlare l'interrogante, Consigliere De
Grandis.
De Grandis (PRI)
- Volevo soltanto rivolgere una
raccomandazione alla Giunta e al Presidente affinché della
questione ci si continui ad interessare con particolare attenzione.
Perché è ben vero che queste industrie non risolvono i problemi
dell'occupazione della Bassa Valle, però è anche estremamente
importante evitare che questi fenomeni di disoccupazione si possono
aggravare.
Volevo quindi raccomandare che il Consiglio sia tenuto
costantemente aggiornato sull'evolversi della situazione di queste
aziende.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK