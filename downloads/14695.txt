Consiglio Regionale della Valle d'Aosta - Oggetto del Consiglio n. 1113 del 11 gennaio 1995 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula
Oggetto del Consiglio n. 1113 del 11 gennaio 1995 - Resoconto
SEDUTA ANTIMERIDIANA DELL'11 GENNAIO 1995
OGGETTO N. 1113/X Rinnovo della convenzione per la gestione di
una struttura per disabili psichici sita nel Comune di Charvensod.
(Interpellanza)
Interpellanza Constatata l'esistenza di una struttura per
disabili nel Comune di Charvensod, in località Plan Félinaz, la cui
gestione è stata affidata, da alcuni anni e fino a dicembre 1994,
alla Cooperativa Via Antica Zecca;
Appreso che per il 1994 il costo della gestione della struttura,
comprensivo di tutte le spese necessarie per il mantenimento totale
della comunità, è stato pari a circa 360 milioni di lire;
Venuto a conoscenza che l'Assessorato regionale alla sanità, nel
mese di novembre u.s. ha bandito una gara d'appalto per
l'affidamento triennale di una struttura per disabili psichici
situata a Charvensod in loc. Pont Suaz, che prevede per i soli
lavori di servizio una spesa pari a circa 345 milioni di lire annue
al netto di I.V.A., mentre le spese relative alla conduzione della
struttura e del personale specializzato nell'accompagnamento e nel
controllo degli ospiti è, a differenza di quanto previsto nella
convenzione con la Cooperativa Via Antica Zecca, totalmente a
carico dell'Amministrazione regionale;
Considerato inoltre che l'Assessorato alla sanità non ha mai
mosso critiche specifiche e rilievi negativi sul servizio svolto
dalla Cooperativa Via Antica Zecca per la gestione della comunità
"L'Envers";
il sottoscritto Consigliere regionale
Interpella
l'Assessore competente per conoscere:
1) quali siano le motivazioni che hanno indotto
l'Amministrazione regionale a non rinnovare più la convenzione per
la gestione di una struttura per disabili psichici alla Cooperativa
Via Antica Zecca;
2) quali vantaggi, dal punto di vista funzionale e sociale, si
vogliono trarre con la soluzione adottata dall'Assessorato;
3) tenendo conto che il costo totale per la gestione della nuova
struttura è quasi doppio rispetto all'importo corrisposto alla
Cooperativa Via Antica Zecca, viste anche le differenti prestazioni
richieste, quali siano le motivazioni di tale maggiore importo.
F.to: Lanièce
Presidente La parola al Consigliere Lanièce per
l'illustrazione.
Lanièce (GA) Ho presentato questa interpellanza per porre
all'attenzione del Consiglio la problematica relativa al mancato
rinnovo della convenzione, per la gestione di una struttura per
disabili psichici, con la Cooperativa Via Antica Zecca e la
conseguente decisione, assunta dall'Assessorato alla sanità, di
istituire una comunità residenziale per disabili psichici. Se fin
dall'inizio il problema oggetto di questa interpellanza aveva
creato in me una certa curiosità, collegata semplicemente alla non
conoscenza delle motivazioni che stavano alla base della decisione
assunta dall'Assessorato alla sanità, man mano che ho acquisito
ulteriori informazioni e materiale questa mia curiosità si è
trasformata nella ricerca della soluzione di un mistero, dove si sa
metaforicamente chi è l'assassino, chi è la vittima, ma non si
riesce a capire quale sia il movente. Ora per permettere a tutti i
consiglieri di venire meglio a conoscenza del problema qui esposto
mi permetto di fare una cronistoria della vicenda.
Dal 1988 al 30 dicembre 1994 la Cooperativa Via Antica Zecca ha
gestito una struttura, denominata "L'Envers", situata a Plan
Félinaz nel Comune di Charvensod. Questa struttura ha ospitato in
regime residenziale soggetti con disturbi psichiatrici nei
confronti dei quali la Cooperativa, in base ad una convenzione
stipulata con la Regione, ha erogato prestazioni
socio-assistenziali, riabilitative e di risocializzazione. Questa
convenzione è stata rinnovata di anno in anno e prevedeva un
rimborso forfetario delle spese, da parte dell'Amministrazione
regionale, a fronte di regolari fatture di spesa. Nell'agosto del
1993 viene inviata alla Cooperativa una lettera, da parte
dell'Amministrazione, di disdetta della convenzione senza indicare
alcuna motivazione. Ai responsabili della Cooperativa, allarmati da
tale lettera, viene poi detto che la disdetta non è altro che una
prassi per poter rivedere alcune parti della convenzione e che
quindi non vi è nulla da temere. In effetti, nel novembre del 1993,
con delibera n. 9859 viene approvato il rinnovo annuale della
convenzione tra Regione e Cooperativa Via Antica Zecca, inserendo
un criterio più penalizzante per quanto riguarda il rimborso spese
e cioè adottando il criterio della retta procapite, criterio
adottato a livello nazionale solamente per i tossicodipendenti e
per i malati di AIDS.
Nella convenzione viene ribadito che la Cooperativa mette a
disposizione gli spazi della struttura, denominata "Comunità
L'Envers", presa in affitto dalla stessa Cooperativa e costituita
da un corpo centrale, da un garage, da un laboratorio, da un
rustico e da un'area verde di circa 1000 metri quadrati. Inoltre la
stessa Cooperativa mette a disposizione personale professionalmente
qualificato e garantisce la presenza di un operatore nell'arco
delle 24 ore, di uno psicologo per 192 ore annuali, di un
infermiere professionale per 214 ore annuali, di personale
amministrativo e di mezzi di trasporto quali auto e furgone. A
fronte della gestione di questa struttura per l'intero anno 1994 è
stato erogato un importo pari a circa 360 milioni, in base al
criterio della retta procapite. Il 30 settembre 1994 viene
nuovamente inviata alla Cooperativa una lettera di disdetta della
convenzione; anche questa come la precedente senza addurre alcune
motivazioni.
Questa volta però l'iter è diverso: il 30 novembre 1994 viene
adottata la delibera n. 8799 che ha per oggetto l'istituzione di
una comunità residenziale per disabili psichici presso la struttura
sanitaria sita in località di Pont Suaz nel comune di Charvensod.
Nella stessa delibera viene stabilito che per l'affido della
gestione del servizio si prevveda, ai sensi della legge regionale
n. 20 del 1993, rinviando a successive deliberazioni, l'affido
della gestione, l'approvazione e l'impegno della spesa necessaria
per il funzionamento della comunità. Nella stessa delibera viene
richiamata la delibera n. 8027 del 7 ottobre 1994 riguardante
l'approvazione dell'istituzione del Dipartimento di salute mentale,
il DSM. Tale DSM viene istituito come conseguenza del DPR del 7
aprile 1994 riguardante l'approvazione del progetto obiettivo:
"Tutela della salute mentale", anche se occorre far notare che
esiste già una legge regionale, la n. 18 del 1981, che enunciava le
funzioni dell'attività del dipartimento per la salute mentale,
legge mai attuata e anzi superata dal DPR del 7 aprile 1994.
Il 17 novembre 1994, a pochissimi giorni dalla delibera, in
contrasto con l'eterna e aggiungerei anche volontaria lentezza
burocratica della macchina regionale, viene bandita,
dall'Assessorato, una gara di appalto per l'affidamento della
gestione triennale della comunità residenziale per i suddetti
disabili psichici, situata a Pont Suaz. Nel disciplinare, contenuto
in questa gara di appalto per la gestione della comunità, viene
sottolineato che la cooperativa vincente dovrà garantire le
seguenti prestazioni: riordino della comunità residenziale e
disbrigo dei lavori domestici, lavori di bucato, stiratura e
cucito, acquisto di viveri e preparazione dei pasti, igiene
personale degli ospiti e accompagnamento degli stessi presso
strutture sanitarie.
Come si può ben notare si tratta di prestazioni più adatte ad
un'impresa di pulizia piuttosto che ad una cooperativa sociale,
tenendo anche in debita considerazione la legge regionale n. 20 del
1993 e precisamente l'articolo 6 dove si dice che "la Regione,
nella predisposizione degli atti di programmazione delle attività
socio-sanitarie ed educative, riconosce il ruolo specifico e
prioritario della cooperazione sociale in forza delle
caratteristiche di finalizzazione all'interesse pubblico" e
l'articolo 10 dove viene evidenziato uno schema di convenzione
tipo, da intendersi quale organizzazione complessiva coordinata dei
diversi fattori materiali, immateriali ed umani che concorrono alla
realizzazione di un servizio, con l'esclusione delle mere
prestazioni di mano d'opera.
Inoltre nello stesso disciplinare viene messo in evidenza che i
locali della struttura sono di proprietà della Regione e che sono
direttamente a carico dell'Amministrazione regionale le spese
relative all'energia elettrica, al telefono, al riscaldamento,
all'acqua, ai rifiuti, al canone Rai, alla manutenzione ordinaria e
straordinaria, all'assicurazione dello stabile e degli ospiti.
Inoltre la stessa Regione provvederà a dotare la struttura di
almeno due educatori professionali pagati dall'Amministrazione. A
fronte dei servizi svolti dalla cooperativa sociale vincitrice
della gara, e tenendo conto delle spese a carico della Regione,
avere come base di riferimento per l'offerta, con il sistema del
massimo ribasso percentuale, un importo di lire 345 milioni più IVA
lascia molto perplessi. Prima io ho detto che la Cooperativa Via
Antica Zecca ha avuto 360 milioni per l'anno 1994 e forniva la
maggior parte dei servizi: qui abbiamo invece pochissimi servizi,
perché la Regione paga le spese e due educatori professionali e c'è
già una base di partenza di 345 milioni. Questa scelta, dal punto
di vista economico, mi lascia dunque molto perplesso.
Analizzando ancora più a fondo il bando di gara occorre far
notare che il progetto guida allegato appare molto generico, non fa
riferimento ad ulteriori approfondimenti e sembra sia stato stilato
non da tecnici, preparati e profondi conoscitori della problematica
in oggetto, ma da meri esecutori amministrativi. Sembra che vengano
privilegiati interventi meramente assistenziali perdendo così di
vista gli obiettivi ben più importanti di riabilitazione e di
risocializzazione che erano alla base della precedente convenzione.
Inoltre affermare che la gestione della comunità sarà mista, e cioè
due educatori professionali forniti, a libro paga, dalla Regione,
assistenti domiciliari reperiti mediante regolare gara d'appalto a
cooperative sociali e il direttore del DSM da cui dipende tutto il
personale, tutto ciò secondo me contrasta con le esigenze di
funzionalità perché abbiamo già tre strutture, uno collegata con
l'altra, all'interno di una piccola struttura. Il 9 dicembre,
l'ultimo giorno per la presentazione delle offerte non giunge
neanche una sola offerta e le stesse cooperative sociali mandano
una lettera di spiegazione del perché l'offerta non è stata
presentata, evidenziando la necessità di rivedere e di rifare il
bando della gara con condizioni diverse e soprattutto affidando
alle cooperative sociali i ruoli di effettiva competenza.
Nonostante il fatto che la gara di appalto fosse andata a vuoto,
l'Assessorato, convinto della propria scelta, e senza tener conto
dei suggerimenti e delle richieste delle varie cooperative sociali,
dell'Associazione nazionale assistenti sociali, dell'Associazione
nazionale educatori professionali, recluta due educatori
professionali, dipendenti dell'Amministrazione regionale, assume a
tempo determinato quattro assistenti domiciliari, non so come, dato
che non ho visto nessuna delibera di assunzione, e il 30 dicembre
1994 apre una struttura per disabili psichici a Pont Suaz. É ovvio
che tutto quanto ho appena detto comporta delle domande alle quali,
spero, l'Assessore sappia dare delle risposte anche per poter
meglio capire l'intera vicenda. Nessun rilievo è stato mosso alla
Cooperativa Via Antica Zecca ma ciò nonostante la convenzione non
viene più rinnovata. Quali sono le motivazioni?
I vantaggi della nuova struttura dal punto di vista funzionale e
sociale: si da più importanza all'assistenza rispetto alla
risocializzazione e alla riabilitazione. C'è poi un dato economico:
360 milioni a fronte di determinate spese opposti ai 345 a fronte
di servizi di manodopera. Si parla poi sempre di decentramento e
poi invece in Valle d'Aosta si accentra: la Regione invece di
eseguire compiti di programmazione vuole gestire e quindi chiude la
Cooperativa sociale, ed è già la seconda volta, visto che l'anno
scorso è stato chiuso un centro diurno.
Non si tiene in alcuna considerazione l'esperienza maturata
dalla stessa cooperativa, dal 1988 fino al 1994, un'esperienza
importante tenuto conto del fatto che ci riferiamo a malati affetti
da disturbi psichici. Perplessità ci sono poi sulla genericità del
disciplinare dell'offerta e del progetto guida allegato. Da chi è
venuta l'idea di progettare l'appalto? Questo è un rilievo
importante. Unire in fretta sei persone, due educatori e quattro
assistenti sociali senza che ci sia stata una preparazione non può
essere controproducente per queste persone malate?
Sappiamo che di solito bisogna cercare una coesione, dare vita
ad una équipe. Queste persone il 30 dicembre vengono messe in
questa struttura e devono iniziare a lavorare senza aver seguito un
iter preparatorio. Il fatto stesso che gli assistenti siano stati
assunti a tempo determinato non comporta ulteriori problemi nel
momento in cui il loro contratto di assunzione scadrà? Non ne
risentiranno i malati nel vedere l'alternarsi delle persone che
hanno il compito di aiutarli e di assisterli? Esistono le delibere
di assunzioni delle assistenti domiciliari e di affido della
gestione del servizio e dell'approvazione dell'impegno della spesa
necessaria per il funzionamento della comunità? Io non ho visto
nulla.
Non sarebbe eventualmente opportuno cercare di dare una
soluzione migliore alla vicenda attraverso un incontro tra
l'Assessore e la parti chiamate in causa (cooperative sociali,
ANAS, Aned, responsabili del DSM), magari anche attraverso la
quinta commissione, per cercare di ristudiare, con l'apporto
costruttivo di tutte le parti interessate, una nuova gara di
appalto da esperire al più presto in modo da dare maggiori
sicurezze dal punto di vista del servizio e dei risultati
ottenibili da tale servizio, tenuto conto che lo stesso viene
prestato a favore di persone affette da disturbi psichici, che
necessitano di essere seguite con attenzione professionale
nell'ambito di una struttura accogliente, che svolga funzioni non
solo di assistenza, ma soprattutto di riabilitazione e di
risocializzazione.
Presidente La parola all'Assessore della sanità e assistenza
sociale, Vicquéry.
Vicquéry (UV) Il Consigliere Lanièce ha usato delle parole molto
forti per illustrare questa interpellanza e seguendo la stessa
logica mi permetto di dire che risponde il potenziale assassino.
Quale è il movente? Il movente è la tanto decantata trasparenza
amministrativa all'interno della quale possono essere ricomprese
tutta una serie di scelte politiche di questa Giunta regionale che
vanno nell'ottica di usare il metodo, altrettanto decantato, della
"par condicio". Su questa logica della massima trasparenza mi
permetto anch'io di fare un piccolo resoconto di questa
vicenda.
Dal 1988 la Cooperativa Antica Zecca ha gestito, in convenzione
con l'Amministrazione regionale, una struttura privata residenziale
per disabili denominata "L'Envers" in località Plan Félinaz con
struttura - sottolineo - di proprietà della Cooperativa, non avendo
all'epoca l'Amministrazione alcuna struttura idonea per inserire i
malati mentali in strutture pubbliche regionali. Questa convenzione
è di durata annuale ed è stata rinnovata di anno in anno dal 15 di
novembre di ogni anno al 31 dicembre dell'anno successivo per un
importo che è passato da 345 milioni per il 1988 ai 480 del 1990,
ai 450 del 1991, ai 470 del 1992, ai 512 del 1993 e ai 500 milioni
per il periodo 15 novembre 1993-31 dicembre 1994. Qui già si
smentisce una prima affermazione del Consigliere Lanièce. La
delibera di rinnovo impegnava, infatti, la spesa di 500 milioni. A
fronte di questo impegno di spesa la Cooperativa Antica Zecca ha
però richiesto una revisione dei termini convenzionali a decorrere
dal 1° di agosto del 1994 per ottenere un aumento delle rette di
ospitalità come segue: da 185.000 a ben 250.000 procapite per ogni
ospite in regime residenziale, da 100.000 a 140.000 procapite in
regime semi-residenziale.
Faccio presente al Consigliere Lanièce che i decreti
ministeriali che regolamentano le rette procapite per le comunità
per tossicodipendenti vanno da un minimo di 20 ad un massimo di 40
mila lire per il regime diurno rispetto alle 100.000 già accordate
dall'Amministrazione regionale alla Cooperativa Via Antica Zecca e
alle 140.000 richieste dalla stessa. Vanno poi da un minimo di
40.000 ad un massimo di 65.000 per le strutture residenziali
rispetto alle 185.000 garantite dall'Amministrazione regionale e
rispetto alle 250.000 richieste dalla Cooperativa.
Questo a dimostrazione del fatto che quando abbiamo rinnovato la
convenzione con la Cooperativa nel mese di novembre del 1993,
abbiamo tenuto bene in considerazione il ruolo centrale della
Cooperativa che non è solo un ruolo di tipo assistenziale, di tipo
domestico, ma ha una funzione più altamente educativa e
riabilitativa dei malati di mente.
Obiettivamente però non potevamo accettare le condizioni, perché
esse non erano suffragate da dati di fatto se non da una
contabilità interna della Cooperativa che dimostrerebbe che con
queste tariffe la stessa non sta nella convenzione, ed è in
disavanzo a fine anno. Questo è un primo dato di fatto che mi pare
importante sottolineare.
Mi pare però che sia altrettanto importante fare presente un
fatto che qualcuno dimentica, forse volutamente, e cioè l'entrata
in vigore, in seguito al DPR del 7 aprile 1994 che disciplina il
progetto obiettivo della "Tutela della salute mentale" e della
successiva delibera del mese di ottobre del 1994 della Giunta
regionale che istituisce il Dipartimento di salute mentale, di una
nuova normativa. Noi abbiamo rinnovato il contratto con la
Cooperativa Via Antica Zecca dal 15 novembre al 31 dicembre 1994
pur avendo già allora molti dubbi di legittimità sul rinnovo della
convenzione perché dal 1988 al 31 dicembre 1994 si è trattato di
fatto di una trattativa privata; trattativa che è contro i principi
della pubblica amministrazione e che ha dei grossi rischi di
legittimità dopo l'entrata in vigore dell'articolo 9 della legge n.
20 del 26 aprile 1993. Questo articolo dice che la Giunta regionale
approva, entro 3 mesi dalla data di entrata in vigore della
presente legge, gli schemi di convenzione tipo tra le cooperative
sociali, i consorzi e le amministrazioni pubbliche, in attuazione
dell'articolo 9 della legge 381 per la gestione di servizi
socio-sanitari ed educativi, la fornitura di beni e servizi,
eccetera.
Gli schemi di convenzione sono adottati su proposta
dell'Assessore regionale alla sanità e all'industria e commercio
per le rispettive competenze. Questo è un dato fondamentale, perché
se è vero che dal 1988 al 31 dicembre 1993 di fatto la convenzione
era basata su di un forfait per cui tu cooperativa dài un servizio
all'Amministrazione regionale a fronte di un forfait non
quantizzato, è altrettanto vero che io mi sono rifiutato di firmare
una convenzione che prevedesse il vuoto per pieno, come succedeva
prima.
La Regione pagava gli otto posti letto che fossero o non fossero
occupati e questo è un punto di illegittimità. Allora non si può
definire la nuova convenzione stipulata per l'anno in corso, come
l'ha definita il Consigliere Lanièce, "penalizzante". Penalizzante
per chi? Si tratta di capire quale è il ruolo dell'amministrazione
pubblica, se il ruolo dell'amministratore pubblico è a tutela degli
interessi dell'amministrazione pubblica mi pare che non sia
penalizzante pagare la retta procapite perché così paghiamo i posti
letto effettivamente occupati e non quelli teoricamente occupati.
Da questo ne deriva una minore spesa per l'Amministrazione
regionale, perché gli 8 posti letto non sono sempre occupati.
Potrei entrare anche nel merito di questa occupazione dei posti
letto, ma non voglio dilungarmi perché c'è stata sempre una grossa
difficoltà di interloquire tra l'Unità operativa di psichiatria e i
gestori della Cooperativa sulle emissioni, sulle dimissioni, sulle
modalità perché da una parte e dall'altra si voleva dire l'ultima
parola per quanto riguardava l'opportunità o la non opportunità di
inserire i soggetti dopo una fase di cura ospedaliera presso la
struttura riabilitativa; per cui smentisco questa affermazione del
Consigliere Lanièce a meno che egli non faccia gli interessi delle
cooperative sociali. Ritengo non sia così perché egli è un
amministratore pubblico alla stessa stregua del Consigliere
Vicquéry e quindi ragioniamo sulla stessa linea: non ho dubbi in
proposito!
Chiede poi il Consigliere quali siano le motivazioni che hanno
indotto l'Amministrazione regionale a non rinnovare più la
convenzione. Primo, come ho detto, dei dubbi di legittimità.
Secondo: una evidente carenza di tipo logistico della struttura, e
su questo non so se la mia parola sia sufficiente, ma posso
confermarvi che alcuni parenti dei pazienti degenti si sono rivolti
a me facendomi presente che la struttura logistica della
Cooperativa non era idonea tant'è che uno di questi dormiva nel
garage e nessuno ha mai detto nulla. Devo poi dire che nel passato
l'Amministrazione regionale non aveva alternative; essendoci una
sola cooperativa in Valle d'Aosta che aveva questa struttura e non
avendo l'Amministrazione regionale una struttura sua, evidentemente
essa non aveva alternative se non quella di procedere a trattativa
privata. Alternativa che invece si è prospettata all'Assessorato
nel momento in cui, a seguito di un sopralluogo presso il centro di
Pont Suaz, abbiamo verificato che c'erano due alloggi liberi, non
occupati, che - combinazione - avevano gli stessi posti letto della
Cooperativa. Questi alloggi erano originariamente destinati al
custode della struttura ed erano vuoti. Con dei piccoli lavori
interni e con l'apertura di una porta si è proceduto alla
sistemazione dei locali che ho visitato l'altro ieri e che sono
idonei alle nostre esigenze. Queste sono le motivazioni che ci
hanno indotto a non rinnovare più la convenzione e a poter dire che
finalmente abbiamo delle strutture nostre a nostra
disposizione.
Chiede poi il Consigliere quali vantaggi dal punto di vista
funzionale e sociale si vogliono trarre con la soluzione adottata
dall'Assessorato. Il vantaggio è evidente, ed è quello di mettere
in piedi un primo, piccolo embrione di applicazione del
Dipartimento di salute mentale. Io mi rendo conto che è difficile
far capire la "novità culturale" del significato che ha questo
Dipartimento. In poche parole, significa che l'amministrazione
pubblica si responsabilizza in prima persona sulla gestione di
questi soggetti, avendo come responsabile del Dipartimento il
Primario dell'Unità operativa di psichiatria, ma avendo inserito
nel Dipartimento di salute mentale, per la prima volta in Valle
d'Aosta - e la cosa buffa è che le novità applicative di una
normativa importante vengono poi spacciate per degli aspetti
negativi -, un concetto che significa far collaborare tutte le
figure professionali, e non solo le figure professionali
dell'Amministrazione regionale, ma anche del Comune di Aosta e
dell'USL.
C'è una struttura della quale fanno parte gli assistenti sociali
della Regione, del comune, funzionari amministrativi
dell'Assessorato, responsabili medici dell'Unità di psichiatria che
dovrebbero - e spero che siano in grado di farlo - prendere in
carico globalmente il soggetto. Prendere in carico significa non
solo guardare il soggetto malato da punto di vista clinico o medico
oppure solo dal punto di vista sociale o assistenziale, così come
era stato fatto fino ad ora, ma prenderlo in carico in modo
integrale. Questo è quello che si sta facendo perché questo
Dipartimento si è riunito e gestirà d'ora in poi questi come altri
soggetti perché prima o poi dovremmo anche decollare con
l'assistenza domiciliare.
Dal punto di vista della terapia e delle cure riabilitative
facciamo presente che la Cooperativa aveva e ha personale definito
come "assistente educatore" mentre noi abbiamo inserito due
educatori professionali che sono figure professionali di livello
superiore rispetto all'assistente educatore per cui abbiamo
migliorato la qualità dell'assistenza e sfido chiunque a dimostrare
il contrario.
Due educatori professionali che, Consigliere Lanièce, non
abbiamo assunto ad hoc ma erano educatori che già l'Amministrazione
regionale pagava e che erano sottoutilizzati, tanto è vero che sto
facendo un lavoro di riorganizzazione dell'utilizzo degli educatori
professionali sottoutilizzati; stiamo cercando anche in questo
senso di razionalizzare la spesa pubblica e questi educatori
vengono anche riqualificati dal punto di vista culturale perché
hanno accolto molto favorevolmente questa iniziativa, proprio
perché possono dedicarsi ad una attività per la quale avevano
studiato e per la quale l'Amministrazione regionale aveva
organizzato dei corsi. C'è quindi una crescita non indifferente dal
punto di vista assistenziale.
Devo dire che nel momento in cui questi pazienti sono stati
trasferiti dalla Cooperativa, questo mi è stato riferito
dall'infermiera e dal dottor Vietti, uno di questi è stato trovato
in condizioni pessime sia dal punto di vista igienico che sanitario
tant'è che è stato ricoverato d'urgenza. Non entro nei dettagli
perché non è questa la sede per farlo, ma è stata comunque una
scoperta molto negativa nei confronti del tipo di assistenza che si
dava prima.
Terzo punto è quello della questione dell'importo. Prima di
tutto i 360 milioni rappresentavano, presumo, il fatturato relativo
al periodo gennaio-dicembre 1994, fatturato che cozza con la
richiesta di cui parlavo prima fatta dalla Cooperativa perché
l'impegno di spesa è di 500 milioni e non di 360 e la Cooperativa
Antica Zecca aveva richiesto di aumentare questo fatturato per un
importo di 103 milioni perché riteneva di non stare nelle
cifre.
Non escludo che nel futuro si possa rivedere il tutto, tant'è
che con delibera del 30 dicembre e non con una scelta discrezionale
"dell'assassino", sono stati inseriti 5 assistenti domiciliari e,
in base all'articolo 7 della legge sul contratto del personale
dell'Amministrazione regionale, sono stati volutamente inseriti per
un periodo di quattro mesi perché ho già riferito alle cooperative
sociali che siamo disponibili a rivedere questo discorso a
condizione che non si venga a dire, come è stato detto, che è
illegittimo il comportamento della pubblica amministrazione, perché
se è vero che la legge sulle cooperative dice che le cooperative
possono essere utilizzate per questi fini, è altrettanto vero che
nessuno vieta alla pubblica amministrazione di mettere in piedi un
servizio misto tra pubblico e privato con una responsabilità
precipua da parte della pubblica amministrazione, proprio perché
abbiamo dei grossi problemi a far decollare il Dipartimento di
salute mentale, se non facendolo gestire direttamente da coloro che
hanno la professionalità per farlo.
Noi non escludiamo, per il futuro, che si possa riprendere in
mano una convenzione di tipo misto con le cooperative perché
riteniamo che le cooperative lavorino bene laddove sono seguite dai
responsabili. Avremo probabilmente già un incontro la prossima
settimana e spero che non ci si nasconda dietro un dito per dire
che così facendo il ruolo della cooperativa viene sminuito. Questo
non è vero perché anche a collaborare con gli educatori
professionali, dipendenti dell'Amministrazione, nel processo
riabilitativo di questi utenti è costruttivo; è un po' meno
costruttivo lavare la biancheria, pulire le stanze e preparare i
pasti, ma se questo tipo di attività viene concepito in maniera
collaborativa può servire agli utenti per riprendersi dal punto di
vista psicofisico.
Mi pare che questa iniziativa della Giunta regionale sia da
sottolineare favorevolmente e non vorrei invece che alcune prese di
posizioni siano puramente personali e non abbiano nulla a che
vedere con il concetto di buona amministrazione.
Presidente La parola al Consigliere Lanièce.
Lanièce (GA) Prendo atto della risposta dell'Assessore. Avevo
fatto altre domande a cui non è stata data risposta, probabilmente
devono essere tutte indicate per iscritto visto che oralmente non
vengono considerate. Mi fa piacere sapere che l'Assessore è
disponibile a rivedere questa gara di appalto perché sinceramente,
al di là di tutte le polemiche che si possono fare, qui siamo di
fronte ad un superamento del valore del contenuto della cooperativa
sociale. Lavori tipo: lavare, stirare o fare da mangiare, non sono
sicuramente pertinenti ad una cooperativa sociale che ha invece il
compito di riabilitare e rieducare socialmente gli individui, in
questo caso persone affette da disturbi psichici. Quindi c'è una
volontà, espressa dall'Assessore, di cercare di ricucire lo strappo
che si è creato e che ha portato a far sì che una gara di appalto
sia andata a vuoto.
Questo deve far riflettere, perché se 16 cooperative sociali non
hanno presentato domanda non è certo questione di un colpo di
testa; si tratta invece di 16 strutture che la pensano tutte nella
stessa maniera.
Si può fare qualsiasi discussione, attaccare gli uni o gli
altri, ma di fatto siamo di fronte ad una azione che non è piaciuta
a nessuna di queste 16 cooperative. Questo è importante e ribadisco
che sono contento di aver sentito l'Assessore dire che c'è la
volontà di rimettersi attorno ad un tavolo e discutere. Per il
resto, avrei di nuovo delle critiche da fare senza naturalmente
entrare nel personale; io non mi rivolgo all'Assessore ma
all'Assessorato, e quindi può essere un dipendente o un funzionario
che ha messo in campo questa vicenda. La storia dei 360 milioni: il
Responsabile della cooperativa mi ha detto che questi sono i soldi
erogati nel 1994 e quindi anche se era prevista un'autorizzazione
di spesa diversa, alla fine la Regione spende 360 milioni. In
effetti la struttura della comunità "L'Envers" non è di proprietà
della Cooperativa ma è in affitto, e questa è un'altra cosa da
chiarire. Io prima ho detto "penalizzante per la Cooperativa" e non
certo per l'Amministrazione, la Cooperativa ha espresso questo
parere e io ho fatto riferimento ad un criterio adottato. Io
capisco che ci sia stato un aumento delle quote, ma il criterio di
cui parlavo in Italia è adottato solo per i tossicodipendenti e i
malati di AIDS.
Si parlava poi dell'articolo 9 della legge n. 20 del 1993 nel
quale la Giunta regionale approva le nuove convenzioni: va
benissimo, prima si usava la trattativa privata e adesso è
necessario agire diversamente ma se poi si va a leggere bene
l'articolato della legge n. 20 ci sono dei dati di fatto. Come
dicevo prima si dice che quegli schemi della convenzione devono
intendersi quali "organizzazione complessiva e coordinata di
diversi fattori materiali e immateriali umani che concorrono alla
realizzazione di un servizio con esclusione delle mere prestazioni
di mano d'opera".
Poi ci sono vari requisiti che, anche alla luce del disciplinare
che è stato preparato, non sono previsti; il disciplinare mette in
evidenza un progetto fatto in "fretta e furia" per rispondere
all'esigenza di creare questa struttura, ma nel progetto guida non
si discerne niente e si vede che è stato fatto da un semplice
funzionario che non ha le capacità, non per colpa sua, di capire
l'oggetto in essere e quindi le varie problematiche di un settore
di malattie particolari che comportano determinati progetti guida.
Se si va a vedere i progetti guida, richiesti dalla stessa Regione
alle cooperative sociali, erano composti da pagine e pagine, e qui
abbiamo una pagina e tre righe. Mi fa poi piacere che ci sia questa
delibera di assunzione delle assistenti domiciliari perché io non
l'avevo trovata.
Poi per quanto riguarda le carenze di tipo logistico occorre
precisare che si tratta di una struttura che ha due alloggi e che
quindi ha 20 o 30 metri quadrati in più ma che non ha né un'area
verde, né un laboratorio; l'altra struttura era più piccola, ma
aveva un laboratorio, un garage e un'area verde di 1000 metri
quadrati e d'estate questa area poteva effettivamente servire a
queste persone. Sulle carenze di tipo logistico avrei moltissimi
dubbi, ma è una cosa che si può sempre verificare. Un'altra cosa
che è emersa dai colloqui che ho avuto con i responsabili è che
nessun funzionario dell'Assessorato ha visitato la Comunità
"L'Envers" e questo è preoccupante perché una convenzione viene
tolta senza che nessuno visiti le strutture, e subito dopo si vanno
a visitare le nuove strutture perché sono della Regione.
Per quanto riguarda la migliorata qualità dell'assistenza: a me
va bene che ci siano i due educatori, però possiamo dire che, pur
riconoscendo le loro capacità, non svolgevano un incarico presso un
centro che seguiva i malati affetti da disturbi psichici e quindi
non erano "allenati" a svolgere certi compiti, mentre la
cooperativa in 6 anni ha maturato una certa esperienza. Dire quindi
che si passa da una bassa qualità ad un'alta qualità non è del
tutto veritiero.
Si è detto che questa scelta è stata fatta anche perché c'erano
due educatori professionali depressi, sottoutilizzati: spero si
tratti solamente di una "battuta" perchè altrimenti siamo di fronte
ad un fatto compiuto da persone pericolosamente irresponsabili.
Poi c'era il problema del DSM: è vero che c'è questa legge, ma
se andiamo a vedere l'articolo 12 si dice che il Dipartimento per
la salute mentale è diretto da un coordinatore che si avvale di un
comitato e questo coordinatore è nominato dal comitato di gestione;
qui abbiamo invece una delibera in cui il coordinamento e la
direzione vengono nominati dalla Giunta. Ora la legge prevedeva che
il direttore fosse nominato dal comitato di gestione e qui invece
decide la Giunta.
A parte queste considerazioni, ribadisco l'invito all'Assessore
ad adoperarsi al fine, di cercare di riaprire il dialogo con le
cooperative sociali, perché qui si tratta di risolvere un problema
e di dare spazio e legittimazione operativa a enti che svolgono un
importante ruolo sociale nei confronti di persone che sicuramente
stanno molto peggio di noi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK