Consiglio Regionale della Valle d'Aosta - Oggetto del Consiglio n. 3067 del 7 novembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3067 del 7 novembre 2007 - Resoconto
OGGETTO N. 3067/XII - Ritiro di mozione: "Indicazione del
grado di parentela con componenti l'esecutivo di persone
destinatarie di incarichi di consulenza da parte
dell'Amministrazione".
Mozione
Preso atto che la legge regionale n. 18/98; in base alla
quale vengono affidati dalla Giunta incarichi di consulenza a
persone estranee all'amministrazione, non prevede che si
acquisiscano informazioni circa eventuali gradi di parentela con i
membri della Giunta che delibera il provvedimento;
Evidenziato tuttavia che tali informazioni sono a conoscenza
della Giunta, in quanto, nel caso ci fossero legami di parentela
con un membro della Giunta, è buona prassi che questi non partecipi
all'adozione del provvedimento di Delibera;
Ritenuto opportuno che tali informazioni siano inserite nello
stesso testo del deliberato, proprio nel rispetto della trasparenza
delle decisioni prese;
Il Consiglio regionale
Impegna
il Presidente della Giunta a far evidenziare, nel testo della
Delibera, l'indicazione di eventuale grado di parentela, nel caso
in cui la persona cui viene affidato un incarico di consulenza, di
collaborazione temporanea o che viene nominata all'interno di un
Consiglio di Amministrazione, risulti parente o affine entro il
secondo grado di un membro della Giunta.
F.to: Squarzino Secondina - Bortot - Venturella - Fontana
Carmela - Sandri
Président
- La parole à la Conseillère Squarzino
Secondina.
Squarzino (Arc-VA)
- Quando alcuni amici hanno visto
questa iniziativa consiliare, mi hanno detto:
"perché vuoi affrontare dei temi e degli argomenti che sai
già che sono sgraditi alla maggioranza e che suscitano reazioni
poco educate e a volte aggressive e scomposte, come è successo in
Consiglio quando hai semplicemente letto le consulenze date al
figlio di un Assessore? Ti hanno addirittura attribuito un
comportamento che mai avresti potuto avere: raccomandare per lavori
forestali un nipote, dato che, purtroppo, l'unico tuo nipote non è
riuscito a compiere i 17 anni. Perché..."
- mi hanno chiesto
alcuni amici -
"... vuoi riproporre il tema delle consulenze,
degli incarichi, dati sulla base di vincoli clientelari o
familiari, piuttosto che sulla base delle competenze? È inutile che
tu faccia questo, non riuscirai a cambiare questo modo di fare
politica tutto teso a creare consensi con i soldi pubblici di noi
tutti, e invece si comportano come se fossero soldi privati, loro
proprietà, ti fai solo venire mal di stomaco". "È vero..."
- ho
loro risposto, e qui lo riporto -
"... non è certo con questa
iniziativa che il sistema di clientelismo, che è imperante anche in
Valle d'Aosta, può cambiare, ma credo che parlarne ed introdurre
meccanismi che rendano più trasparente l'amministrazione pubblica
sia utile"
.
Cosa si chiede con questa mozione? Semplicemente che si
espliciti, nel momento in cui viene attribuito in Giunta un
incarico a un consulente o a un professionista, se questa persona è
parente o affine entro il 2° grado di parentela di un membro della
Giunta. La Giunta lo sa, tant'è vero che, quando ciò avviene, lo si
dice esplicitamente; se prendo la deliberazione n. 4621/2004 in cui
viene affidato un incarico agli ingegneri Monica Merlo e Bruno
Cerise con studio tecnico in Aosta per progettare... nel momento in
cui viene espressa la votazione è detto:
"ad unanimità di voti
favorevoli espressi mediante votazione segreta, essendosi assentato
l'Assessore al territorio, ambiente e opere pubbliche Sig. Alberto
Cerise..."
, allora questa informazione è nota in Giunta.
Chiediamo solo che si esplicitino le motivazioni di tale assenza,
del motivo per cui qualcuno si assenta, che si evidenzi nel testo
della deliberazione l'indicazione del grado di parentela che ha
determinato l'assenza di quel membro della Giunta nel momento in
cui si vota l'incarico di consulenza ad un soggetto che è parente,
perché emerga chiaramente come mai quel membro della Giunta si è
assentato. Non si vuole con questa mozione dire che non bisogna
dare incarichi ai parenti, ai figli, ai fratelli di Assessori o di
Presidenti della Regione; non è un male essere dei parenti, il
problema non è quello. Si chiede semplicemente che emerga nel testo
ufficiale dell'incarico questo dato. Se è vero che è un dato che si
conosce - e lo si conosce perché nella deliberazione ci sono
elementi da cui emerge che si conosce -, perché non esplicitarlo?
Il principio di trasparenza dell'operato del pubblico
amministratore lo richiederebbe. La legge n. 18/1998, quella in
base alla quale vengono affidati gli incarichi, non lo impone in
modo esplicito, ma ci chiediamo perché non completare quanto già la
legge chiede in modo implicito; infatti, se l'Assessore
partecipasse alla votazione di un incarico a un proprio figlio o
fratello, potrebbe incorrere in un reato di conflitto di interessi.
Perché allora non esplicitare con chiarezza quello che la legge già
indica in modo implicito? Perché non indicare nel deliberato della
Giunta che esiste questo legame di parentela?
Oggi non è possibile reperire questo dato; lo ricordo, quando
già in altre occasioni ho parlato di una ricerca fatta, quando
abbiamo chiesto ai vari responsabili dei dipartimenti di avere
l'elenco dei nominativi dei consulenti collaboratori tecnici che
risultano essere parenti o affini entro il 2° grado dei componenti
dell'Esecutivo, mi è stato risposto:
"attualmente la legge n.
18/1998 non richiede all'atto della presentazione della
documentazione per l'affidamento dell'incarico una dichiarazione da
parte del consulente o del collaboratore tecnico concernente il
grado di parentela e affinità nei confronti degli Assessori
regionali"
.
"Tali informazioni..."
- mi si dice da parte
di un altro Coordinatore -
"... non rientrano fra quelle da
acquisire nell'ambito delle procedure per il conferimento
dell'incarico, al massimo possiamo elencare gli incarichi dati a
soggetti omonimi dei componenti della Giunta"
, e qui infatti
hanno elencato una serie di incarichi dati a persone che hanno lo
stesso cognome di alcuni componenti della Giunta: Caveri,
Cerise.
Sappiamo che la questione del clientelismo è molto più complessa
della semplice attribuzione di incarichi a parenti, basta parlare
con la gente e questa ci dice: "in questo Comune..." - è un piccolo
Comune della Valle, ma ce ne sono tanti - "... gli incarichi, i
lavori da fare vengono dati sempre a quei 3 o 4 che appartengono a
quella corrente politica che sono dalla loro parte, e gli altri?",
oppure "io non posso firmare quell'appello come mi chiedete, perché
dopo avrei delle conseguenze sul lavoro, sono un libero
professionista, chi mi darebbe ancora lavoro?". Tutti sappiamo che
esiste un sistema di affidamento clientelare di incarichi e di
consulenze, sappiamo anche che su questo sistema non si può solo
intervenire con una leggera modifica di legge, ma con un
cambiamento di comportamento. Noi chiediamo però che si cominci a
dare un segnale molto semplice, che si cominci a dire con chiarezza
quello che tutti in Giunta sanno: chiediamo che venga indicato con
chiarezza nelle deliberazioni se il consulente o il professionista
a cui viene affidato un incarico è parente o affine ad un membro
della Giunta, per cui questo giustifica l'allontanamento o
l'assenza del membro della Giunta suo parente. Per fare tale
piccolo intervento non è necessario cambiare la legge n. 18/1998,
che regolamenta le procedure per l'affidamento di incarichi e
consulenze, è sufficiente dare agli uffici l'indicazione di
inserire nella deliberazione di affidamento di incarichi a parenti
di membri della Giunta l'esplicitazione di tale legame di
parentela, che suggerisce, impone o richiede che quel membro della
Giunta, parente del consulente, si assenti nel momento del voto. Su
questo problema chiediamo che il Consiglio si pronunci.
Presidente
- Dichiaro aperta la discussione generale. Se
nessuno chiede la parola, dichiaro chiusa la discussione
generale.
La parola al Presidente della Regione, Caveri.
Caveri (UV)
- La Giunta ha approvato, con la
deliberazione n. 4849 in data 15 dicembre 2003, le determinazioni
interne per la disciplina dell'esercizio dell'attività collegiale
della Giunta regionale. Tali determinazioni sono poi state
successivamente modificate con le deliberazioni n. 1262 del 26
aprile 2004 e, da ultimo, n. 2521 in data 8 agosto 2005. Fin dal
dicembre 2003 le determinazioni di cui trattasi recavano
all'articolo 5 l'obbligo per i componenti della Giunta di
"astenersi dal partecipare alla seduta durante la discussione e
la votazione di proposte che riguardano interessi propri ovvero del
coniuge, di parenti sino al quarto grado, ovvero di affini sino al
secondo; a tale scopo i componenti sono tenuti ad allontanarsi
dalla sala di riunione prima dell'inizio della discussione della
proposta e vi sono riammessi unicamente a votazione
effettuata"
. Tale disposizione è tuttora vigente e non è mai
stata modificata. Non si tratta quindi di una buona prassi, come
esposto dai firmatari della mozione, ma di vero e proprio obbligo
che la Giunta si è imposta e ha finora sempre rispettato: il
componente nei cui confronti si evidenziava una situazione di
potenziale conflitto di interesse si è sempre allontanato dalla
seduta in occasione della trattazione di atti che lo riguardavano e
pertanto - come si vede in deliberazione - non risultava presente
al momento dell'adozione del medesimo atto. È forse opportuno
precisare, in conclusione, che l'attività amministrativa è retta,
tra gli altri, dal principio di legalità: l'azione amministrativa
deve dunque svolgersi nell'alveo della previsione normativa e non
può farsi quindi al di fuori di quanto le norme dispongono.
Presidente
- La parola al Consigliere Sandri.
Sandri (GV-DS-PSE)
- Su questo tema abbiamo già avuto
modo di confrontarci per alcune ore tempo fa, sulla proposta di
legge che avevamo presentato, è stato un momento di chiarificazione
di un problema che non può essere liquidato con questa
dichiarazione, come ha fatto il Presidente Caveri, un po' asettica,
che si cela dietro tale barriera della correttezza amministrativa.
La nostra è un'iniziativa anche buonista per certi aspetti, perché
è chiaro che su questo tema ci vorrebbe ben altra sensibilità di
quella richiesta da tale mozione, che è una mozione che pone solo
un problema di trasparenza, lo si dice, lo si scrive. Non è quindi
una mozione che pone limiti, è anche più "leggera" per quanto
riguarda le indicazioni, in quanto chiede indicazioni solo fino al
2° grado, non al 4° grado come previsto per l'assenza del
componente della Giunta regionale, ma è un segnale per capire se
avete capito che su questo tema la Valle d'Aosta ci guarda, anzi vi
guarda. Perché non è il problema solo della Giunta, ma qui è il
problema che gli incarichi passano attraverso "Finaosta", passano
attraverso l'Ufficio delle grandi opere, passano per tanti
incarichi societari, quindi è un sistema di rapporti che non è
gradito dalla popolazione. Con questa mozione volevamo solo fare
una "cartina di tornasole" per capire se avevate capito. Abbiamo
preso atto che non avete capito, non è nulla di grave, lo
decideranno i Valdostani prossimamente.
Presidente
- La parola alla Consigliera Squarzino
Secondina.
Squarzino (Arc-VA)
- Vede, Presidente, come ha detto
prima il collega Sandri, con il quale concordo, dietro una mozione
che pone apparentemente un problema di tipo amministrativo, c'è un
problema politico ben chiaro. Lei ha detto che la Giunta nelle sue
deliberazioni, nel darsi un comportamento ha già indicato che,
quando viene presa una decisione che riguarda parenti e affini dei
membri della Giunta, questo si deve assentare. Lei ha detto che
questa non è una buona prassi, ma è una norma che vi siete dati.
Solo per ricordarle che buone prassi a livello europeo indicano
proprio i comportamenti normativi che nei vari settori vengono
assunti e che, proprio perché diventano come esempio di
comportamento, vengono presentati come buona prassi. Dicevo, non si
tratta qui solo di una buona prassi, si tratta di evidenziare
ulteriormente tale buona prassi, ossia diamo pubblicità a questa
buona prassi, facciamo in modo con un'altra deliberazione che la
Giunta dica chiaramente non solo che l'Assessore interessato perché
ha rapporti di parentela con i consulenti nominati si deve
assentare e non deve partecipare alla discussione, ma dica anche
per quale motivo, ossia si deve assentare in quanto, come indicato
dalla deliberazione tal dei tali, è parente, affine, con questo
consulente. Perché non dirlo? Avete paura dei vostri comportamenti
e delle vostre scelte? Se quel parente è veramente una persona
altamente qualificata, professionista, è chiaro che la gente lo
riconosce e non ha nulla da dirvi, ma, se quella persona non lo è,
è chiaro che allora emerge con molta facilità anche un confronto
fra l'affidamento di un incarico e le competenze che questi
professionisti hanno rispetto all'incarico. Penso che il rifiutare
tale mozione significhi - questo lo dico non tanto ai membri della
Giunta quanto agli altri colleghi - dire ai nostri elettori:
"guardate, il problema delle consulenze e degli incarichi è un
problema nostro che ci gestiamo noi e non dobbiamo in alcun modo
rendere conto a voi di quello che facciamo con i vostri soldi". È
questo il concetto che non è mai chiaro! Qui la Giunta continua a
dare e a far dare consulenze e incarichi alle persone per mantenere
un sistema di consenso politico, ma lo fa non con i soldi suoi
personali quanto con i soldi pubblici, con i nostri soldi, questo è
il concetto che va chiarito! Se sono soldi di tutti, bisogna
rendere conto pubblicamente e in modo trasparente come vengono
utilizzati questi soldi!
Président
- La parole au Conseiller Frassy.
Frassy (CdL)
- Il nostro gruppo è un po' imbarazzato
nell'affrontare questa mozione e nell'affrontare tale tipo di
impostazione della discussione. Devo dire che i colleghi della
Sinistra questa volta ci hanno stupido, ma negativamente,
nonostante poi i tentativi di andare a raddrizzare
l'interpretazione di tale mozione in nome di un criterio di
trasparenza. Pensiamo che la trasparenza debba essere un metodo, ma
un metodo da applicare su dei principi e noi su questi principi che
sono qui condivisi e accettati dai colleghi delle Sinistre non ci
ritroviamo. Siamo per un contrasto netto di quel metodo nepotistico
che abbiamo a più riprese denunciato con atti ispettivi, con
progetti di legge, nonché dalle colonne del nostro giornale "Il
foglio azzurro". La mozione è l'accettazione di un metodo ed è un
metodo che respingiamo e ci sembra paradossale che si possa pensare
di dare trasparenza ad un metodo negativo; se un metodo è negativo,
rimane negativo, colleghi della Sinistra, non si può dare
trasparenza alla negatività! Siete quanto meno curiosi nell'andare
a limitare al secondo grado quando la Giunta nelle sue decisioni
pone come limite il quarto grado, mentre voi vi fermate al secondo
grado. Sia chiaro perciò che il nostro voto di astensione su questo
documento non è un voto contrario a contrastare la pratica
nepotistica che avversiamo da sempre, ma è un voto che esprime la
perplessità di un documento che nei fatti è l'accettazione di
questo metodo. Riteniamo che su certi metodi non si possa andare a
patti, che non si possa transigere per un semplice motivo, ovvero
delle due l'una: se certe nomine, se certi incarichi che sono
legati da parentele sono fatti a dei geni, penso che questi geni
non abbiano bisogno del parente in Giunta per poter esprimere la
loro genialità e la loro professionalità; se invece non sono dei
geni, ma sono persone che senza "il calcio nel sedere" dell'amico o
del parente in Giunta non avrebbero la possibilità di espletare la
loro scarsa professionalità, l'amministrazione pubblica non ha
bisogno di scarse professionalità. Penso allora che, di fronte a
tale evidenza, non si possa arrivare a mediazioni e a patti con
questo tipo di sistema; di conseguenza, ribadiamo il nostro netto
contrasto al metodo nepotistico e la nostra astensione a tale
mozione.
Président
- La parole au Conseiller Viérin Marco.
Viérin M. (SA)
- Solo per dire che questa mozione ci
dimostra come a volte anche chi propone "abbia due pesi e due
misure" rispetto al contesto in cui interviene, basti pensare a
livello nazionale cosa stanno facendo su tale tema da parecchi anni
a questa parte: figli, parenti, mariti, mogli... altro che secondo
grado, quarto grado, terzo grado! Lo abbiamo visto anche
ultimamente: Mastella, Bassolino e altri ancora, senza nessun
problema. Noi siamo per la totale trasparenza sul discorso politico
soprattutto in questo periodo, quindi per una trasparenza totale
sulle decisioni che la politica assume, pertanto noi ci asterremo
dal votare tale mozione, che in parte contiene dei concetti
condivisibili, ma che utilizza la politica in senso politico e
basta, utilizzando "i due pesi e le due misure" come ho detto
all'inizio e giocando sull'appartenere ad un consesso o all'altro;
quindi non voteremo né contro, né a favore.
Président
- La parole au Président de la Région,
Caveri.
Caveri (UV)
- Invito i colleghi proponenti a ritirare la
mozione. Ritengo che sarebbe veramente penoso immaginare che in una
deliberazione del Governo regionale vi sia scritto:
"Tizio
genero di..."
,
"cognato di..."
,
"suocero di..."
,
sarebbe veramente una prassi amministrativa al limite del patetico,
le stelle gialle le ha inventate qualcuno, oggi immaginare che in
una deliberazione di Giunta ufficiale si debba scrivere una cosa
del genere è penoso. Assumo l'impegno, se ritirate la mozione,
dalle prossime Giunte in poi di precisare nella parte preliminare,
quando si chiarisce l'assenza di qualcuno, che è per un legame di
parentela.
Presidente
- La parola alla Consigliera Squarzino
Secondina.
Squarzino (Arc-VA)
- Quando il collega Frassy ha detto
che questa mozione era troppo blanda, non rispecchiava il problema
reale, ha solo ripreso una valutazione che prima avevo fornito,
dicendo: "guardate, il problema è molto più ampio e complesso, ma
cominciamo a dare un primo segnale per iniziare a fare qualcosa".
Ho cercato il segnale più indolore, quello che poteva dare meno
fastidio perché era già dentro alla prassi, dentro un comportamento
che la Giunta per legge doveva espletare. Mi sembra che questo
piccolo segnale, pur piccolissimo, sia stato accolto. Il nostro
obiettivo era di andare verso una trasparenza, quindi mi sono
consultata brevemente con i firmatari, accettiamo l'impegno del
Presidente Caveri, ritiriamo questa mozione e fin dalle prossime
occasioni verificheremo se effettivamente tale impegno è
mantenuto.
Presidente
- La mozione di cui al punto n. 4 è
ritirata.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK