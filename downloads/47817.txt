Consiglio Regionale della Valle d'Aosta - Oggetto del Consiglio n. 3979 del 2 ottobre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ENERGIA
Energia idroelettrica
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3979 del 2 ottobre 2024 - Resoconto
OGGETTO N. 3979/XVI - Interpellanza: "Informazioni relative
alla bozza di norma di attuazione per la concessione delle acque
pubbliche a scopo idroelettrico".
Bertin (Presidente) -
Punto n. 29. Si è prenotata la
consigliera Minelli, ne ha facoltà.
Minelli (PCP) -
L'interpellanza che abbiamo presentato
quasi due settimane fa, era il 20 di settembre, era volta a
riproporre per l'ennesima volta la questione della norma
d'attuazione dello Statuto riguardante il tema che riteniamo
cruciale delle concessioni idroelettriche.
Pare ora, da quanto ha comunicato stamattina il Presidente della
Regione, che ci sia infine una novità importante, ma è bene
ricordare i vari passaggi di questa vicenda che ora ne vedrà un
altro e poi altri ancora.
Una questione che, come sappiamo, è in ballo da molto tempo e di
cui noi crediamo si stia sottovalutando l'importanza e la sua
valenza proprio sotto l'aspetto autonomistico.
Ripeterò necessariamente dei concetti che sono già stati
espressi ma la vicenda, a mio avviso, richiede, anche per chi ci
ascolta, un attento inquadramento.
Tutti sappiamo che la titolarità delle acque pubbliche da parte
della Valle d'Aosta e la possibilità di disciplinarne l'utilizzo
sono state dei temi fondanti delle rivendicazioni valdostane che
hanno portato poi allo Statuto Speciale e all'autonomia
regionale.
La questione ha avuto solo parzialmente il riconoscimento nello
Statuto speciale del 1948, tanto che successivamente si è reso
necessario intervenire con delle norme di attuazione dello Statuto
stesso, in particolare con il decreto legislativo 259/2016, che ha
riconosciuto infine la titolarità di gran parte delle acque
pubbliche anche a uso idroelettrico da parte della nostra
Regione.
Abbiamo già detto in altre occasioni, e lo ricordiamo, che
l'articolo 8 del nostro Statuto è ormai superato dall'evoluzione
normativa e statutaria e deve essere adeguato con un'ulteriore
norma d'attuazione, in particolare per quanto riguarda l'ultimo
comma dell'articolo 8, che riserva ancora allo Stato la disciplina
della procedura e le norme tecniche delle concessioni, così c'è
scritto.
Il Consiglio regionale nel 2019, con due deliberazioni, una di
marzo e una luglio, ha richiesto la predisposizione di uno schema
di norma d'attuazione in materia di concessione di tutte le acque
pubbliche, comprese quelle a scopo di uso idroelettrico; in
effetti, anche sulla base di quella sollecitazione che era venuta
dal Consiglio, nel 2019 la Commissione Paritetica Stato-Regione ha
elaborato un primo organico schema di norma d'attuazione che non ha
però finito il suo iter approvativo all'interno della Commissione
stessa.
Poi nel 2022, lo ricordo, c'è stata una nuova bozza con delle
variazioni rispetto a quella precedente, a nostro avviso
peggiorative rispetto al 2019, ma neppure quella seconda bozza è
poi arrivata alla formale approvazione della Paritetica.
Sono quindi passati ben cinque anni da quando su questo tema c'è
stato il primo schema, il primo testo, però poi tutto l'iter che a
uno schema di norme di attuazione è collegato resta ancora da
compiere.
È una situazione, secondo noi, grave da un punto di vista
autonomista, perché serve a poco essere titolari delle acque, come
lo siamo, se poi le concessioni devono essere ancora rilasciate con
una normativa dello Stato.
Tra l'altro, siamo in una situazione paradossale, anche questo
l'abbiamo già detto, perché le Regioni a Statuto ordinario hanno
ottenuto la competenza legislativa con la legge 12/2019 e questa
competenza ce l'hanno anche Regioni a Statuto speciale in Italia,
ricche di acque come noi, e mi riferisco al Trentino-Alto Adige e
al Friuli-Venezia Giulia.
Noi invece, che pure siamo una Regione Autonoma, finora non
abbiamo avuto la possibilità di lavorare alla legge regionale di
disciplina della materia, che deve far seguito alla norma
d'attuazione.
Come dicevo, stamattina il Presidente ci ha detto che ha
ricevuto comunicazione,
par courriel
, che il testo della
norma d'attuazione è stato infine approvato dalla Commissione
Paritetica; è un atto sicuramente molto importante che però sarebbe
solo il primo ovviamente di un iter che prevede l'esame dapprima
del Consiglio regionale, poi del Governo. Insomma, ci sono ancora
vari passaggi da fare.
Aspettiamo quindi di sapere in che data la Commissione
Paritetica ha infine varato la bozza di norma d'attuazione e
soprattutto aspettiamo di avere in mano il testo per poterlo
valutare.
Ricordo anche che noi sul contenuto della norma di attuazione
avevamo presentato la scorsa primavera una mozione con cui
invitavamo - e ricordo quello che avevamo scritto - "i membri di
parte regionale della Commissione Paritetica a operare affinché la
competenza della Regione, di disciplinare con propria legge le
procedure e le modalità per il rilascio delle concessioni, sia
piena e ampia, senza clausole e griglie restrittive che
vanificherebbero la potestà legislativa che la Regione Autonoma può
esercitare nel rispetto dei principi fondamentali dell'Unione
Europea e dell'ordinamento dello Stato".
Il contenuto della norma d'attuazione - che, lo ricordo, è cosa
diversa dalla legge che poi disciplina le concessioni - a nostro
avviso deve essere un contenuto semplice, cioè deve prevedere il
trasferimento della competenza legislativa alla Regione; poi sarà
la Regione che dovrà fare la legge che riguarda le concessioni,
tenendo conto naturalmente della normativa italiana ed europea ma -
e questo è quello che noi pensiamo - l'autonomia legislativa della
Valle d'Aosta non deve essere condizionata in partenza.
Appena avremo ovviamente il testo di questa bozza uscita dalla
Commissione Paritetica potremo valutare, restano comunque
pienamente valide le domande che abbiamo posto nell'interpellanza
che riguardano: le riunioni della Commissione Paritetica che si
sono tenute nei sei mesi, da aprile a settembre 2024; i temi che
sono stati affrontati; quali informazioni ci sono sulla bozza,
ormai non so se chiamarla bozza o sulla norma, perché il passaggio
è stato fatto ma finché non verrà approvata definitivamente sempre
bozza è; che cosa si intende fare e perché questa bozza arrivi
infine all'esame del Consiglio regionale. Qualche cosa è già stata
detta stamattina, ascoltiamo il Presidente.
Presidente -
Per la risposta, il Presidente della
Regione, ne ha facoltà.
Testolin (UV) -
Come anticipato nelle comunicazioni di
questa mattina, lunedì 30 settembre la Commissione Paritetica ha
licenziato lo schema di decreto legislativo recante le norme di
attuazione dello Statuto speciale per la Valle d'Aosta in materia
di concessioni di derivazione d'acqua.
La Commissione, che in questi mesi si è riunita due volte, ha
predisposto un testo - e ha ottenuto i pareri favorevoli dei
Ministeri competenti, superando i rilievi che erano stati mossi sul
primo testo - con gli adeguamenti normativi che ne hanno permesso
l'approvazione.
Come dice la collega Minelli, sarà al momento della
presentazione della legge in aula che si potranno fare le ulteriori
valutazioni che peraltro sono già state imbastite nella
presentazione dell'interpellanza stessa.
Il Ministero per gli affari regionali e le autonomie procederà
ora a richiedere, come è previsto, il parere del Consiglio
regionale sullo schema del decreto legislativo e avremo pertanto
modo, nel prossimo futuro, di approfondire il dibattito sulla
questione e di analizzare nel dettaglio le situazioni che ci
permetteranno di iniziare il percorso di costruzione della nuova
legge regionale in merito alle concessioni di derivazione d'acqua;
senza la norma d'attuazione questo percorso evidentemente non
poteva iniziare.
Si aggiunge che la Commissione Paritetica ha continuato a
lavorare sulla norma d'attuazione per il conferimento anche delle
funzioni in materia d'istituzioni di alta formazione artistica con
un confronto con il Ministero competente, sulle norme per
l'equiparazione previdenziale del corpo Forestale valdostano e sul
corpo regionale dei Vigili del fuoco, con i quali continuano anche
le interlocuzioni tecniche con l'INPS che sono propedeutiche alla
definizione dei contenuti delle due norme in questione.
Presidente -
Per la replica, la consigliera Minelli.
Minelli (PCP) -
Presidente Testolin, noi siamo contente
che infine un testo arriverà all'esame del Consiglio regionale, e
lo siamo ancora di più dopo aver notato che nel Documento di
economia e finanza regionale, nel DEFR di quest'anno c'è una totale
sottovalutazione della norma d'attuazione.
Negli anni scorsi, e anche nel 2023, c'erano delle
considerazioni precise sulla norma d'attuazione per le concessioni,
ora il tema viene accantonato, c'è solo un minimo accenno a pag.
194 ma di sicuro non l'abbiamo ritrovato fra gli obiettivi
prioritari da perseguire e credo che il DEFR non sia stato scritto
negli ultimi giorni di settembre, ma abbiamo visto da tante cose
che il documento ha avuto un suo iter piuttosto lungo.
Il fatto che nel DEFR non si parli di questa norma d'attuazione,
che è così fondamentale per quello che riguarda l'essenza stessa
direi dell'autonomia della Valle d'Aosta, non ci sembra un buon
segnale.
Nel suo intervento lei ha confermato quello che aveva già detto
questa mattina, cioè lei ha detto: "il 30 settembre la Commissione
Paritetica ha licenziato lo schema della norma d'attuazione".
Mi fa un poco specie perché, da quello che sapevamo noi, c'è una
riunione prevista l'8 di ottobre in cui si dovrebbe approvare
questo schema, quindi sarà interessante avere anche le date di
tutto il procedimento e gli atti ufficiali.
Prendo poi atto che sul contenuto dello schema, della norma
d'attuazione, lei non ci dice niente, mentre ci ha detto che da
aprile ad arrivare a oggi - quindi parliamo di parecchi mesi,
parliamo di sei mesi - ci sono state soltanto due riunioni, quindi,
quando io dicevo che non c'era poi più molto da limare di quello
schema di bozza di norma d'attuazione, forse non avevo tutti i
torti e non era così complesso arrivarci.
Sul contenuto della bozza ancora oggi non sappiamo nulla e, come
diceva lei, questa sarà una bella discussione da fare e poi, nel
momento in cui esamineremo il testo della bozza che è top secret al
momento, vedremo poi chi sarà più autonomista a parole o chi lo
sarà nei fatti, così come lo si dovrà comprendere nel momento in
cui si arriverà all'elaborazione della legge.
Il percorso non è ancora terminato, questo è un passo in più, un
passo importante, però sarà importante vedere cosa c'è scritto in
questa bozza di norma d'attuazione che è stata licenziata il 30
settembre.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK