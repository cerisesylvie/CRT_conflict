Consiglio Regionale della Valle d'Aosta - Oggetto del Consiglio n. 1377 del 7 giugno 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ATTIVITÀ CULTURALI
Precedente
Successivo
Resoconto integrale del dibattito dell'aula
Oggetto del Consiglio n. 1377 del 7 giugno 2000 - Resoconto
OGGETTO N. 1377/XI Concessione, ai sensi della legge
regionale 31/92, di un contributo a favore del Clan Mor Arth - Clan
della Grande Orsa per l'organizzazione di "Celtica 2000".
Manifestazione internazionale di musica e cultura celtica, in
programma a Courmayeur e a La Thuile dal 6 al 9 luglio 2000.
Impegno di spesa.
Deliberazione Il Consiglio
Premesso che:
"L’Associazione Clan Mor Arth - Clan della Grande
Orsa ha presentato all’Assessorato regionale del
turismo, sport commercio e trasporti una richiesta tendente ad
ottenere, ai sensi della legge regionale 24 giugno 1992, n. 31, e
successive modificazioni, un contributo nelle spese previste per
l’organizzazione di "Celtica 2000" - manifestazione
internazionale di musica e cultura celtica - in programma a
Courmayeur e La Thuile dal 6 al 9 luglio 2000;
Il programma della manifestazione prevede la partecipazione di
alcuni gruppi irlandesi, scozzesi e bretoni di musica tradizionale,
canto e danze celtiche, oltre naturalmente alla partecipazione di
artisti italiani, e la realizzazione di mostre ed esposizioni sul
tema. Al fine di incentivare la partecipazione di persone
provenienti dalla vicina Francia, quest’anno Celtica
2000 amplia il proprio raggio d’azione, prevedendo
alcune rappresentazioni anche al Colle del Piccolo San
Bernardo;
Il preventivo della manifestazione, sotto dettagliato, evidenzia
spese per lire 284.362.000 ed entrate per lire 235.000.000. Il
disavanzo dell’iniziativa sarà assunto direttamente
a carico degli organizzatori:
USCITE
- cachet artisti vari lire 51.902.000
- ospitalità lire 30.890.000
- rimborsi spese viaggio lire 27.450.000
- organizzazione tecnico-artistica lire 83.280.000
- servizio trasporti lire 15.000.000
- impiantistica palco (service, copertura, ecc.) lire
28.800.000
- elettricità lire 8.000.000
- stampa e diffusione materiale promozionale lire 14.040.000
- SIAE lire 10.000.000
- varie ed imprevisti lire 15.000.000
Totale uscite lire 284.362.000
ENTRATE
- comune di Courmayeur lire 60.000.000
- comune di La Thuile lire 5.000.000
- APT Monte Bianco lire 15.000.000
- comunità montana Valdigne Mont Blanc lire 35.000.000
- Regione Autonoma Valle d’Aosta lire
80.000.000
- vendita biglietti d’ingresso lire
40.000.000
Totale entrate lire 235.000.000
Si dà atto che la Direzione Promozione e Sviluppo Attività
Turistiche e Sportive ha ritenuto le spese sopra esposte
ammissibili a contributo e l’iniziativa stessa di
interesse turistico promozionale, ai sensi dell’art.
3, comma 4, della legge regionale 31/1992;
Si ritiene pertanto di aderire alla richiesta del Clan Mor Arth
- Clan della Grande Orsa - mediante la concessione di un contributo
massimo di lire 80.000.000, pari al 28% circa delle spese previste
per l’organizzazione e lo svolgimento
dell’iniziativa;
Si fa presente che il contributo è riferito al raggiungimento
dell’obiettivo n. 141008 "Programmazione e gestione
dei contributi per l’organizzazione di
manifestazioni promozionali" del bilancio di gestione per
l’anno 2000 e triennio 2000/2002;"
Vista la legge regionale 24 giugno 1992, n. 31, e successive
modificazioni;
Richiamata la deliberazione della Giunta regionale n. 25 in data
13 gennaio 2000 concernente l’approvazione del
bilancio di gestione della Regione per l’anno 2000 e
per il triennio 2000/2002, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto l’articolo 8 del decreto legislativo 22
aprile 1994, n. 320, come modificato dall’articolo 1
del decreto legislativo 16 febbraio 1998, n. 44, in ordine alla
sottoposizione dell’atto a controllo;
Visto il parere favorevole rilasciato dal Direttore alla
Promozione e sviluppo attività turistiche e sportive, ai sensi del
combinato disposto degli articoli 13, comma 1, lettera e) e 59,
comma 2, della legge regionale 23 ottobre 1995, n. 45, sulla
legittimità della presente deliberazione;
Delibera
1) di concedere, ai sensi della legge regionale 24 giugno 1992,
n. 31, e successive modificazioni, un contributo fino ad un massimo
di lire 80.000.000 (ottantamilioni) a favore del Clan Mor Arth -
Clan della Grande Orsa, con sede nel comune di Courmayeur, in
percentuale non superiore al 28% delle spese effettivamente
sostenute, ammissibili a contributo e regolarmente documentate, e,
comunque in misura non superiore alla differenza tra le entrate e
le uscite effettive, per l’organizzazione di
"Celtica 2000" - manifestazione internazionale di musica, arte e
cultura celtica - in programma a Courmayeur dal 6 al 9 luglio
2000;
2) di impegnare la spesa di lire 80.000.000 (ottantamilioni),
con imputazione al cap. 64320 del bilancio preventivo della Regione
per l’anno 2000 ("Contributi e sussidi ad
istituzioni e organismi vari per attività nel settore del turismo e
del tempo libero"), riferimento dettaglio n. 8778, che presenta la
necessaria disponibilità;
3) di dare atto che alla liquidazione del contributo di cui al
punto 1) si provveda, ai sensi dell’art. 58 della
legge regionale 27 dicembre 1989, n. 90, anche ratealmente, nel
rispetto della percentuale approvata e salvo conguaglio da
effettuare a manifestazione conclusa e previa presentazione del
bilancio consuntivo corredato di idonea documentazione
giustificativa.
Président
La parole à la Conseillère Squarzino
Secondina.
Squarzino (PVA-cU)
Per chiedere informazioni circa questa
manifestazione internazionale, che mi sembra non sia la prima volta
che avvenga "in quel" di Courmayeur, e sulla quale sono giunte voci
non troppo favorevoli da parte di una serie di abitanti della
cittadina di Courmayeur. Quindi chiederei informazioni sugli
organizzatori, chi sono, da dove provengono, che tipo di finalità
vogliono perseguire con questo tipo di iniziativa, perché rispetto
a questo tema c'è molta preoccupazione nella popolazione.
Président
La parole au Conseiller Marguerettaz.
Marguerettaz (Aut)
Sarei curioso anch'io, così come ha
chiesto la collega Squarzino, di conoscere meglio questa
associazione, semplicemente perché non ne conosco gli scopi.
Un'altra osservazione che volevo fare è che, al di là di essere
ignorante sulla finalità di questa associazione o sulla tipologia
di queste feste organizzate, mi sento aprioristicamente di fare un
plauso a questa associazione perché prendo atto dal bilancio
preventivo che c'è qualcuno che ci "smena", come dice il volgo,
qualcosa come 50 milioni.
Questo è un dato positivo, se il bilancio è "attendibile",
perché vuol dire che ci sono dei privati che, organizzando una
manifestazione di questo genere, mettono di tasca loro 50
milioni.
La cosa, come voi mi insegnate, lascia aperte due tipi di
interpretazioni: la prima è quella del volontariato, la strada
positiva della gratuità; la seconda è quella più maligna e malevola
che fa mettere un grosso punto interrogativo, e su bilanci qual è
questo e su magari qualche entrata non prevista. Sono domande che
mi pongo.
Credo che al di là delle battute, siccome è raro trovare dei
bilanci che, nonostante il contributo messo a preventivo di 80
milioni, diano un totale di entrate inferiore alle uscite, credo
sia utile saperne un po' di più.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Trattasi di manifestazione giunta alla sua
quarta edizione. Già l'anno scorso abbiamo avuto occasione
all'interno del Consiglio regionale di approfondire l'argomento.
L'iniziativa rappresenta un importante appuntamento nel panorama
dei festival internazionali di musica, arte e cultura celtica,
grazie alla partecipazione di artisti internazionali di grande
livello. Inoltre la manifestazione ha dimostrato anche nell'ultima
edizione di essere un ottimo veicolo dal punto di vista
promozionale, soprattutto nel proporre la Valle d'Aosta come punto
di riferimento per quanti amano la cultura celtica nel suo aspetto
di armonia con paesaggi naturali e di conservazione attenta dei
valori tradizionali.
Fatta questa premessa, se la Consigliera Squarzino ha degli
elementi più precisi, la invito a fornirli, perché si è limitata a
buttare delle affermazioni di carattere generico e io non li posso
condividere questi tipi di atteggiamento!
La persona fisica che ha avuto dei riferimenti con l'Assessorato
è un certo Taraglio, non conosco neanche il suo nome di battesimo e
non lo conosco personalmente? Riccardo Taraglio? posso dire però
che questo tipo di iniziativa è stata fortemente richiesta
dall'Amministrazione comunale di Courmayeur.
Allora, può darsi che qualcuno non gradisca questo tipo di
manifestazione; io dico che se ci sono degli elementi più precisi,
gradirei esserne informato perché non ne sono a conoscenza! Ma devo
dire che è stata fortemente sponsorizzata la richiesta da parte
dell'Amministrazione comunale di Courmayeur.
Fra le ragioni alla base di questa decisione vi è quella di
cercare di sostenere questa manifestazione, vista anche la
situazione di particolare disagio che attraversa in questo momento
il Comune di Courmayeur a seguito della chiusura del tunnel del
Monte Bianco, e visto l'interesse del comune stesso. Ma, come ho
sottolineato in premessa, non è una novità nel panorama delle
iniziative; è una manifestazione che, come quella successiva del
Festival in Noir, annualmente si ripropone.
Premetto che non conosco assolutamente le persone che
organizzano la manifestazione; posso dire che l'anno scorso la
partecipazione è stata altissima. Ci può essere qualche lamentela
dal punto di vista di qualche residente e i motivi non li so, posso
dire che i rappresentanti di categoria degli albergatori hanno
espresso tutti soddisfazione, prova ne è che nella recente
costituzione di un organismo nel Comune di Courmayeur per far
fronte ad una situazione di crisi, una nuova associazione che
comprende tutti gli operatori del settore, nella serata di
presentazione di questo nuovo organismo, alla presenza della quasi
totalità della popolazione di Courmayeur, è stato illustrato nel
dettaglio il programma della manifestazione, era un dibattito
aperto, ma non ho sentito particolari rimostranze negative.
Dagli elementi che possiede la Giunta riteniamo di poter
sostenere questa iniziativa in perfetta buona fede. Se la
Consigliera Squarzino conosce degli elementi che possano farci
cambiare questa opinione, le sarei grato se me li porta a
conoscenza!
Per quanto attiene le osservazioni fatte dal Consigliere
Marguerettaz, non so se sono battute o se erano osservazioni
pertinenti, effettivamente dai dati che ci sono stati forniti
l'anno scorso gli organizzatori hanno dovuto sborsare del denaro
per pareggiare la differenza fra le entrate pubbliche e i costi
della manifestazione.
Ci può essere una variabile nelle entrate, questa stima è
prudenziale. Se la manifestazione continua ad avere il successo che
ha avuto negli anni - lo scorso anno sono stati 20.000 i visitatori
- la variabile può essere quella della vendita del biglietto
d'ingresso, che può facilmente essere superiore ai 40 milioni
previsti. Le altre chiaramente sono tutte entrate di enti locali:
APT, comuni, comunità montana e Regione Valle d'Aosta. Però devo
dire che una percentuale di rischio c'è perché parzialmente anche
in misura importante la manifestazione si finanzia con la vendita
di biglietti d'ingresso. L'organizzazione è una organizzazione non
da poco, questo ho potuto appurarlo, anche se non sono un
estimatore di questo tipo di musica e di spettacolo.
Président
La parole à la Conseillère Squarzino
Secondina.
Squarzino (PVA-cU)
Per dichiarare il nostro voto contrario
rispetto a questa delibera e per chiedere all'Assessore di avere
informazioni, sulle due associazioni (o una sola, non ho capito)
Clan Mor Arth - Clan della Grande Orsa, per sapere che tipo di
organizzazione si è data, dov'è la sede legale delle associazioni,
la domanda di contributo che ha presentato all'Assessorato
regionale.
(interruzione dell'Assessore Lavoyer, fuori
microfono)
? non in questo momento, chiaramente! Assessore, credo che lei
si sarà interessato per capire a quale tipo di associazione ha dato
un contributo, le chiedo quindi di avere tutte le informazioni che
lei ha relativamente a questa associazione. Inoltre le chiedo un
programma dettagliato della manifestazione, che sicuramente lei
avrà, perché non penso che abbia preso la decisione di finanziare
tale iniziativa solo sulla base di un preventivo come questo, senza
un programma dettagliato!
Le chiederei anche, se lei ce l'ha, una relazione rispetto a
quello che è avvenuto l'anno scorso o gli anni precedenti; lei
parla di un grande successo, quindi sarebbe interessante avere
tutti gli elementi che descrivano tale successo.
Président
La parole au Conseiller Cuc.
Cuc (UV)
Solo per dire che frequento la valle del Monte
Bianco per delle ragioni in inverno legate allo sci e in estate
legate alla montagna, e ho occasione di parlare ogni tanto con
operatori e operatrici della zona, di vari settori che coinvolgono
la comunità di Courmayeur.
Ho partecipato negli ultimi due anni a questa manifestazione e
mi lasciano perplesse le dichiarazioni della Consigliera Squarzino,
quando afferma che buona parte della popolazione di Courmayeur è
preoccupata, in quanto la manifestazione si svolge dal 6 al 9
luglio, quando normalmente Courmayeur non è così piena di turisti,
quindi è un momento per loro molto importante, non solo per la
categoria degli albergatori, ma per qualsiasi attività commerciale!
Oltretutto c'è una grande partecipazione della popolazione di
Courmayeur in quanto varie organizzazioni partecipano a livello di
volontariato. Sono quattro anni che viene svolta e sia il Comune di
Courmayeur che il Comune di La Thuile, l'APT del Monte Bianco, la
Comunità montana Valdigne Mont-Blanc partecipano in modo
consistente dal punto di vista finanziario per sostenere questa
manifestazione.
Quindi dichiaro voto favorevole da parte della maggioranza.
Président
La parole au Conseiller Marguerettaz.
Marguerettaz (Aut)
Sono confortato dalle parole del
collega Cuc e dell'Assessore Lavoyer. Non voglio fare dell'ironia,
veramente non conoscevo questa manifestazione, ma certamente una
manifestazione che porta 20.000 presenze in un paio di giorni mi
riprometto di andarla a vedere quest'anno, perché credo sia
qualcosa di non così comune nella nostra Valle.
Rischio un po', però rischio sulla fiducia, prendendo atto che
nella nostra Valle, spesso accusata di scarsa capacità
imprenditoriale e di scarsa assunzione di rischio economico, c'è
ancora qualcuno che insistendo, perché questa è la quarta edizione,
è disponibile ad organizzare manifestazioni di questo genere
mettendo in preventivo un disavanzo che si assume in quanto
organizzatore.
Annuncio il voto favorevole.
Président
La parole au Conseiller Ottoz.
Ottoz (UV)
Je voudrais tranquilliser Mme Squarzino.
Ce n'est pas deux sociétés, mais une; "Mor Arth" veut dire
"Grande Ourse". M. Taraglio est le Président de la société
théosophique valdôtaine, en plus qu'auteur de plusieurs livres sur
l'argument des celtiques, et d'un très bel ouvrage qui s'appelle
"Il vischio e la quercia".
La manifestation est très belle, pour tous ceux qui aiment le
monde celtique c'est une chose très intéressante, donc je confirme
que je suis d'accord avec M. Cuc pour voter en faveur.
Président
Je soumets au vote la délibération:
Conseillers présents et votants: 29
Pour: 26
Contre: 3
Le Conseil approuve.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK