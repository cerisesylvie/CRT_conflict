Consiglio Regionale della Valle d'Aosta - Oggetto del Consiglio n. 3438 del 21 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Strade di interesse regionale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3438 del 21 marzo 2024 - Resoconto
OGGETTO N. 3438/XVI - Interpellanza: "Problematiche legate
all'altezza massima dei dossi stradali".
Bertin (Presidente) -
Punto n. 33. La parola al
consigliere Lucianaz.
Lucianaz (RV) -
Bondzor a tcheut.
Mecheu
l'assesseur ci l'et eun tita a tita euntre no dou et donque torno
deussù le sâte su le tsemeun.
(traduction en français: Bonjour
à tout le monde. Monsieur l'assesseur, celui-ci c'est un
tête-à-tête entre nous deux, en revenant sur la thématique des
ralentisseurs sur les routes régionales).
Per chi non ha competenza passiva della lingua arpitana, ho solo
chiesto all'assessore... che la disputa sui dossi continua.
Con quest'interpellanza mi riferisco all'interrogazione che le
avevo posto già l'anno scorso in data 11 maggio, iniziativa 2445,
ricordandole che in quell'occasione avevo specificato che sarei
rimasto sulla materia.
Il tutto era nato dalle difficoltà che hanno non tanto coloro
che vanno a passeggiare tranquillamente fuori porta, ma piuttosto
gli autocarri che hanno dei carichi importanti, i trattori, i mezzi
di soccorso, le ambulanze in particolare, gli spartineve -
cambiamento climatico permettendo - ma anche le auto d'epoca che
vedo spesso passare con difficoltà a passo d'uomo e anche meno, su
questi dossi, quindi una serie di problematicità sulla percorrenza
delle strade regionali dove opportunamente i Comuni cercano in
qualche modo di condizionare la circolazione stradale con la
creazione di queste piattaforme in conglomerato per rallentare,
nelle zone abitate, i famosi centri storici, che ormai sono
dappertutto, perché i cartelli "50 all'ora" li troviamo in ogni
dove.
In particolare, con la prima domanda, le chiedo se sono
intervenuti cambiamenti al codice della strada in questo lasso di
tempo, cioè se le dimensioni e le misure di cui avevamo parlato
l'anno scorso hanno avuto delle modifiche o se è ancora in vigore
lo stesso articolo 179 del codice della strada.
Secondariamente, lei l'anno scorso mi aveva garantito che è
compito della struttura regionale. e le rileggo il passaggio: "Si
evidenzia che i dossi artificiali, di cui appunto all'articolo 179,
non sono ammessi sulle strade classificate regionali, considerato
che è vietato l'impiego sulle strade che costituiscono un
itinerario preferenziale per i veicoli di soccorso e di primo
intervento"; io più che preferenziale dico unico, perché spesso e
volentieri è l'unica strada che possono fare, quindi per forza
devono attraversare quel tratto di strada.
Anche i mezzi pubblici, gli autobus, almeno sul dosso di fronte
a casa mia, vedo che devono rallentare... altro che 30 all'ora...
vanno a passo d'uomo.
Io credo che ci siano delle possibilità per agevolare questi
percorsi.
Le dico questo perché la struttura regionale deve monitorare se
queste misure siano rispettate e - come lei l'anno scorso mi
suggeriva, in collaborazione con l'Amministrazione comunale, in
particolare con il Sindaco - in seguito a eventuali segnalazioni
sarebbe poi toccato al Comune provvedere alla sistemazione.
Ripeto le misure, per chi è interessato: lunghezza della
piattaforma minimo 12 metri, altezza 7 centimetri, questo almeno
riporta il codice all'articolo 179, (anche se ho visto che la legge
regionale parla di 10 centimetri, mi piacerebbe avere una conferma
su questo), e la rampa di raccordo - e qui mi soffermo altri dieci
secondi - di almeno un metro, invece spesso e volentieri vediamo
che al termine della piattaforma c'è il salto, il "Botto" e lì
cadono le marmitte, quindi sicuramente quel metro di discesa non è
rispettato.
Le chiedo infine quanti casi sono stati segnalati ai Comuni: io
in un anno l'unica variante che ho visto è quella realizzata a
Brusson in località Arcesaz dove ho visto che è stato un po'
abbassato, non so se la popolazione sia soddisfatta o meno, però è
l'unico dosso modificato che ho visto.
Chiedo a lei quindi di fare il punto della situazione e se -
termino con questo la mia interpellanza - in sede di incontri al
Consorzio degli Enti locali con la Regione, ha affrontato questo
argomento dei dossi, se se ne è parlato o altrimenti vedremo di
avanzare un'iniziativa. Attendo la sua risposta.
Presidente -
Risponde l'assessore Sapinet.
Sapinet (UV) -
Io più che di disputa parlerei di un
confronto, tra l'altro anche costruttivo, come su altre tematiche
che ci ha visto di fronte.
Spero di darle delle risposte che la soddisferanno, comunque
sono ovviamente a disposizione.
Riguardo al primo quesito, lei nelle sue premesse ha ben
riassunto quanto trattato nel maggio dello scorso anno
relativamente al tema dei dossi e delle piattaforme stradali
rialzate, ma, per rispondere al suo primo quesito, preciso i numeri
e le misure: le piattaforme stradali rialzate non sono classificate
come dossi di rallentamento della velocità, ai sensi dell'articolo
179 del regolamento di esecuzione e attuazione del codice della
strada, in quanto la loro geometria è diversa dalle previsioni
della norma richiamata e si configurano invece quale modifica al
profilo longitudinale di una strada.
Nei soli tratti correnti dei centri abitati e in corrispondenza
di attraversamenti pedonali, le piattaforme stradali rialzate
ammesse per la viabilità classificata regionale sono disciplinate
dalla deliberazione della Giunta regionale n. 797/2013.
La deliberazione di Giunta citata stabilisce, come già ricordato
nelle premesse della sua interpellanza, le dimensioni minime della
piattaforma stradale, di cui le confermo le misure: lunghezza 12
metri, altezza 10 centimetri, rampe di raccordo 1 metro con
pendenza 10%, poi se ha bisogno le lascio una copia.
I dossi sono disciplinati dall'articolo 179 del regolamento di
esecuzione e attuazione del codice della strada con altezza massima
di 7 centimetri, in quanto lungo le strade classificate regionali
non è ammessa la realizzazione di dossi secondo le caratteristiche
descritte dal sopracitato articolo.
Poi per rispondere nello specifico alla domanda: dal maggio 2023
a oggi non risultano intervenute delle modifiche alla norma sopra
citata sui dossi stradali.
Riguardo agli altri due quesiti, la normativa vigente stabilisce
che le manutenzioni e la gestione delle piattaforme rialzate sono
di competenza dei Comuni e pertanto il monitoraggio delle stesse
rimane in capo alle Amministrazioni comunali.
Si fa comunque presente che nell'arco temporale evidenziato,
quindi da maggio 2023 a oggi, agli uffici regionali competenti in
materia di viabilità non sono pervenute segnalazioni di particolare
criticità riguardanti le piattaforme rialzate di cui alla delibera
797/2013 presenti sulla rete viaria regionale; non sono giunte
segnalazioni ma ovviamente il monitoraggio è continuo anche da
parte degli addetti alla viabilità, di cui parleremo anche alla
fine dell'iniziativa.
Tenuto conto di quanto illustrato al punto 1, del fatto che la
delibera 797/2013 è stata approvata dalla Giunta regionale a
seguito - era successiva - di una proposta dei Comuni e delle
valutazioni dei competenti uffici regionali in materia di viabilità
al fine di migliorare la sicurezza stradale - in particolare per
gli utenti più deboli - in corrispondenza di specifici
attraversamenti stradali, non si ritiene oggi che risulti
necessario riattivare il confronto con il Consorzio degli Enti
locali, ma ovviamente il confronto con gli Enti locali sulle varie
tematiche, su questa ma anche su tutte le altre, è continuo e
costante; qualora ci fosse la necessità, ovviamente non ci
sarebbero problemi, e siamo a disposizione.
Si fa presente infine che l'Amministrazione, nel corso degli
ultimi anni, ha autorizzato la realizzazione di nuove piattaforme
stradali rialzate sulla viabilità regionale solo in limitati e
specifici casi, con l'obiettivo di migliorare la sicurezza in
assenza di altre valide soluzioni.
Si resta comunque disponibili per ogni eventuale confronto che
il CELVA richieda sia su questo tema sia sul tema delle piattaforme
stradali sia su quello dei dossi.
Visto che si parla di viabilità e sono stati giorni difficili
per tutti gli attori che lavorano intorno alle viabilità regionali,
rubo qualche minuto per porgere anche alcuni ringraziamenti
nell'ambito dell'allerta neve e della criticità che ha coinvolto in
particolare la strada regionale 44 con la struttura Interventi
operativi del Dipartimento Protezione civile e la struttura
Viabilità e opere stradali del Dipartimento infrastrutture e
viabilità, che sono prontamente intervenute sul sinistro della
strada regionale 44, in collaborazione con il Corpo forestale, con
i Vigili del fuoco professionisti e volontari e con tutti i
Sindaci, riuscendo a dare una pronta e immediata risposta. Da qui
in poi gli interventi saranno seguiti dalle strutture Opere
idrauliche e dalla struttura Attività geologica, questo
sull'intervento della 44, ma anche sempre riferito alla struttura
Viabilità e opere stradali per quello che è stato nei giorni
precedenti, gli interventi nell'ambito dell'emergenza neve che ha
visto alcuni disagi e alcune chiusure ma che sono stati prontamente
risolti.
Presidente -
Consigliere Lucianaz per la replica.
Lucianaz (RV) -
Assessore, mi unisco sicuramente anche io
ai suoi ringraziamenti e ringrazio anche la popolazione della
vallata del Lys - che quest'anno è stata particolarmente colpita su
quest'aspetto - per la pazienza, la comprensione (che hanno
dimostrato pure i turisti stessi), comunque siamo in Valle d'Aosta
e purtroppo sassi ne precipiteranno ancora, e questo dobbiamo
tenerlo ben presente.
Io non posso dimostrarmi troppo soddisfatto della sua risposta,
anche se la ringrazio per la precisione.
C'è un fatto che a questo punto vorrei precisare, perché lei mi
ha parlato della delibera regionale, la 797, che prevede un'altezza
minima di 10 centimetri e mi ha citato anche l'articolo 179 del
codice stradale con altezza minima non superiore a 7 centimetri,
quindi qua dobbiamo capirci: o la delibera è un abbaglio o abbiamo
misure regionali diverse da quelle centrali.
A parte questo, io immagino che i capi cantonieri non abbiano il
tempo di verificare se le discese e le salite del dosso siano
regolari, però, quando un elemento non è conforme alla legge,
bisogna in qualche modo adeguarsi, immagino.
Io non è che voglia armarmi di metro e andare a misurare tutti i
dossi stradali, ne ho parecchi, anche a due passi da casa, che
sicuramente non rispettano queste cose.
Glielo avevo segnalato l'anno scorso, quest'anno gliel'ho di
nuovo segnalato, non so se devo inviare una lettera alla Polizia
stradale o al CELVA affinché verifichino queste misure, però
effettivamente. Ripeto, per chi va a fare la passeggiata fuori
porta non è un problema, ma per chi lavora - e per fortuna in Valle
d'Aosta c'è ancora gente che lavora - e ha i camion carichi, i
trattori carichi, e pure per le ambulanze che passano, non è
agevole.
Anche se questa Giunta non è così sensibile a chi conduce
automezzi, se si può migliorare la vita di chi percorre le strade,
se si vuole migliorare la vita a chi lavora, questa è la
possibilità per dimostrarlo.
Bertin (Presidente) -
Prima di passare alle interpellanze
riguardanti l'Assessorato alla sanità, interrompiamo brevemente i
lavori del Consiglio. Il Consiglio è sospeso.
La seduta è sospesa dalle ore 10:47 alle ore 11:15.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK