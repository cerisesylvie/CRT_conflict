Consiglio Regionale della Valle d'Aosta - Oggetto del Consiglio n. 3210 del 7 febbraio 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Igiene e sanità pubblica
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3210 del 7 febbraio 2024 - Resoconto
OGGETTO N. 3210/XVI - Interrogazione: "Mancata attivazione
della sorveglianza RespiVirNet e mancata trasmissione dei dati
all'Istituto superiore di sanità".
Bertin (Presidente) -
L'interrogazione al n. 17
dell'ordine del giorno verrà affrontata domani, mentre
l'interrogazione al n. 18 è ritirata, pertanto passiamo
all'interrogazione n. 19 dell'ordine del giorno. L'assessore Marzi
ha chiesto la parola, ne ha facoltà.
Marzi (SA) -
La sorveglianza contro i virus influenzali è
attiva in Valle d'Aosta sin dall'anno 2011. Annualmente l'Istituto
superiore della sanità aggiorna e comunica alle Regioni i
protocolli operativi per la sorveglianza. I protocolli vengono
quindi condivisi con l'Azienda USL e poi vengono trasmessi a tutti
i referenti competenti dell'assistenza sanitaria. Nel corso degli
anni il protocollo operativo ha aggiornato la sua denominazione
tenendo conto delle contingenze, infatti nella stagione legata al
Covid, tra l'autunno del 2020 e la primavera del 2021, era chiamato
Influnet e Covidnet, mentre ora si chiama RespirVirNet. La
sorveglianza 2023-2024 è stata attivata ma, come correttamente
fatto rilevare dalla Consigliera, in una settimana, la 51, quella
dal 18 al 24 dicembre 2023, i dati non sono pervenuti all'Istituto
superiore di sanità nei tempi previsti. Il motivo del mancato
rilievo dei dati è da ricondurre all'esiguo numero dei medici
sentinella ai quali spetta il compito di rilevare e inserire i dati
relativi all'influenza sia manifesta che sospetta. Infatti dai
dieci medici incaricati nel 2018 si è passati ai soli quattro
medici resisi disponibili nel 2023, un numero esiguo che insieme
all'Azienda USL stiamo cercando d'implementare. Il tema è
all'attenzione sin dal 2011, anno in cui nell'accordo integrativo
regionale dei medici di assistenza primaria, si sono introdotti
appositi incentivi proprio per potenziare il numero dei medici
sentinella che deve risultare adeguato a poter svolgere le
procedure per la sorveglianza sulle sindromi influenzali. Insieme
all'Azienda USL abbiamo intrapreso azioni finalizzate a reclutare
un maggior numero di medici sentinella inclusi i pediatri. Per tale
finalità abbiamo concordato di stipulare un apposito protocollo con
tutti gli attori affinché le attività di reclutamento dei medici
sentinella per l'inserimento dei dati e dell'invio di campioni
biologici al laboratorio del Parini per la tipizzazione dei ceppi
virali delle sindromi influenzali realizzino un processo
maggiormente definito ed efficace. Un processo in linea quindi con
la finalità della sorveglianza da lei richiamata con
quest'iniziativa che rappresenta uno strumento di prevenzione e
preparazione all'influenza sia a livello territoriale che a livello
ospedaliero.
Presidente -
Per la replica, la parola alla consigliera
Minelli.
Minelli (PCP) -
Avevamo fatto quest'interrogazione perché
nella settimana n. 51, quella dal 18 al 24 dicembre, avevamo visto
che per la nostra Regione e per la Calabria mancavano i dati e la
cosa aveva stupito un po' perché precedentemente in molti
bollettini che avevamo visionato c'erano sempre i dati anche della
Valle d'Aosta. Io avevo visto a titolo esemplificativo dei rapporti
del febbraio 2023, del marzo 2021, del febbraio 2020 e anche del
2019, c'erano sempre stati e quindi volevamo capire quali erano le
ragioni. Ora lei ci dice che c'è un problema, come immaginavamo, di
carenza di personale che può fare il monitoraggio e può inviare
anche questi dati e credo che sia quanto mai opportuno mettere in
campo delle iniziative come quella che ci ha citato, cioè questo
protocollo, per cercare di sensibilizzare di avere quanto prima
questi medici sentinella. Ho controllato anche l'ultimo rapporto
che è del 2 febbraio scorso, quindi di pochi giorni fa, e non vi
sono nemmeno questa volta i dati della nostra Regione. È importante
questa comunicazione perché sta alla base delle attività di
prevenzione; la prevenzione si costruisce anche attraverso i
ragionamenti e le analisi statistiche e questa non è
un'osservazione ovviamente peregrina ma è sostenuta dai
ragionamenti degli esperti. È bene quindi che si cerchi di
attivarsi e credo che questo sia un argomento da attenzionare e da
monitorare anche per il futuro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK