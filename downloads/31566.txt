Consiglio Regionale della Valle d'Aosta - Oggetto del Consiglio n. 584 del 10 giugno 2009 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Politiche giovanili
NOMINE E INCARICHI DI CONSULENZA E SPECIALI
Incarichi di consulenza e speciali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 584 del 10 giugno 2009 - Resoconto
OGGETTO N. 584/XIII - Interrogazione: "Affidamento
all'Università degli studi di Padova di un progetto di ricerca sui
giovani valdostani".
Interrogazione
Richiamata la delibera 1345/2009 che impegna la cifra di 50
mila euro a favore di una ricerca affidata al Dipartimento di
Sociologia dell'Università di Studi di Padova, dal titolo "Identità
e incontro di culture: i giovani valdostani e la sfida della
diversità";
Preso atto che
- il responsabile del progetto di ricerca è un docente
dell'Università di Padova che ha già collaborato con l'Università
della Valle d'Aosta e con l'Amministrazione regionale in merito a
questioni di carattere giovanile, nonché curatore del volume
"Giovani allo specchio - Una ricerca in Valle d'Aosta", il quale
raccoglie i dati emersi da una ricerca effettuata sui giovani
valdostani;
- il volume soprarichiamato ha rappresentato per
l'Assessorato un punto di riferimento nella individuazione delle
iniziative volte al mondo giovanile;
- già nel luglio del 2008, come citato nella delibera,
l'Assessorato aveva previsto ulteriori approfondimenti sulle
ricerche già svolte;
Constatato che la ricerca si pone tra gli obiettivi quello di
verificare come la specifica identità valdostana si manifesta tra i
giovani e come essa interagisce con culture diverse;
i sottoscritti Consiglieri regionali
Interrogano
l'Assessore competente per sapere:
1) quali motivi hanno indotto l'Assessorato a sviluppare
ulteriormente ricerche già effettuate sui giovani in Valle
d'Aosta;
2) quali iniziative per i giovani sono state progettate o
adattate sulla base delle ricerche svolte;
3) che tipo di iniziative concrete potranno essere messe in
atto dall'Assessorato, una volta constatata o meno la specificità
dei giovani valdostani e la sua interazione con altre
culture;
4) attraverso quali criteri è stata ritenuta congrua la spesa
preventivata.
F.to: Zucchi - Lattanzi - Benin
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente.
Questo mi permette, con questa risposta, di dare alcune notizie
su ciò che stiamo facendo nell'ambito delle politiche giovanili, un
settore particolarmente interessante, ma ancora particolarmente da
approfondire, come vedremo perché questa ricerca si concluderà con
questo progetto. Semplicemente per ricordare come nel 2005 sia
stato costituito un gruppo regionale di lavoro sulle politiche
giovanili, con cui si è dato avvio ad una consultazione degli
attori territoriali che ha portato alla definizione delle linee
guida regionali verso nuove politiche a favore delle giovani
generazioni.
Nel 2008 è stato fatto un importante passo a favore dei giovani
con la stipula fra Regione autonoma Valle d'Aosta e Governo della
Repubblica di un accordo di programma quadro "La Valle d'Aosta per
i giovani", che aggiunge alle risorse regionali un rilevante
apporto finanziario che ha permesso di potenziare il finanziamento
previsto per i progetti a favore dei giovani, finanziare progetti
in favore dell'infanzia e dell'adolescenza, intraprendere un
confronto fra amministratori locali in materia di politiche
giovanili, realizzare il primo forum regionale dei giovani,
prevedere possibili sperimentazioni in ordine di regionalizzazione
dei servizi già presenti sul territorio come la Cittadella dei
giovani, e organizzare un convegno sulle appartenenze sociali e
culturali dei giovani valdostani "Giovani allo specchio", e -
questo è l'oggetto dell'interrogazione - avviare un approfondimento
della ricerca sul tema dei giovani della Valle d'Aosta, a cura del
Dipartimento di sociologia dell'Università degli studi di Padova.
Ricordo che il prof. Giordan faceva parte dell'Università della
Valle d'Aosta, quando ha fatto la prima parte di studio, e per dare
un senso di continuità e concludere questa parte (nel frattempo si
è trasferito nell'Università di Padova) si è ritenuto correttamente
di adempiere con lui questa seconda fase di approfondimento. Per il
2009 la Giunta regionale ha approvato, lo scorso 15 maggio, un
piano di intervento con cui è stata data ai giovani, per il terzo
anno consecutivo, la possibilità di finanziare dei progetti da loro
presentati. La premessa era necessaria per spiegare e per ricordare
che fra i progetti che sono in corso, vi sono la partecipazione
all'evento Torino, Capitale europea dei giovani 2010, e uno scambio
che sta per essere definito di esperienza in materia di politiche
giovanili fra Valle d'Aosta e Provincia di Belluno.
Questa premessa era necessaria per spiegare in quale contesto
vada ad inserirsi la ricerca con cui mi si chiede maggiori
chiarimenti. È una premessa necessaria, perché fa capire che da
qualche anno non si sta più ragionando, come nel passato, su quali
iniziative progettare per i giovani, ma sulla base
dell'osservazione e dell'ascolto dei giovani, perché ci si è resi
conto che solo partendo da loro si potranno realizzare iniziative
ed interventi corrispondenti alle loro attese, alle loro richieste,
alla loro personalità che comprenda anche grandi risorse che gli
stessi giovani possono e vogliono offrire. Si è cercato quindi,
come risulta dal percorso che ho appena descritto, di agire su due
fronti: quello dell'ascolto e della partecipazione attraverso
gruppi di lavoro e audizioni territoriali, e quello della ricerca
socio-culturale.
A questo proposito, per quanto riguarda la prima domanda, in
sede di raccolta dati ottenuti nel corso della precedente ricerca
sono emersi numerosi tratti originali, che distinguono i giovani
valdostani dai 14 ai 20 anni: un maggior radicamento, una maggiore
identificazione con il proprio territorio di origine, un elevato
tasso di associazionismo informale e organizzato. È emersa una
particolarità culturale che ha indotto l'Assessorato ad
approfondire maggiormente ed ulteriormente, il tema relativo alla
valdostanità dei giovani che, da un lato, vivono il rapporto con il
proprio territorio quale fonte di forte radicamento e
identificazione; dall'altro, sentono la Valle d'Aosta come un
ambito ristretto rispetto all'ampliamento degli orizzonti.
Al di là del fatto che promuovere e finanziare una ricerca sulla
identità e i comportamenti dei giovani valdostani abbia già di per
sé il merito di arricchire le conoscenze in questo campo, e quindi
di mettere a disposizione non solo dell'Amministrazione, ma
dell'intera comunità scientifica dei dati significativi, vi è una
finalità ben precisa nella ricerca, quella di esplicitare nel
progetto allegato alla deliberazione, vale a dire: analizzare in
quale maniera il riconoscerci nelle specificità valdostane aiuti ad
affrontare le sfide poste dalla globalizzazione - in primo luogo il
confronto interculturale anche in Valle d'Aosta interessa la
quotidianità di fasce sempre più estese della popolazione - e
questo permetterà di verificare più in generale quanto una forte
appartenenza culturale e territoriale sia in grado di favorire i
processi di integrazione non solo a livello locale, ma nazionale e
internazionale.
Per quanto riguarda le iniziative per i giovani progettate ed
adattate sulla base della ricerca svolta, credo di aver chiarito
come l'Amministrazione ritiene di fornire dei dati sulla ricerca
del confronto con il territorio: sia la ricerca "Giovani allo
specchio", una ricerca della Valle d'Aosta 2008, sia le linee guida
regionali in materia di politiche giovanili, hanno una funzione di
indirizzo per l'individuazione e la definizione di interventi con e
per i giovani. La visione dei e sui giovani che emerge da questi
documenti sono uno stimolo e una guida per tutti coloro che a vari
livelli si trovano impegnati nelle politiche giovanili. La
partecipazione associativa testimoniata dai giovani stessi rispetto
al loro forte investimento nelle associazioni locali, il tasso
sulle partecipazioni alla società informale, l'alto utilizzo dei
new media
sono alcuni fra i numerosi aspetti di cui
l'Amministrazione regionale e le amministrazioni locali possono
tener conto. Per fare un esempio concreto, nella redazione del
piano di intervento per l'attuazione di progetti in favore dei
giovani, appena approvato dalla Giunta regionale, si è voluto dare
rilevanza ai progetti volti a promuovere lo sviluppo di iniziative
che rendono i giovani più consapevoli delle loro radici, della loro
storia della Valle e dei valori, e a promuovere nei giovani la
presenza, la partecipazione, l'assunzione di responsabilità in
quanto soggetti attivi nella vita pubblica e sociale del proprio
territorio, a promuovere nei giovani la capacità di costruire
partenariati e collaborazioni con altri soggetti pubblici e del
privato sociale.
Per quanto riguarda le iniziative concrete che potranno essere
messe in atto dall'Assessorato, una volta constatata o meno la
specificità dei giovani valdostani, è evidente che tali iniziative
potranno essere ipotizzate solo a conclusione della ricerca stessa
e che le indicazioni che emergono dalla ricerca "Identità,
incontri, culture, i giovani valdostani e la sfida delle
diversità", saranno quindi utilizzate per orientare l'utilizzo
delle risorse destinate alle politiche giovanili.
Per quanto riguarda l'ultimo punto - e concludo -, prima di
dettagliare le spese relative alla ricerca, i 50.000 € impegnati,
ricordo che fanno parte di questo accordo di programma e quindi di
questo Fondo statale. Qui c'è l'elenco del dettaglio. Si tratta di
somministrazione di questionari in ambito extrascolastico,
focus
groups
, interviste, elaborazione qualitativa, ricostruzione
storica, elaborazione statistica, stampa di questionari, spese di
trasferta, stesura del rapporto, pubblicazioni da ricerca, oneri al
Dipartimento di sociologia dell'Università di Padova. Grazie.
Presidente
- La parola al Consigliere Zucchi.
Zucchi (PdL)
- Qui mi sembra che si cambi Assessorato, ma
che la musica sia sempre la stessa! Rispetto all'iniziativa
precedente qui si ha un po' la sensazione che si continui a
rimanere nel segno della vacuità, qui, ancora forse più di prima,
della vacuità.
Lei sa, Assessore, generalmente con lei vado d'accordo e mi fa
specie che lei in qualche modo sia promotore di queste iniziative
che suonano un pochettino come, non dico "aria fritta", ma
abbastanza come elemento che non è propriamente così compatibile
con i tempi che stiamo vivendo! Cinquantamila euro di consulenza
per questi tipi di ricerca per capire quali sono le identità e le
specificità dei giovani valdostani, mi sembra veramente un tema che
forse non è proprio così attuale, non sia proprio interessante;
quindi, al di là della difficoltà che ho avuto nel seguire
l'intervento dell'Assessore e che mi riprometto di analizzare
meglio a seguito della relazione che lui ha fatto, rimane il mio
sentore di un discorso abbastanza fumoso, una bella enunciazione di
principi, una bella lettura di un libro che poi quando si va a
stringere, non va a determinare della concretezza.
Certamente che sono curioso, Assessore, di vedere il risultato
di questa ricerca che è costata all'Amministrazione 50.000 € per
stabilire quali sono i caratteri della specificità dei giovani
valdostani, perché questo fatto qui mi incuriosisce assai, e mi
sorprende anche che comunque si persegua su questa linea, mentre
sarebbe più auspicabile andare verso - come dicevo all'inizio - un
segno di maggiore concretezza. Comunque per il momento, poiché
questo lavoro, questo studio è stato effettuato e non costa pochi
euro, attendiamo, e sono veramente curioso di vedere cosa sortirà,
ma credo già di anticipare in questa sede quelli che sono i forti
dubbi del gruppo che rappresento in merito a questi tipi di
iniziative, che non sono sicuramente inclini al nostro modo di
vedere la politica e l'amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK