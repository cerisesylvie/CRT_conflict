Consiglio Regionale della Valle d'Aosta - Oggetto del Consiglio n. 74 del 17 marzo 1969 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
(Nessuna classificazione presente)
Precedente
Successivo
Trascrizione informale del dibattito dell'aula
Oggetto del Consiglio n. 74 del 17 marzo 1969 - Resoconto
OGGETTO N. 74/69 - Legge regionale recante: "Modificazioni ed
aggiunte alle vigenti norme sullo stato giuridico ed economico del
personale ostetrico ed ausiliario dell'Istituto regionale di
Assistenza Materna ed Infantile di Aosta".
Mappelli
(D.C.)
- Fin da gennaio, precisamente il
3 gennaio 1969, la Giunta, su proposta della Giunta, aveva inviato
alle due Commissioni consiliari, Sanità e Finanze, Affari Generali,
la questione della settimana corta del personale ausiliario
dell'Istituto Materno.
Ora, nelle Commissioni la questione è stata discussa e il parere
è stato favorevole nel portare avanti queste proposte.
Io non mi vorrei tanto dilungare su questo, piuttosto sarò a
vostra disposizione per eventuali chiarimenti, nella misura in cui
mi sarà possibile. Devo così chiarire che il 21 febbraio, se non
vado errato, la presidenza delle due Commissioni, Sanità e Affari
Generali, mi sembra che sia nella stessa persona del Sig.
Milanesio, aveva trasmesso al Presidente del Consiglio il progetto
di legge; il 22 di febbraio un Consigliere regionale, nella persona
di Pollicini, il 22 febbraio, cioè il giorno dopo, mi aveva inviato
una lettera con alcune raccomandazioni sulla parte normativa, cioè
sul mansionario. Ora io non voglio addentrarmi sulle richieste, su
queste precisazioni, anche perché ritengo che presto o tardi il
mansionario andrà fatto, Consigliere Pollicini, ma andrà fatto nel
quadro generale.
Io posso condividere che ci possono essere delle richieste
giustificate in base a delle mansioni che in questo momento alcune
di queste persone svolgono, mansioni particolari, però dato che ci
sono ancora dei lavori da definire all'Istituto Materno quale la
lavanderia ed altri lavori che sono in programma, penso che, se
pure valide, queste richieste devono essere valutate nel quadro
generale. Pertanto ritengo che il Consiglio farebbe bene in questo
momento, se ritiene, ed io lo propongo, di varare questi articoli
di legge che sono le modifiche sul vecchio regolamento organico che
nel 1968 il Consiglio regionale aveva a suo tempo approvato. E poi
penso che, come in tutte le cose, giustamente, si incomincia ed un
po' alla volta verranno a tenere conto di quelle che sono le giuste
necessità ed i giusti riconoscimenti, i giusti meriti che il
personale ha. Pertanto io tenevo a precisare che se non ho dato
questa risposta scritta, però con estrema franchezza ho voluto
chiarire questa tua richiesta, nel senso che il mansionario dovrà
essere fatto indubbiamente però in una visione globale in quanto
non soltanto in alcuni servizi ma probabilmente ci saranno altri
servizi di cui si dovrà tenerne conto.
Montesano (P.S.U.) -
Si apre la discussione generale
sulla legge.
Pollicini (D.C.) -
Innanzitutto, ed è la prima volta che
lo faccio, in Consiglio, ritengo mio dovere ringraziare l'Assessore
alla Sanità, non si stupisca se faccio questo, anche perché un
certo tipo di valutazione in ordine alla soluzione dei problemi non
sempre ci ha trovato d'accordo, questo non toglie però che oggi
siamo qui finalmente a dare il nostro giudizio sul progetto di
legge che sancisce la settimana corta alle dipendenti del settore
ausiliario dell'Istituto Materno.
Mi pare molto importante questo fatto proprio per i motivi che
già abbiamo discusso all'epoca in cui il Consiglio è stato
investito da una interpellanza in oggetto alla situazione sindacale
del personale femminile della Maternità; e, visto, che l'Assessore
ne ha parlato, mi sia consentito di mettere al corrente tutto il
Consiglio di una lettera che io ho inviato appena sono venuto a
conoscenza di taluni problemi che erano sorti, da tempo magari
anche, nel settore ausiliario dell'Istituto Materno. La lettera
l'ho mandata all'Assessore Mappelli, al Presidente della
Commissione Affari Generali Milanesio e all'Assessore Delegato
Colombo e dice esattamente questo:
"In riferimento alle modificazioni delle vigenti norme sullo
stato giuridico ed economico del personale addetto ai Servizi
ausiliari dell'Istituto Regionale di Assistenza Materna ed
Infantile di Aosta, attualmente in discussione presso le competenti
Commissioni, e comunque non ancora portate all'approvazione del
Consiglio regionale, mi permetto di far rilevare come questo fatto
possa costituire una utile occasione per aggiornare l'organico del
citato personale anche laddove, dopo un primo periodo di
applicazione, ha messo in evidenza alcune anomalie che, a mio
avviso, dovrebbero essere corrette. E qui faccio l'elenco delle
anomalie e questa potrebbe essere una occasione appunto per porvi
rimedio:
a) l'organico non prevede il posto di lavandaia e di aiuto
lavandaia pur essendo questo un lavoro specifico che invece
attualmente viene conglobato nella mansione generica di
inserviente. In passato le lavandaie erano assunte per la
particolare mansione e il loro stipendio era superiore a quello
delle inservienti. Sarebbe quindi opportuno - e qui la mia proposta
- esaminare la possibilità di prevedere in organico un posto di
lavandaia e tre posti di aiuto-lavandaia, con lo stipendio
superiore a quello delle inservienti di almeno il 5%.
b) Nell'attuale organico è previsto un posto di aiuto-cuoca,
la quale oltre al compito di coadiuvare la suora Capo servizio
dispensa e cucina, deve sostituirla in caso di assenza (art. 88 del
Regolamento in vigore). Per assolvere in modo completo ai compiti
di aiuto-cuoca sono necessari due posti perché occorre: 1°)
sostituire la Suora in caso di assenza; 2°) sostituire
l'aiuto-cuoca in caso di malattia seria, ecc. ...; 3°) sostituire
l'aiuto-cuoca quando essa è in compensativo per la settimana
corta.
c) Non esiste in organico il posto di guardarobiera. Solo
nominalmente questo incarico viene svolto da una Suora; in effetti
questa guarda solo gli effetti personali e la biancheria delle
Religiose, mentre è compito dell'aiuto-guardarobiera guardare tutti
gli effetti personali e la biancheria delle degenti, dei bambini
assistiti del brefotrofio e del personale alle dipendenze
dell'Istituto Materno, cioè circa 200 persone.
Alla luce di quanto esposto sarebbe necessario riformare
l'organico specifico come segue:
1 posto di guardarobiera e 2 posti di
aiuto-guardarobiera.
Tenendo presente che l'organico attuale dei servizi ausiliari
prevede 68 unità e che per consentire la settimana corta occorrono
81,6 unità, cioè 68 per 6 diviso 5, il nuovo organico, anche in
relazione alle proposte riportate, dovrebbe essere il
seguente:
1 posto di guardarobiera - 2 di aiuto-guardarobiera - 2 posti
di aiuto-cuoca - 11 posti di infermiera - 1 posto di lavandaia e 2
di aiuto-lavandaia - 55 inservienti - 1 operaio qualificato - 1
operaio giardiniere - 1 inserviente fattorino - 1 inserviente
operaio e 3 inservienti custodi.
Con l'occasione faccio presente che l'infermiera diplomata,
n. 1 posto in organico servizi sanitari - manca dal 1° novembre
1967, così come mancano 5 aiuto-infermiere su 10 posti di organico
vigente.
Sarebbe pertanto, quanto mai opportuno, procedere con la
dovuta celerità, alla copertura dei posti vacanti, perché se si
vuole assicurare un corretto e moderno funzionamento dell'Istituto
Materno, è necessario, oltre ad altri fattori, che l'organico sia
rigorosamente rispettato."
Questo è il testo della lettera inviata il 22 febbraio. Ora mi
pare che, essendo il Consiglio sovrano, io ritengo che non sia
fuori luogo, poter approfittare di questa occasione, in cui c'è una
nuova legge e noi ne abbiamo la possibilità di farla nella misura
più completa possibile, perché dalle stesse parole dell'Assessore è
balzato evidente il fatto che evidentemente esistono questi
problemi che io ho citato in forma più o meno identica, più o meno
vicina, comunque ha ammesso lo stesso Assessore, che meglio di
ognuno di noi conosce la reale situazione del personale
dell'Istituto Materno, esistono questi problemi; si riserva - e
questa è la sua tesi - di rivedere il mansionario in un secondo
tempo, io sono invece a dire questo: che avendo questa occasione
lungamente maturata, direi molte volte troppo lungamente maturata,
sarà opportuno evitare una maturazione altrettanto lunga che
sicuramente vi sarebbe nel caso decidessimo stasera di passare la
legge così com'è e riservarci, in un secondo tempo, l'aggiornamento
del mansionario.
Quindi, mi pare, che nella sostanza è anche possibile trovare la
copertura, perché la differenza è soltanto in un numero di tre
persone, perché il rapporto che io ho fatto, un rapporto di ordine
aritmetico, per cui non c'è motivo di contestare sui numeri, la
copertura, noi abbiamo nel bilancio l'allegato B n. 205, c'è un
fondo di riserva per le spese impreviste, per fare fronte a nuove
maggiori spese di 86 milioni, inoltre abbiamo nell'allegato E al n.
1 pag. 133 i 20 milioni per questo disegno di legge, se pensiamo
che questo disegno di legge andrà in vigore alla pubblicazione
della Gazzetta Ufficiale, quindi non prima dei primi di aprile,
evidentemente abbiamo tre mesi di impegno finanziario che vanno
decurtati, se non sbaglio, ragione per la quale la copertura,
comunque, o in un caso, cioè alla voce 205 - pag. 41 del bilancio,
o nell'altro caso, tenuto conto che i 20 milioni per 11 persone
previste in un aumento organico sono mi pare abbastanza ampi da
consentire l'assorbimento di altre tre posti, si possa prendere
questa occasione e dare una soluzione più completa al problema,
direi per lo meno per le cose che sono balzate in evidenza.
Montesano (P.S.U.) -
Prima di dare la parola ai
Consiglieri che l'hanno richiesta, io volevo precisare qualche cosa
che mi riguarda.
Qui il Consigliere Pollicini ha detto che il Consiglio è
sovrano, è quello che affermiamo tutti, io ho sentito che questa
sua lettera è stata inviata all'Assessore alla Sanità, è stata
inviata al Presidente della Commissione Affari Generali, è stata
inviata all'Assessore anziano, però il Presidente del Consiglio,
che naturalmente è nella situazione di dover dare...
(voce)
...
No, un attimo, mi lasci finire, perché non lo dico mica per
farle un appunto, perché Lei mi ha mancato di fare quella che è la
procedura di una proposta del genere obbligatoria, cioè di mandarla
alle Commissioni da parte del Presidente del Consiglio, capito?
Questo trattandosi di organico, trattandosi di regolamento,
trattandosi di legge, il Presidente del Consiglio deve inviarla
alla Commissione, quindi questo io lo vengo ad apprendere stasera,
però anche se l'avessi avuta prima questa lettera l'avrei dovuta
inviare alla Commissione Affari Generali e della Sanità per
competenza per poter discutere questo argomento, quindi perciò le
voglio dire questo, che naturalmente se Lei me la presenta io la
invierò, ma io credo che non possa essere stasera messa in
discussione dal Consiglio senza quell'obbligo di iter che deve fare
una proposta del genere.
Quindi la parola al Consigliere Manganoni che l'ha chiesta prima
di Milanesio.
Manganoni
(P.C.I.) -
Io penso che le richieste del
Consigliere Pollicini debbano essere senz'altro accolte e che il
Consiglio debba esaminarle. Sono anche di una tesi, si è parlato
del rinvio, dell'iter, ecc., ed io so e noi sappiamo per esperienza
che molte volte le Commissioni, il rinvio, l'iter, servono
solamente a rimandare le cose alle calende greche, e siccome io
sono della tesi che non si debba rimandare le cose alle calende
greche, io penso che vada esaminato quanto prima e, se il Consiglio
fosse d'accordo, questa sera stessa.
Dolchi (P.C.I.) -
Io vorrei aggiungere che se l'ora tarda
può favorire una più rapida discussione o approvazione della legge,
sulla quale del resto abbiamo già espresso il parere favorevole in
Commissione, d'altra parte non ci si può esimere dal farlo nel
migliore dei modi, ecco perché quindi non esaminare e accogliere il
miglioramento proposto dal collega Pollicini? Non si tratta di una
cosa trascendentale, ma di una migliore ripartizione dei compiti e
la previsione di tre posti in organico. Ritengo che il Consiglio
possa essere sovrano in proposito nell'esame di un emendamento di
questo tipo e possa essere anche concorde perché, come dicevano già
Pollicini e Manganoni, rinviare ulteriormente vorrebbe dire andare
molto in là nel tempo, mentre io ritengo che questa lieve
modificazione, che d'altra parte riguarda solamente l'allegato che
precisa le mansioni e che può trovare finanziamento nei 20 milioni
proposti, poiché il provvedimento va in vigore dopo tre o quattro
mesi di esercizio, questo provvedimento possa essere adottato già
questa sera.
Milanesio
(P.S.U.) -
Io ho ricevuto la lettera che
il Consigliere Pollicini ha trasmesso all'Assessore, però non ne
abbiamo discusso in Commissione. Ecco io non vorrei che accettando
questi miglioramenti che, probabilmente, sono anche accettabili,
non vorrei che stasera si deliberasse malamente e poi magari ci
fossero delle osservazioni su una delibera imperfetta presa da
questo Consiglio, solo questo io dicevo, cioè noi oggi ci troviamo
di fronte ad un disegno di legge che è di iniziativa della Giunta,
che ha avuto la sua valutazione completa e anche contrastata, se
vogliamo, in Commissione e che perviene a questo Consiglio
attraverso questo filtro che è la Commissione e non so io se le
proposte del Consigliere Pollicini possono essere colte rapidamente
e organicamente questa sera stessa; io non voglio fare discorsi di
rinvii, perché questa questione si trascina da lungo tempo, è una
questione che, diciamo così, è nata un po' male, perché dobbiamo
dirlo qui in Consiglio, altrimenti verremmo meno ad un nostro
dovere di Consiglieri. È nata un pochettino male, è una strana
vertenza sindacale che noi accogliamo come vertenza sindacale, ma
che ha avuto dei riflessi consiliari che non ci sono molto
piaciuti; comunque non vogliamo far penare le categorie
interessate, però ripeto, non possiamo arrivare sempre all'ultimo
momento con delle proposte nuove; quindi io che non ho esaminato a
fondo le proposte di Pollicini, le ultime proposte, e che non ho
potuto vedere con una loro integrazione con le precedenti, io prima
di esprimere un parere, se vogliamo portare avanti queste ulteriori
integrazioni, beh le valuterei un pochettino, cosa che non ho avuto
il tempo di fare in tutta onestà, quindi se, come Presidente delle
due Commissioni congiunte, debbo dire che per quanto riguarda la
proposta che è pervenuta a questo Consiglio, su iniziativa della
Giunta, nulla ho da dire se non quello che ho detto in questo
Consiglio prima, in Commissione poi e questa sera qui, sulle altre
io non mi pronuncio.
Montesano (P.S.U.) -
Io ho il dovere, ancora una volta,
allo scopo di chiarire le cose, che se il Consiglio vuole
affrontare questo argomento è padronissimo di farlo, però se lo fa
in un modo errato invece di arrivare a concretare un provvedimento
che si vuole concretato in fretta, noi vedremo una delibera nulla,
perché? Perché esiste anche una esigenza che è nota a tutti, cioè
il parere della Commissione paritetica su questo problema del
regolamento organico, parere che non c'è; quindi se lo volete fare
lo fate, però io assumo la riserva personale, riserva personale
sulla validità di una delibera di questo genere, perché è
viziata...
(voci) ...
sulla legge ma non sull'organico, se
sull'organico lo volete fare fatelo, ma io assumo una riserva
personale come Presidente del Consiglio, lo volete fare fatelo,
però vi dico che invece di guadagnare tempo lo perdete. Il
Consiglio si renda edotto di questo passo che fa allo scopo di
sveltire e di accelerare l'iter che viene intralciato in quanto che
per sistema ogni qualvolta si vuole modificare il Regolamento
organico c'è bisogno del parere della Commissione paritetica,
parere della Commissione paritetica che non esiste, quindi il
Consiglio, io ho il dovere di dire ai Consiglieri queste cose qui,
il Consiglio se vuole deliberare deliberi pure, però sappia già che
ci sono queste esigenze, di cui non viene tenuto conto, ed io lo
leggo questo che ho detto: "
Per le modifiche al Regolamento
organico, alla pianta organica, nonché per le tabelle organiche e
per il trattamento economico del personale, deve essere sentito il
parere di una Commissione consultiva paritetica così composta
"
(e cosi tutto l'elenco della Commissione paritetica).
Pollicini (D.C.) -
Signor Presidente, per prima cosa, mi
sarà servita indubbiamente questa mia manchevolezza di non avere
inviato anche a Lei la lettera, sia certo che da ora in poi ...
.
Montesano (P.S.U.) -
Queste osservazioni io gliele avrei
fatte subito.
Pollicini (D.C.) -
No, pensavo però che il Presidente
della Commissione Affari Generali, che l'Assessore delegato, che
l'Assessore alla Sanità ed Assistenza, cioè tre personalità più
indicate, più competenti specificatamente di me, convocassero la
Commissione, informassero la Commissione e il Presidente, però
questo non vuol essere assolutamente polemica, amico Milanesio, non
vuol essere assolutamente polemica, vi dico soltanto che io ho
presentato questa lettera il 22 di febbraio, oggi siamo il 17 di
marzo, 25 giorni pur con il passo che abbiamo noi che non è molto
veloce, però penso che il tempo ci sarebbe stato per darne almeno
un giudizio, una lettura, cosa che il Presidente della Commissione
mi confessa di non aver fatto. Mi rendo conto delle esigenze dei
singoli, per cui non voglio fare neanche dell'ironia, dico soltanto
una cosa: confermo anch'io tutta la sensibilità che bisogna
conservare di fronte ad un problema così delicato e cioè il rischio
di pregiudicare una soluzione all'80% mirando al 100 e Lei dice
magari per poi trovarsi col 40% o forse meno, mi rendo
perfettamente conto di questo rischio, non possiamo dimenticare che
la Giunta ha già fatto la delibera relativa agli Enti ospedalieri
per cui io ritengo di soprassedere per questa sera alla richiesta
di emendare questa legge, proprio per non far correre i rischi che
potrebbero essere lì in attesa di un piccolo passo falso e buttare
tutto all'aria la legge, magari nel frattempo venire avanti il
decreto degli Enti ospedalieri, per cui passare sotto un altro Ente
e la settimana corta rimanere un sogno.
Quindi mentre mi riservo di presentare regolare proposta di
legge per quanto io ho letto, anche confortato dal parere di quelli
che hanno parlato, che mi è sembrato favorevole, io per questa sera
non insisto, però non ritiro niente, mi riservo di presentare,
secondo l'iter normale, le proposte contenute nella mia
lettera.
Montesano (P.S.U.) -
Manganoni, Lei insiste nel voler
mandare avanti questa proposta?
Manganoni
(P.C.I.) -
Signor Presidente, io, dato
che il presentatore dice, io ripiego, io beh non è che voglia
insistere, però voglio fare una raccomandazione: se non vado
errato, non è per questione di tempo innanzitutto, perché tante
volte il Consiglio, questo Consiglio è durato anche fino alle due
dopo mezzanotte, e quindi anche se durava oggi fino alle due dopo
mezzanotte niente di male, però, se non vado errato, questa
proposta di legge quando ne abbiamo discusso a suo tempo, doveva
essere presentata, mi pare, in gennaio, mi pare, cioè avrebbero
dovuto decorrere in gennaio, mi sembra che ne avevamo discusso
allora, e invece siamo arrivati in marzo.
In marzo no, con un notevole ritardo. Ora non vorrei però che
questo secondo problema che Pollicini aveva proposto di esaminare
questa sera su cui ero pienamente d'accordo, con la questione delle
Commissioni, l'ho detto prima ecc., vada a finire anche questo alle
calende greche.
Quindi accettiamo pure il rinvio, però con una raccomandazione
alle Commissioni, alla Giunta, a tutti gli interessati, che abbia
un corso celere, vero, e non tiri avanti dei mesi e dei mesi, anche
perché corriamo il pericolo che vi sia Pollicini, che se l'Ente
ospedaliero ecc., potrebbe mandare all'aria tutto.
In modo che queste giuste e sacrosante richieste abbiano il loro
riconoscimento ma presto, vero, senza ritardare e tirare le cose
per le lunghe.
Milanesio
(P.S.U.) -
... perché anche se il
Consigliere Pollicini è stato cortese e amabile, però c'era una
punta di ironia che non merito in quanto già una volta arrivò a me
come Presidente della Commissione Finanze, Affari Generali e
Sanità, una proposta che era l'improponibile perché non era partita
dalla Giunta e se ben ricordate, lo ricorda Lustrissy, che quella
proposta venne discussa ma poi non si deliberò in quanto era
improponibile.
Quando poi venne riformulata compiutamente da due presentatori,
che hanno l'iniziativa legislativa però mi perveniva attraverso la
Presidenza del Consiglio, andò avanti poi arrivò la proposta della
Giunta e le cose si misero a posto.
La tua lettera io l'ho ricevuta, l'ho letta però non ho dato
corso in quanto mancava della formalità della presentazione del
Presidente del Consiglio. Devo anche dire che la Commissione
Finanze e Affari Generali non ha solo questo problema da discutere,
da affrontare e da esaminare anche se è un problema che riguarda
una certa categoria di lavoratori, soprattutto di lavoratrici.
Quello che io ho detto questa sera, lo voglio ribadire in questa
sede perché ritengo che sia sommamente disdicevole che
l'Amministrazione regionale, cioè il Consiglio regionale, i
Consiglieri regionali debbano interessarsi loro direttamente delle
vertenze che riguardano il personale dipendente della Regione.
Cioè quando dicevo, voglio spiegare, quando dicevo che questa
vertenza aveva così un fattore un po' strano, lo volevo dire
proprio per evitare che in avvenire le vertenze sindacali che sono
le vittime sacrosante si presentassero con una veste diciamo così
politica, questo non fa onore né ai partiti né ai Sindacati e
questo appunto va rivolto un po' a tutti, forse va anche rivolto
alla Giunta che probabilmente avrebbe dovuto presentare una
soluzione se riteneva di doverlo fare.
Questo lo devo dire proprio perché ritengo che il Consiglio
regionale sia un organo che deve occuparsi di tutti i problemi
quindi anche dei problemi, se vogliamo, sindacali, ma in modo
diverso, su sollecitazioni diverse.
E questo non vuole essere polemico, vuole essere però uno sfogo
che come Presidente della Commissione Affari Generali e Finanze e
come Consigliere amministratore mi sento in dovere di fare.
Germano (P.C.I.) -
... riconoscere che il suo
ragionamento è giusto e per dire anche a Pollicini che la
Commissione paritetica ha una composizione particolare, non è solo
consiliare, se fosse stata solo consiliare potevamo, possiamo
leggere la composizione... sì ma dico... (
Montesano: ...
ci
sono anche quelle) ...credo lo sappia che ci saremo ritirati un
momento e la cosa avrebbe potuto... e quindi, siccome Pollicini
come proponente ha accettato non di ritirarle ma di fare percorrere
l'iter giusto, io direi passiamo alla votazione degli articoli.
Bordon (D.C.) -
Ho pochissimo da aggiungere, più che
altro è una questione personale, mi ricordo quando si trattò questo
problema diverso tempo fa, mi permisi di dire che era inutile
perdere tempo su determinate impostazioni perché non avevamo gli
stanziamenti, non c'erano i denari perché qualche volta in questa
discussione si dimentica che si possono fare tutte le chiacchierate
di questo mondo, si possono fare tutte le corse demagogiche che si
vogliono fare, però arrivati a un certo momento se manca la grana e
non ci sono gli stanziamenti non si può andare avanti.
Allora mi sono permesso di dire che è facile accusare
d'insensibilità uno o l'altro, la Giunta o non la Giunta, e mi
ricordo di avere detto in quel momento che se non avevamo gli
stanziamenti saremmo stati fritti.
Ora leggendo questo allegato, voi vedrete che la Giunta ha fatto
il suo dovere, la Giunta ha stanziato 20 milioni in più nel
bilancio dell'anno 1969 proprio perché questa sera, o la prossima
seduto noi si possa qui in Consiglio fare tutte le divagazioni
possibili immaginabili, si possa qui dire se queste rivendicazioni
sono giuste, se siamo tutti d'accordo, se sono sufficienti, se le
vogliamo aumentare perché grazie alla Giunta e grazie a tutto il
Consiglio noi abbiamo i 20 milioni.
Ora mi sembra che siamo un po' tutti d'accordo, se noi non
seguivamo l'iter, io mi associo alle parole che ha detto il
Presidente del Consiglio perché ho l'impressione che qualche volta
si dimentichi come amministratore qualche cosa. Cioè noi crediamo o
vogliamo fare vedere che vogliamo favorire determinate categorie
però non seguendo l'iter giusto, noi danneggiamo queste
categorie.
Per esempio questa sera si è detto qui una cosa saggia che
voglio puntualizzare, io mi auguro che questo decreto dell'Ente
ospedaliero abbia a venire fuori presto, perché io penso che quei
150 o 160 milioni, che gravano sul bilancio della Regione, non
abbiano più a gravare sul bilancio della Regione perché il giorno
in cui sarà costituito questo Ente ospedaliero, sia della Maternità
come dell'Ospedale, questo personale che dipendeva dalla Maternità
non dipenda più come Regione, questo è ben chiaro perché qualche
volta qui dentro ci sono dei malintesi, qui dentro noi ci siamo
preoccupati, ciò forse anche a ragion voluta e si è detto noi
l'Ente ospedaliero saremo contrari a crearlo, no, noi siamo
contentissimi di mandare avanti questo Ente ospedaliero proprio
perché è un Ente ospedaliero dovrà vedere con i suoi denari, con le
sue bilance che cosa si potrà fare e vedremo questo Consiglio di
Amministrazione dell'Ente ospedaliero come se la caverà.
Avranno vantaggio i dipendenti della Maternità di avere un Ente
ospedaliero? Io temo di no, ma siccome siamo in tanti o sono in
tanti a dire di sì, siamo lieti che questo Ente ospedaliero abbia
da andare avanti.
Fatta questa premessa io riconfermo e dico che la Giunta ha
fatto il suo dovere perché ha stanziato i 20 milioni che presume
siano necessari per mandare avanti questo, mi associo a quanto ha
detto il Presidente del Consiglio nel dire "Signori guardiamo bene
l'iter che seguiamo perché sennò invece di favorire questa
categoria noi la danneggiamo", e con questo io non ho nient'altro
da aggiungere.
Lustrissy
(D.C.) -
Brevemente volevo solo dire
questo, una parola dell'intervento del Consigliere Milanesio mi ha
colpito in modo particolare nella mia qualità di Consigliere
regionale, di voler attribuire all'iniziativa dei Consiglieri
regionali, soprattutto in occasione di vertenze sindacali, degli
appellativi che non rientrano nella prassi di questo Consiglio
regionale quale quella che ha usato il Consigliere Milanesio usando
il termine disdicevole? Io mi permetto di protestare solennemente
nei confronti del Presidente del Consiglio, a nome dei miei
colleghi Consiglieri regionali, perché laddove vi sono i diritti
dei lavoratori conculcati dall'inerzia del potere esecutivo, è
diritto di ogni singolo Consigliere regionale di agire e di fare in
modo che questi interessi vengano rispettati e vengano tenuti nella
dovuta considerazione.
Io non voglio aggiungere altro ma non vorrei che questo tipo di
polemica si ricollegasse a quel famoso intervento di un Ministro
socialista che ebbe a rimproverare al Ministro del Lavoro di aver
trattato la questione relativa alle pensioni con i Sindacati per
portare avanti in comune accordo con le Organizzazioni dei
lavoratori questi problemi che interessano la comunità sociale del
nostro paese.
Non vorrei che questo sia un indirizzo di pensiero e non vorrei
che questo costituisca un precedente per il nostro Consiglio
regionale.
Io riaffermo in questo Consiglio la validità di una iniziativa
dei Consiglieri regionali sia in appoggio ai lavoratori di
qualsiasi categoria, siano essi regionali, siano essi non
dipendenti regionali, quando si trovano in lotta per ottenere il
riconoscimento dei giusti diritti.
Montesano (P.S.U.) -
Dichiarazione di voto? Allora si
passa alla votazione articolo per articolo della legge all'oggetto,
ma non incominciamo la polemica Milanesio, allora Milanesio.
Milanesio
(P.S.U.) -
Lustrissy a sua volta si
fraintende, su questo abbiamo già avuto qualche polemica con i
colleghi Pollicini e Lustrissy, polemica che io ho impostato su un
piano penso di correttezza e in sede di dichiarazione di voto
voglio puntualizzare.
Il nostro partito, non da oggi, né da ieri, né da qualche
giorno, è con tutte le categorie dei lavoratori non solo con
qualcuna; questo tanto per essere chiari, né osteggiano le
rivendicazioni sindacali, riteniamo che i difensori istituzionali
dei lavoratori oltre a determinati Partiti, siano soprattutto i
Sindacati.
Ad essi noi attribuiamo un compito e una funzione nella società
civile, e adesso soprattutto deleghiamo la trattativa nei confronti
del potere. Io non voglio dire se il potere esecutivi sia stato
insensibile, l'Assessore Bordon ha dimostrato che tutto sommato la
sensibilità se non altro l'ha dimostrata nel reperire
immediatamente questi denari.
Io mi sono solo auspicato e ripeto, fermamente senza fare
qualche tirata demagogica, no, che le vertenze sindacali vanno
essenzialmente risolte fra i sindacati che hanno la forza per farlo
e il potere esecutivo, il quale deve assumersi le sue
responsabilità.
Questo ho detto e questo mi pare rientri in una procedura
corretta che diciamo così, esalta anche l'Autonomia e le sfere di
attività e di influenza nei singoli organismi.
Questo per noi è un problema di principio, è un problema di
prassi corretta.
Ciò detto poiché le rivendicazioni da noi sono state ritenute
giuste e valide e se possiamo parafrasare il poeta, dobbiamo dire
che il modo ancor ci offende come sono state portate avanti
queste.
Ciò detto noi votiamo a favore.
Montesano (P.S.U.)
- Altre dichiarazioni? Allora si passa
alla votazione articolo per articolo, se non ci sono osservazioni
io dò l'articolo approvato, visto e considerato che tutti sono
d'accordo.
Articolo 1 - il Consiglio approva, nessun astenuto c'è.
Articolo 2 - il Consiglio approva;
Articolo 3 - il Consiglio approva;
Articolo 4 - il Consiglio approva;
Articolo 5 - il Consiglio approva;
Articolo 6 - il Consiglio approva;
Articolo 7 - il Consiglio approva;
Articolo 8 - il Consiglio approva.
Si passa alla votazione a scrutinio segreto.
Risultato della votazione: Presenti 31 - votanti 31 -
maggioranza 16 - favorevoli 17 - contrari 14 - il Consiglio
approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK