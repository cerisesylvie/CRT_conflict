Consiglio Regionale della Valle d'Aosta - Oggetto del Consiglio n. 1184 del 15 marzo 2000 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 1184 del 15 marzo 2000 - Resoconto
OGGETTO N. 1184/XI Situazione del servizio ferroviario in
Valle d'Aosta. (Interpellanze)
Interpellanza Letta la petizione inoltrata da alcune
centinaia di cittadini agli amministratori regionali, relativamente
alla situazione delle stazioni ferroviarie della Valle e del
trasporto ferroviario in generale;
Evidenziato come i ritardi dei treni, le difficoltà
nell’acquistare i biglietti, la sporcizia e
l’abbandono delle stazioni siano ormai la
regola;
Ritenuto che tale pessimo stato del servizio sia causato anche
dall’assenza di adeguate iniziative da parte del
governo regionale;
Richiamato il contenuto della risoluzione approvata in occasione
del Consiglio regionale del 23.02.2000;
i sottoscritti Consiglieri regionali
Interpellano
L’Assessore competente per sapere:
1) se corrisponde al vero quanto affermato nella petizione
sottoscritta da alcune centinaia di cittadini valdostani;
2) cosa è stato fatto di concreto negli ultimi mesi per
risolvere problemi più volte evidenziati;
3) quali iniziative intende assumere per assicurare alla nostra
Regione un servizio ferroviario decente.
F.to: Curtaz - Squarzino Secondina - Beneforti
Interpellanza Premesso:
- che in seguito all'entrata in funzione sulla tratta
Chivasso-Aosta del sistema Controllo Traffico Centralizzato (CTC),
il servizio ferroviario sta peggiorando di giorno in giorno e in
particolare:
a) le stazioni non sono più presidiate dal personale del Genio
Ferrovieri e ciò comporta il lento ma progressivo degrado delle
medesime: quella di Châtillon, ad esempio, è stata oggetto di
ripetuti atti vandalici e imbrattamenti di vario genere (tuttora
visibili);
b) i treni subiscono ritardi insopportabili e, se si tiene in
considerazione che sono utilizzati principalmente da pendolari che
studiano o che lavorano, tali inconvenienti stanno generando gravi
disagi;
c) la stazione di Châtillon, ma non è l'unica, osserva un orario
di biglietteria estremamente ridotto (dalle 6.40 alle 11.00 e dalle
12.45 alle 15.00, sabato e domenica esclusi) e al di fuori di esso
anche la sala d'attesa è chiusa, impedendo ai viaggiatori una
necessaria possibilità di riparo (specie durante la stagione
invernale);
d) i servizi di pulizia all'interno e all'esterno delle stazioni
valdostane sono pressoché inesistenti, con l'immaginabile
situazione che si potrà verificare da qui a qualche mese;
- che nello scorso mese di dicembre la Regione Valle d'Aosta e
le Ferrovie dello Stato hanno rinnovato dal 1° gennaio 2000 al 30
giugno 2000 il contratto di servizio per regolare i servizi di
trasporto ferroviario di persone in Valle d'Aosta, ove le parti
riconoscono indispensabili:
a) la valorizzazione e il potenziamento della rete;
b) l'incremento del livello qualitativo dei servizi;
c) il risanamento ambientale e l'incremento dei livelli di
sicurezza;
d) l'esigenza di monitoraggio sugli impegni e sugli obiettivi
fissati;
- che tale accordo, di durata semestrale, comporta un cospicuo
onere per l'Amministrazione regionale (e quindi per i cittadini
valdostani) a fronte dell'impegno da parte delle Ferrovie dello
Stato 'di migliorare i livelli qualitativi del servizio offerto,
ricercando la massima soddisfazione delle esigenze e dei bisogni
espressi dai clienti-utenti';
- che malgrado nel Piano di Bacino di Traffico 2000-2009 si
predichi 'l'incentivazione dell'uso del treno' e 'l'innalzamento
della qualità dei servizi di trasporto', obiettivi indicati
ritenuti fondamentali dall'Assessore in sede di presentazione del
documento programmatico, sono state soppresse le fermate in alcune
stazioni e si sta assistendo a una progressiva decadenza del
sistema ferroviario locale;
tutto ciò premesso,
i sottoscritti Consiglieri regionali
Interpellano
l'Assessore regionale ai trasporti per conoscere:
1) se, alla luce degli eventi denunciati in premessa, ritiene
che il servizio offerto dalle Ferrovie dello Stato sia conforme a
quanto stipulato nel contratto di servizio appena rinnovato e se la
Regione ha proceduto alla verifica del rispetto degli standard
minimi di qualità;
2) al di là delle enunciazioni di principio palesate in una
recente risoluzione approvata dal Consiglio regionale, quali
iniziative urgenti intende assumere per consentire l'erogazione di
un servizio adeguato alle esigenze dell'utenza, stanziale e
turistica, e nel rispetto degli obiettivi indicati anche nel Piano
di Bacino di Traffico 2000-2009.
F.to: Tibaldi - Lattanzi
Presidente
La parola al Consigliere Curtaz.
Curtaz (PVA-cU)
Mi limiterò nel mio primo intervento ad
una breve presentazione di questa interpellanza.
Il mio compito è agevolato perché finalmente, dopo che per mesi
abbiamo denunciato in tutti i modi qui e fuori, uno stato di
progressivo degrado del trasporto ferroviario in Valle d'Aosta,
denunce rimaste per lo più inascoltate, finalmente e purtroppo la
situazione è davanti agli occhi di tutti.
Perché se fino a qualche mese fa ci si rispondeva che le nostre
erano polemiche, che si trattava di difendere l'operato di un
precedente assessore, che facciamo della polemica politica, oggi la
situazione di grave disagio, per non dire altro, in cui versa la
linea ferroviaria Chivasso-Aosta/Pré-Saint-Didier è sotto gli occhi
di tutti.
È sotto gli occhi soprattutto degli utenti, che hanno inviato
una petizione firmata da centinaia di persone, in cui vengono
ribadite tutte le questioni che sappiamo, quello che non funziona:
l'abbandono delle stazioni, treni in ritardo, treni sporchi,
mancanza almeno dall'esterno di capacità di governo nell'affrontare
questa situazione, è questo che ha impressionato di più, incapacità
di far rispettare i contratti che pure le Ferrovie dello Stato
hanno sottoscritto con la Regione e per i quali prendono dei
quattrini.
Ecco perché questa interpellanza, ecco perché l'ordine del
giorno della scorsa seduta del Consiglio, con una precisazione che
voglio fare fin dal mio primo intervento.
È totalmente fuorviante quando parliamo della tratta
Chivasso-Aosta/Pré-Saint-Didier fare dei paragoni o dei raffronti
con l'Aosta-Martigny, perché sono due cose che non c'entrano nulla,
ma nulla sotto ogni profilo, nulla in termini temporali, nulla in
termini di finanziamento, nulla in termini di percorsi, perché la
Aosta-Martigny, o se vogliamo la Milano-Aosta-Martigny passerebbe
secondo i progetti, gli unici progetti finora fatti, su un percorso
totalmente diverso da quello attuale della Aosta-Chivasso, che
andrebbe comunque salvaguardata, perché almeno nelle previsioni del
progetto della Aosta-Martigny ci sarebbe in Valle d'Aosta un'unica
fermata ad Aosta, quindi non risolverebbe il traffico locale.
Allora parliamo pure della Aosta-Martigny che faremo fra 15-20
anni, però nel frattempo rimane all'ordine del giorno, in primo
piano, la situazione della ferrovia
Pré-Saint-Didier/Aosta-Chivasso, per la quale siamo in attesa ormai
da tempo di risposte concrete, non di dichiarazioni alla stampa, a
problemi che si sono evidenziati da tempo e che si sono via via
aggravati.
Presidente
La parola al Consigliere Tibaldi.
Tibaldi (FI)
Aggiungo alcune considerazioni.
Le perplessità espresse poc'anzi sono anche le nostre, che
abbiamo sintetizzato in un'interpellanza che punta l'indice su una
serie di disagi che si stanno verificando e che presumiamo si
continueranno a verificare proprio relativamente al servizio
ferroviario. Disagi che sono stati denunciati non solo in questa
sede ma sottolineati anche attraverso una petizione consegnata a
tutti i consiglieri regionali, ove si evince che il servizio
ferroviario valdostano sta facendo acqua da tutte le parti.
Quali sono le origini di questi disagi? Innanzitutto
l'automazione, il controllo traffico centralizzato, il cosiddetto
sistema CTC, entrato in funzione di recente, non sembra garantire
quell'efficienza che era stata preconizzata quando venne
presentato. Il controllo traffico centralizzato sta creando grossi
ritardi sugli orari, che si ripercuotono su coloro che usufruiscono
del servizio ferroviario, in particolare i cosiddetti "pendolari",
studenti e lavoratori.
Altro problema è quello dovuto all'assenza di presidi da parte
del Genio ferrovieri nelle stazioni valdostane. La cosiddetta
auspicata "smilitarizzazione", portata avanti con notevole enfasi
dai Parlamentari valdostani - che sono stati sempre appoggiati in
ciò dall'Assessore ai trasporti - mi sembra stia rilevando tutti i
suoi limiti.
La smilitarizzazione, ovvero l'abbandono delle stazioni da parte
di questo corpo militare, sta comportando il degrado delle stesse:
non solo non sono più disponibili le sale di attesa e gli utenti
sono costretti ad attendere al freddo i treni in perenne ritardo,
ma anche il decoro delle stesse stazioni, che è stato un po' il
fiore all'occhiello della ferrovia valdostana negli anni passati, è
oggi ai minimi termini. Posso far riferimento alla stazione di
Châtillon, il mio paese, dove sono stati compiuti anche atti
vandalici di notevole entità, scritte, vetri spaccati, nonché a
situazioni riprovevoli di altre stazioni. A Verrès il Consiglio
comunale ha votato all'unanimità un documento, nel quale si
richiede un intervento immediato ed efficace da parte della Regione
nei confronti delle Ferrovie dello Stato.
Quali iniziative concrete sono state prese finora? A parte una
dichiarazione di intenti formulata in una risoluzione approvata
all'unanimità la volta scorsa dal Consiglio regionale, mi pare di
capire che non ci siano all'orizzonte grandi iniziative
concrete.
Assessore Lavoyer, quindi, rivolgiamo a lei due precise e
puntuali domande, chiedendo innanzitutto se alla luce degli eventi
denunciati in premessa, lei ritenga che questo servizio ferroviario
sia all'altezza di quel contratto stipulato tempo fa; accordo
oneroso per la Regione che prevede in capo alle Ferrovie dello
Stato una serie di adempimenti che ci sembrano totalmente
disattesi. A nostro giudizio quindi il servizio ferroviario è
definibile come pessimo.
In secondo luogo le chiediamo se, al di là delle enunciazioni di
principio palesate nella risoluzione di cui dicevo prima, ci siano
in atto iniziative urgenti, oltre a dichiarazioni stampa ad
effetto, che tendono a superare questa fase di disagio che si
ripercuote sugli utenti della ferrovia.
Oggi il servizio non può essere solo limitato a una mera utenza,
ma chi usufruisce delle ferrovie è un cliente che paga un
biglietto, biglietto che peraltro ha aumentato il suo prezzo, e
questo cliente deve giustamente esigere non solo la qualità del
servizio, ma anche la puntualità. In questo momento non ci sono
secondo noi né la qualità né la puntualità del servizio, oltre a
tutti quei disagi che abbiamo elencato in precedenza.
Attendiamo una risposta e ci riserviamo una replica.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Sulle dichiarazioni stampa ad effetto posso
tranquillamente rinviare ai mittenti, visti i manifesti che
l'attuale coordinatore di una forza politica e mio predecessore ha
affisso sulle bacheche sul territorio regionale.
Ritengo necessario, prima di entrare nel merito delle due
interpellanze, fare una brevissima premessa per inquadrare bene il
problema, inquadrare le responsabilità, i ruoli e i contenuti anche
del contratto di servizio.
Alla Regione Valle d'Aosta compete la programmazione,
l'indirizzo e il controllo del servizio pubblico. La Regione,
nell'esercizio dei compiti di programmazione, definisce gli
indirizzi per la pianificazione dei trasporti locali, redige i
piani regionali dei trasporti e loro aggiornamenti, tenendo conto
della programmazione degli enti locali e delle previsioni di
assetto territoriale, al fine di assicurare una rete di trasporto
che privilegi le integrazioni fra le varie modalità di trasporto
stesso.
La Regione riconosce come estranee alle predette funzioni le
competenze esclusive del gestore Ferrovie dello Stato S.p.A., quali
la gestione di impresa, l'organizzazione e la gestione delle
risorse aziendale e l'organizzazione del servizio.
Alle Ferrovie dello Stato compete l'organizzazione e la gestione
d'impresa, funzioni che dovrebbero essere svolte in coerenza con
gli indirizzi della Regione.
Cosa ha fatto la Regione? In data 31 dicembre 1999 la Regione ha
sottoscritto un contratto di servizio per il periodo 1° gennaio-30
giugno 2000, in cui vengono disciplinati i rapporti in merito
all'erogazione dei servizi di trasporto pubblico locale in
concessione a Ferrovie dello Stato S.p.A.; colgo l'occasione per
ribadire per l'ultima volta che non è stato fatto nessun taglio al
bilancio regionale, che l'importo di 2,5 miliardi anziché 5
miliardi è relativo al fatto che abbiamo sottoscritto un contratto
di servizio di 6 mesi anziché 12 mesi nella speranza, speriamo non
disattesa anche stavolta, di riuscire entro i primi sei mesi a
definire quello che potrebbe essere il trasferimento delle
competenze del trasporto locale alla Regione. Poi risponderò anche
alle osservazioni fatte sull'Aosta-Martigny e sulle competenze
locali.
Quindi di quanto le dichiarazioni stampa siano false e
demagogiche qua c'è il primo esempio, perché è stata allegata a
comunicati stampa una documentazione dove si continua ad insistere
che il Governo regionale e l'attuale Assessore taglia i fondi ai
trasporti, quando la cosa è stata già smentita più volte sia nel
complesso degli importi destinati ai trasporti, sia nello specifico
dell'importo destinato al contratto di servizio. Ma si vuole
insistere nel dire delle bugie, quindi lo accettiamo.
La Regione e Ferrovie dello Stato hanno riconosciuto al
contratto di servizio un ruolo di strumento funzionale al
miglioramento del servizio di trasporto pubblico locale e al suo
adeguamento alle esigenze dell'utenza, da perseguirsi in coerenza
con le linee guida espresse dall'Amministrazione regionale.
Il Consiglio regionale in data 21 ottobre 1999 ha approvato il
piano di bacino di traffico 2000-2009, documento di indirizzo in
materia di trasporti, nel quale viene assegnato alla ferrovia un
ruolo di primaria importanza sia nel soddisfare la domanda di
mobilità con le aree esterne al territorio regionale attraverso il
collegamento con la rete ferroviaria nazionale - poi passerò dalla
filosofia alla concretezza - sia nel soddisfare la domanda di
mobilità con origine e destinazione interne alla Regione. Ma
importante è secondo me inquadrare bene i problemi, ovvero qual è
il ruolo della Regione, cosa ha fatto la Regione e quali sono le
responsabilità delle Ferrovie dello Stato.
Fra gli obiettivi specifici della Regione, anche a seguito di
iniziative di gruppi consiliari e di singoli consiglieri, abbiamo
identificato il potenziamento delle stazioni di Châtillon, Verrès e
Pont-Saint-Martin, l'incremento del livello qualitativo dei
servizi, l'incremento qualitativo e quantitativo dell'informazione
sui servizi resi all'utenza, l'incremento dei livelli di
sicurezza.
Nel contratto di servizio redatto tenendo conto di queste
indicazioni e delle indicazioni fornite nel piano di bacino di
traffico, viene definito il programma di esercizio, cioè estremi
del percorso, orari e giorni di esercizio del servizio, treni e
chilometri di servizio, dei servizi che Ferrovie dello Stato è
tenuto ad esercire in Valle d'Aosta.
L'intervento finanziario della Regione consente di arricchire
detto programma di ulteriori corse, rispetto a quelle altrimenti
riservate da Ferrovie dello Stato alla nostra regione.
Ferrovie dello Stato si impegna inoltre a:
- curare la manutenzione ordinaria e straordinaria del materiale
rotabile che dovrebbe rispondere a caratteristiche di sicurezza,
pulizia ed efficienza operativa;
- effettuare le revisioni periodiche del materiale rotabile;
- garantire il livello ottimale delle condizioni di sicurezza e
di accesso alle stazioni dei centri di interscambio;
- garantire le attività amministrative e commerciali a supporto
della gestione;
- migliorare i livelli qualitativi del servizio offerto,
ricercando la massima soddisfazione delle esigenze e dei bisogni
espressi dal cliente.
Per quanto concerne le tariffe, nel contratto di servizio viene
definito l'obbligo di Ferrovie dello Stato di vendere alla propria
clientela, residente in Valle d'Aosta - perché di questo nessuno
parla - per le percorrenze in ambito regionale sulle direttrici
fino a Torino gli abbonamenti ordinari agli importi delle tariffe
vigenti ridotti del 40 percento, di applicare una riduzione del 20
percento sulle restanti normali tariffe di viaggio. A fronte degli
oneri sopra descritti, la Regione corrisponde a Ferrovie dello
Stato un corrispettivo per il periodo contrattuale dei sei mesi
pari a 2.550 milioni.
Per quanto concerne le stazioni, in analogia a quanto previsto
su altre linee della rete nazionale, Ferrovie dello Stato avrebbe
autonomamente proceduto alla totale disabilitazione commerciale
degli impianti, prevedendo un servizio ridotto di biglietteria solo
nella stazione di Aosta. Al fine di garantire il mantenimento di
servizi commerciali a terra nelle stazioni di Aosta, Châtillon,
Verrès, Pont-Saint-Martin e Pré-Saint-Didier, anche a seguito
dell'impegno che aveva preso in Consiglio, la Regione concorre ai
costi corrispondendo a Ferrovie dello Stato un corrispettivo
forfettario di lire 199.200.000 per il periodo di cui sopra. Sono
inclusi nei servizi commerciali a terra anche i servizi di pulizia
nelle stazioni ferroviarie. Invece in base alla petizione sembra
che noi nulla facciamo, nulla abbiamo richiesto, e non abbiamo
nella firma di contratto di servizio apposto nessuna miglioria.
Al fine di garantire un servizio più rispondente alle esigenze
della clientela, la Regione ha tenuto a prevedere in contratto un
sistema di monitoraggio della qualità del servizio, che prima non
c'era, sulla base del quale Ferrovie dello Stato deve fornire le
rilevazioni interne sul rispetto degli standard minimi concordati
quali: puntualità, comfort a bordo, informazioni all'utenza, titoli
di viaggi e sistemi di tariffazione, pulizia, anzianità e
manutenzione del parco rotabile e affidabilità dello stesso.
La Regione si riserva di verificare il rispetto degli standard
minimi di qualità del servizio e il livello di soddisfazione
dell'utenza, qualità percepita tramite proprie strutture.
L'eventuale mancato rispetto degli standard garantiti da Ferrovie
dello Stato se dipendente dalla gestione aziendale, comporta
l'applicazione di sanzioni che sono state ulteriormente inasprite
in questo nostro ultimo contratto di servizio.
Si rileva che la Direzione dei trasporti ha rafforzato il
proprio impegno di monitoraggio - checché qualcuno dica che è allo
sbando - dei servizi, ha comminato negli ultimi sei mesi del 1999
un numero di sanzioni più elevato rispetto agli anni precedenti,
riscontrando un peggioramento del servizio erogato da Ferrovie
dello Stato.
Questa è la premessa, che mi sembrava doverosa per inquadrare
bene quali sono i ruoli dell'Amministrazione regionale, qual era il
compito dell'Amministrazione regionale e quali sono i compiti di
Ferrovie dello Stato. Altro discorso è se gli impegni a suo tempo
assunti vengono o meno ottemperati.
E passiamo alla petizione che offre lo spunto alle due
interpellanze. Innanzitutto il testo della petizione contiene una
serie di inesattezze e anche delle falsità.
Parto dal primo capoverso della petizione, là dove si fa
riferimento ad un incontro con l'Assessore competente, incontro nel
quale l'Assessore si impegnava a coinvolgere i firmatari della
petizione nel momento in cui si andava a definire il contratto di
servizio. Questa è una falsità; nell'incontro che l'Assessore ha
avuto con i rappresentanti della petizione si è impegnato a tenere
conto di tutte le indicazioni che venivano fornite e dei
disservizi, per cercare di inserire questi correttivi nel contratto
di servizio che si andava poi a stipulare. L'impegno dell'Assessore
è stato quello di informare dell'evoluzione del rapporto con
Ferrovie dello Stato prima della firma del contratto di servizio,
cosa che puntualmente l'Assessore in prima persona ha fatto con la
signora che mi ha chiesto un incontro, la quale è stata
puntualmente informata dell'evoluzione delle procedure e di tutte
le innovazioni che andavano a recepire le esigenze dei firmatari e
che venivano inserite nel contratto di servizio. Altra cosa è il
rispetto del contratto di servizio. Però, l'Assessore, gli impegni
che si è assunto in quella fase, li ha mantenuti.
L'unica vera novità che può essere contenuta all'interno di
questa petizione è il fatto che le stazioni di Châtillon, Verrès e
Pont-Saint-Martin non siano più presenziate a seguito dell'avvio
del programma di automazione e a seguito della smilitarizzazione
della tratta; ma anche su questo entrerò nel merito
successivamente.
Non è che la Regione o l'Assessorato abbiano accettato questa
decisione, che è una decisione unilaterale, non è una decisione
concordata con l'Assessorato sia nei modi che nei tempi?
(interruzione di un Consigliere, fuori microfono)
? la smilitarizzazione è un altro argomento e deve concludersi
entro la fine del 2001, il fatto di non presenziare le stazioni, se
non vengono presenziate dai militari, potevano essere presenziate
da dipendenti di Ferrovie dello Stato. Questa è stata una decisione
unilaterale, ripeto, ed è una decisione che è in funzione dal 15
gennaio, e non è un argomento che l'Amministrazione o l'Assessorato
non stanno affrontando. Ma poi entrerò nel merito anche di questo
argomento.
Sul problema delle pulizie, come fanno a dire:
"non risulta
fra l'altro che nessuno sia stato contattato per le pulizie e la
manutenzione dei locali"
? Noi abbiamo un contratto di servizio
preciso, su questo contratto di servizio diamo 199 milioni per
tenere pulite le stazioni ferroviarie. Altra cosa è se questa
pulizia viene eseguita in modo corretto, oppure no, e qui
documenteremo dei controlli che abbiamo fatto e delle penali che
abbiamo somministrato, perché questo è l'unico strumento che
abbiamo in questo momento.
Come è falsa l'affermazione che i biglietti in Valle d'Aosta
sono più cari che nel resto d'Italia, questo è falso proprio a
seguito di quanto è previsto nel contratto di servizio; gli
abbonamenti sono ridotti del 40 percento, senza parlare poi delle
categorie che possono viaggiare gratuitamente o delle riduzioni del
20 percento. Quindi sono affermazioni false, demagogiche e
gratuite.
L'unico vero problema nuovo rispetto alla situazione precedente
è che le stazioni di Châtillon, di Verrès e di Pont-Saint-Martin
sono incustodite, questo è l'unico vero problema, al quale stiamo
dando delle soluzioni a tempi non brevi, ma brevissimi,
probabilmente fin dalla settimana prossima il problema verrà
risolto.
Quindi in merito alla petizione e ai contenuti della stessa, che
sono stati ripresi dall'interpellanza, l'unico vero problema nuovo
è quello del fatto che le stazioni siano non presenziate, ma
dobbiamo anche tener conto che è in atto un processo di
trasformazione, di modernizzazione e di modificazione di tutta
l'organizzazione del trasporto ferroviario, che prevede questi
meccanismi di automazione, che mai sono stati propagandati come
meccanismi da parte dell'attuale Assessore o dell'Assessorato; sono
cose che subiamo, sono dei processi che non possiamo arrestare.
Si stanno presentando delle situazioni completamente nuove, per
cui non si può fare un parallelo o introdurre un percorso di
continuità con la situazione precedente, perché anche quella
situazione era precaria e l'Amministrazione regionale per mantenere
dei pessimi servizi pagava 5,5 miliardi di contratto di servizio.
Non c'è nulla di nuovo, ripeto, che si è presentato in base alle
situazioni recenti, ma l'unico disagio nuovo è quello delle
stazioni non presenziate. Ma poi arriverò sulle cose concrete che
stiamo facendo, perché se siamo arrivati a questa situazione, è
perché forse il problema non è stato affrontato precedentemente con
molta attenzione, e non nell'ultimo periodo soltanto.
A seguito della decisione - che sottolineo è stata unilaterale -
di non presenziare più le stazioni, l'Amministrazione regionale non
ha accettato questa decisione e vi è una lettera in data 26 gennaio
2000, che dice:
"In riscontro alla nota di codesta Direzione, protocollo?
eccetera, eccetera,
? premesso che la Regione in quanto
responsabile dell'attività di indirizzo e controllo del servizio
pubblico ferroviario riconosce come estranee alle predette funzioni
le competenze esclusive del gestore, quali la gestione d'impresa,
l'organizzazione alla gestione delle risorse aziendali,
l'organizzazione del servizio, è peraltro chiaro che tali funzioni
devono essere svolte dal gestore in coerenza con gli indirizzi
della Regione. Nel merito il Consiglio regionale ha recentemente
approvato con deliberazione n. 221 del 21 ottobre 1999 il piano di
bacino di traffico per il decennio 2000-2009, ai sensi della legge
n. 29, a cui si rinvia con l'invito di tenere in debita
considerazione gli indirizzi in esso contenuti per quanto concerne
il ruolo della ferrovia. In particolare, nel piano si prevede il
potenziamento delle stazioni di Pont-Saint-Martin, Verrès e
Châtillon. Conseguentemente a quanto sopra esposto si chiede il
presenziamento sulla tratta Aosta/Pont-Saint-Martin delle tre
stazioni sopra indicate. In ultimo questa regione non può esimersi
dal sottolineare quanto sia deplorevole il comportamento adottato
da Ferrovie dello Stato al riguardo, in particolare l'ambiguità
delle modalità, dei tempi e dei soggetti attraverso i quali è stata
portata a conoscenza la questione".
La lettera è in data 26 gennaio 2000, a seguito della decisione
che inizialmente era stata comunicata che dal 15 gennaio le
stazioni sarebbero state impresenziate?
(interruzione del Consigliere Curtaz, fuori
microfono)
? dopo risponderò a queste comunicazioni e anche alle
comunicazioni che le Ferrovie hanno fatto agli enti locali, per
rispondere agli ordini del giorno, perché gli enti locali erano
informati e il rapporto Ferrovie dello Stato ed enti locali era un
rapporto diretto, come attestano delle lettere inviate da parte di
Ferrovie dello Stato agli enti locali per informarli di questa
situazione, e per conoscenza all'Assessorato competente. Quindi gli
ordini del giorno che rinviano all'Amministrazione regionale certe
responsabilità non hanno nessun senso!
Come Amministrazione regionale abbiamo avviato sin da subito una
serie di incontri sul territorio comunale con i Comuni interessati,
abbiamo fatto degli incontri con i responsabili con le Ferrovie
dello Stato, prima di arrivare a questa risposta, perché la nostra
speranza era di evitare la situazione di impresenziamento su queste
stazioni ferroviarie.
In ultimo c'è stato l'incontro con Cimoli insieme al Presidente
della Giunta e al Senatore Dondeynaz.
Quindi l'Amministrazione non è stata assolutamente a guardare,
non ha preso atto di una decisione, che peraltro è stata una
decisione unilaterale, e poi arriveremo anche alla soluzione del
problema.
Per quanto attiene il problema del presenziamento, la soluzione
dovrebbe, a seguito dell'incontro con Cimoli e di ulteriori
incontri che abbiamo avuto con i responsabili, risolversi già sin
dalla settimana prossima con un presenziamento nelle stazioni di
Châtillon, Verrès e Pont-Saint-Martin, dall'orario del primo treno
fino all'ultimo treno in passaggio, quindi a Châtillon dalle 6,35
alle 23,50, a Verrès dalle 6,30 alle 23,30, a Pont-Saint-Martin
dalle 6,20 alle 23,15.
A Châtillon, Verrès e Pont-Saint-Martin poi ci sarà l'apertura
delle stazioni anche il sabato e la domenica rispettivamente dalle
6,15 alle 23,50, dalle 6,30 alle 23,30 e dalle 6,40 alle 23,15,
questo a seguito degli incontri e dell'azione che abbiamo fatto
come Amministrazione regionale. Tenuto conto del periodo di
presenziamento quando c'è la biglietteria aperta, quindi ci sarà il
responsabile della biglietteria che presidierà la stazione, negli
orari in cui la biglietteria rimane chiusa ci sarà un ulteriore
presenziamento di personale incaricato da Ferrovie dello Stato.
Quindi questo problema presumiamo che dalla settimana prossima sia
risolto.
Quali sono invece i problemi importanti da affrontare, al di là
delle polemiche?
In primo luogo, la concretizzazione - e il ruolo che si è
assunta l'Amministrazione regionale è quello del coordinamento da
parte degli enti locali - dell'ipotesi della cessione in comodato
gratuito di queste strutture ai vari comuni. Dagli incontri che
abbiamo avuto con gli enti locali vi è la disponibilità dei Comuni
a concretizzare questo tipo di proposta. La proposta prevede la
concessione in comodato, all'interno di queste strutture verranno
inseriti, oltre ai servizi indispensabili per biglietteria e
quant'altro, per funzionamento del trasporto locale, altri servizi
che sono esigenze degli enti locali stessi. Quindi si creeranno i
presupposti per una migliore riconversione di queste strutture che,
al di là del ruolo che hanno di strutture per i servizi di
trasporto ferroviario locale, potrebbero acquisire un ruolo anche
più importante dal punto di vista di funzioni che interessano gli
enti locali. L'impegno dell'Amministrazione regionale è quello di
coordinare non solo per le stazioni che dicevo prima, ma per tutte
le altre stazioni, anche quelle che sono state chiuse
definitivamente per velocizzare il trasporto.
Ci rendiamo conto che concretizzando a tempi brevi questa
cessione in comodato, i tempi burocratici per l'approvazione da
parte dei singoli Consigli comunali di eventuali raccordi con
impegni, non potevano risolvere immediatamente alcuni problemi
specifici, tipo quello del presidio delle stazioni, al quale
abbiamo posto rimedio con un percorso alternativo.
Altro aspetto, cercheremo di accelerare, a seguito anche degli
impegni presi dall'ultimo incontro che abbiamo avuto a Roma, il più
possibile il processo di regionalizzazione del trasporto sulla
tratta Santhià-Aosta e Aosta/Pré-Saint-Didier delle funzioni e
delle competenze per quanto attiene il trasporto locale,
chiaramente a fronte di trasferimenti finanziari che diano la
possibilità all'Amministrazione finalmente di organizzare in modo
corretto questo servizio. Abbiamo iniziato dopo l'ultimo incontro
che abbiamo avuto con i responsabili delle Ferrovie, c'è un
calendario di incontri che porteranno speriamo a breve a definire
questo trasferimento di competenze con il trasferimento delle
risorse; a quel punto diventerà superata quella che è attualmente
la funzione del contratto di servizio.
Per quanto attiene invece gli aspetti degli interventi
strutturali, è stato ribadito l'impegno a realizzare tutti quegli
interventi che fanno parte dell'allegato del contratto di servizio,
ma non dell'ultimo contratto di servizio?
(interruzione del Consigliere Curtaz, fuori
microfono)
? no, l'Assessore Riccarand non ha ottenuto un bel niente, se
siamo ancora qui a dover costringere le Ferrovie dello Stato a
rispettare gli impegni che allora si erano assunti. Infatti c'è
l'impegno a tempi brevi di avviare questi interventi.
Ma al di là di questi interventi, c'è un impegno che Ferrovie
dello Stato si è preso, perché con il trasferimento delle
competenze viene trasferita solo la gestione del servizio di
trasporto, questo lo voglio dire perché molti confondono il ruolo
della gestione del servizio di trasporto con la tratta ferroviaria,
che rimarrà sempre di competenza di Ferrovie dello Stato; quindi
tutta una serie di interventi strutturali li devono realizzare le
Ferrovie dello Stato e non l'Amministrazione regionale.
Allora l'impegno è stato quello di realizzare la variante di
Chivasso per evitare l'inversione di marcia nella stazione,
compreso il raddoppio della linea fra Montanaro e Chivasso;
l'acquisto di nuovo materiale rotabile ad assetto variabile a
trazione diesel per garantire l'effettuazione di treni cadenzati
Aosta-Torino con percorrenza di circa 90' rispetto ai 120' di
adesso; la realizzazione di ulteriori raddoppi di tratte parziali
per consentire incroci dinamici in linea, previo studio di un
modello di esercizio stabilizzato con la realizzazione del passante
di Torino e l'utilizzo del nuovo materiale rotabile ad assetto
variabile.
Questi, Consigliere Curtaz, non erano previsti nei vecchi
contratti di servizio. E ancora: modifica degli impianti per
consentire l'ingresso contemporaneo dei treni incrociati con
velocità deviata di 60 km nelle stazioni di Ivrea, Nus, Hône, Bard
e Donnas; opportuni interventi per consentire l'aumento della
velocità ammessa sulle tratte Aosta/Pré-Saint-Didier e
Aosta-Ivrea.
Ulteriori impegni che sono stati presi: migliorare quella che
definiamo la qualità dei servizi; installazione di dispositivi - e
questo è stato un impegno preciso - per l'informazione in tempo
reale nelle stazioni impresenziate; attrezzaggio delle stazioni
della linea Aosta/Pré-Saint-Didier con dispositivi per la fermata a
richiesta dei treni (anche questo è stato più volte sbandierato ma
mai concretizzato).
Questi sono gli impegni che si sono prese Ferrovie dello
Stato.
Sulla rispondenza del contratto di servizio in base a quanto è
previsto, l'Amministrazione regionale non sta a guardare. Posso
fornire agli interpellanti tutte le segnalazioni di disservizi che
puntualmente vengono inviate a Ferrovie dello Stato, alle quali poi
corrisponde la penale. Ma posso anche illustrare le penali che
abbiamo stabilito: riunione del 18 agosto 1999 lire 12.300.000,
riunione del 6 ottobre 1999 lire 18.400.000, riunione del 30
novembre 1999 lire 2.000.000, riunione del 30 febbraio 2000 lire
36.100.000, per un totale di lire 68.000.000, oltre a tutte le
lettere di penali che sono partite da gennaio in avanti e che
dovranno ancora essere controllate e definite dal comitato che
controlla la qualità, la rispondenza e il rispetto del contratto di
servizio.
Altri strumenti l'Amministrazione regionale in questo momento
non ha, quindi l'obiettivo, oltre quello di risolvere in tempi
brevi alcuni disservizi tipo quello del non presidio delle
stazioni, cioè la possibilità di tenere aperte le stazioni, oltre
quello di cercare di migliorare la qualità della puntualità degli
orari, la pulizia delle strutture e la pulizia delle stazioni,
dicevo l'impegno reale è quello di far realizzare gli interventi
che velocizzino il collegamento Aosta-Torino in modo da renderlo
appetibile se confrontabile con il trasporto su gomma, e quello di
lavorare nella direzione di concretizzare nel più breve tempo
possibile il trasferimento della competenza della gestione di
questo servizio di trasporto locale all'Amministrazione
regionale.
Sull'aspetto dell'Aosta-Martigny ha già illustrato nelle sue
premesse quali sono i contenuti il Presidente della Giunta.
Presidente
La parola al Consigliere Curtaz.
Curtaz (PVA-cU)
Chiedo scusa all'Assessore, mi aveva
promesso di indicarmi una data che poi non è mai stata fornita ed è
quella della lettera in cui le Ferrovie annunciavano la chiusura
delle stazioni.
Lavoyer (FA)
La data è il 24 novembre, ma noi non abbiamo
accettato quella lettera, quella è stata una decisione unilaterale.
Ma la lettera è stata inviata a tutti i Comuni.
Curtaz (PVA-cU)
Ho chiesto una data, su cui
ragioneremo.
Sotto il profilo formale sono soddisfatto, perché iniziative
come questa di oggi il nostro gruppo ne ha fatto non dico a decine,
ma ne ha fatte molte e tutte le volte siamo stati trattati con
sufficienza e con risposte della durata di uno o due minuti; oggi
ho visto che l'Assessore ha parlato quaranta minuti, segno che la
questione non era così irrilevante come per due anni sembrava
fosse.
A differenza dell'Assessore ho un tempo contingentato, quindi
non potrò rispondere a tutte le questioni che sono state sollevate
dall'Assessore.
Comincio proprio dalla data di questa lettera, perché è
interessante. L'Assessore nella sua introduzione ha detto non solo
che questa decisione era stata presa unilateralmente, ma che era
stata improvvisa e che era stata subito contestata dalla Regione.
Però poi i dati dimostrano esattamente il contrario, perché lei,
Assessore, mi ha appena riferito che la comunicazione è avvenuta
nel novembre 1999, mi ha riferito che il presidio nelle Ferrovie è
finito il 15 gennaio 2000, e sono passati quasi due mesi senza che
la Regione abbia detto nulla?
(contesta vivacemente l'Assessore Lavoyer, fuori
microfono)
? come non è vero? Assessore, la prima lettera di riscontro alla
lettera del novembre 1999, lo ha detto lei dieci minuti fa, è del
26 gennaio 2000. Questi sono i dati!
Il problema della petizione. Mi stupisco che l'Assessore, in
luogo di rispondere in maniera pacata e documentata a contestazioni
e critiche che vengono espresse dall'utenza, dica che questa utenza
sostiene delle cose false nel denunciare una situazione di disagio
e di degrado che è sotto gli occhi di tutti. E la cosa mi sorprende
per due motivi: primo, perché conosco le persone che si sono fatte
promotrici di questa petizione e le conosco come persone serie,
secondo perché questa petizione è stata firmata anche da sindaci
del suo partito. Quindi mi sembra strano che sindaci del suo
partito abbiano inteso attaccare l'Assessore con delle
dichiarazioni false. Chiudo la parentesi?
(interruzione dell'Assessore Lavoyer, fuori
microfono)
? allora ancora peggio, se i suoi sindaci firmano senza leggere,
ancora peggio! Non commento perché si commenta da sé!
Questione dei 10 miliardi, devo procedere a flash altrimenti non
ce la faccio, e mi dispiace perché ci sarebbero tante cose da dire.
Ogni tanto sarà successo a tutti voi, colleghi, di apprendere
leggendo il giornale che lo Stato ci concede 10 miliardi per le
Ferrovie; quello che nessuno dice mai è che i 10 miliardi sono
sempre gli stessi. Ma quante conferenze stampa abbiamo già visto su
questi 10 miliardi e sono sempre gli stessi, quelli ottenuti con
una convenzione firmata nel gennaio 1998 dalle Ferrovie e
dall'Assessore Riccarand! Oggi lei ci dice che non sono stati
ancora incassati: responsabilità sua, signor Assessore! Sono quasi
due anni che lei è Assessore, ma piantiamola di fare conferenze
stampa in cui si annuncia che si è andati a Roma e si è tornati con
10 miliardi; sono sempre gli stessi!
Chiudo, anche perché nella premessa all'interpellanza avevamo
già fatto delle osservazioni. Questa, ci dispiace constatarlo, è
una vicenda che è stata trascurata, perché è pur vero che dal punto
di vista formale la Regione ha certe competenze e che le Ferrovie
dello Stato hanno altre competenze, che c'è un contratto di
servizio. Ma si possono firmare tutti i contratti del mondo, e
questo avviene anche fra i privati, non solo fra gli enti pubblici,
se poi non c'è nessuno che ci sta dietro, non c'è nessuno che
contesta, non c'è nessuno che scrive, telefona eccetera, i
risultati sono quelli che sono sotto gli occhi di tutti. È questo
che noi denunciamo: la mancanza di governo, di iniziativa regionale
in un settore, che è importante e strategico per l'economia non
solo domestica della nostra regione, ma anche per l'economia
turistica.
Adesso si stanno attivando alcune iniziative, che l'Assessore
sostiene avere il carattere della concretezza; me lo auguro, perché
non vorremmo lamentarci in eterno e presentare ancora
interrogazioni e interpellanze su questo problema! Ci auguriamo che
queste iniziative, che sono ancora allo stato delle buone
intenzioni, del "si farà", del "provvederemo", siamo ancora un po'
"alla filosofia" per usare le parole dell'Assessore, abbiano poi un
concreto riscontro. Non sarà difficile constatarlo, perché a breve
verificheremo se ci saranno degli effetti positivi su queste
iniziative, seppure tardive, o se la situazione rimarrà quella di
adesso.
Paradossalmente, l'unica cosa positiva è che forse peggio le
cose non possono andare, perché ritengo che il fondo del barile lo
abbiamo toccato.
Presidente
La parola al Consigliere Tibaldi.
Tibaldi (FI)
Devo dire che la risposta dell'Assessore
lascia attoniti, poiché le date e gli atti amministrativi che
abbiamo tutti sotto mano, a partire dal contratto di servizio e dal
documento di cui faceva cenno il collega Curtaz, smentiscono
clamorosamente la sua cronistoria.
Assessore, mi sembra pretestuoso andare ad indicare come false,
demagogiche e gratuite le affermazioni contenute nella petizione
che è stata sottoscritta da 240 persone. Il contenuto di questa
petizione altro non fa che rilevare e descrivere un disagio.
Disagio che comunque era prevedibile, perché le date e gli atti
smentiscono quanto da lei detto oggi in aula, e come aggravante ci
sono solo intendimenti, che sono buoni, ma non ci sono certezze,
perché ancora lei, non più tardi di qualche minuto fa, ci ha detto
che in quell'incontro che ha avuto recentemente con il Presidente
della Giunta e il Senatore insieme a Cimoli sono stati presi degli
impegni, ma non c'è nulla di contrattualizzato, di scritto, di
fermo su carta. Anche perché ha detto:
"presumiamo che dalla
prossima settimana il presidio delle stazioni, per l'orario di
copertura dal primo mattino alla tarda sera, possa essere
garantito"
; quindi
"presumiamo"
, ma non è certo che
dalla prossima settimana ciò avverrà.
Mi pare di capire allora che siamo ancora alla fase delle
parole, come peraltro è stato sottolineato su quei 10 miliardi, da
Lei dichiarati anche lì con evidenza di stampa. Non so se lei agiva
in qualità di portavoce delle Ferrovie dello Stato, quando
dichiarava che le ferrovie investiranno 10 miliardi nella tratta
ferroviaria regionale, oppure se è stata una sua iniziativa fatta
per conto proprio!
Altra cosa che teniamo a sottolineare è che non si può venire in
aula, avendo la responsabilità del dicastero dei trasporti,
dicendo:
"la decisione di non presidiare più le stazioni è stata
unilaterale"
, perché c'era una larga informativa precedente al
momento in cui veniva siglato questo contratto di servizio.
Assessore, non può permettersi di dire queste cose, lei è il
responsabile valdostano di questo settore, quindi non si può
permettere di onerarsi di 2.750 milioni per sei mesi e non sapere,
o far finta di non sapere, che il contraente ad un certo punto
cambia completamente gli obblighi contrattuali che ha nei nostri
confronti! Questo è un inadempimento che dovrebbe essere monitorato
adeguatamente da quella commissione di controllo prevista dal
contratto!
Lei ha parlato di clausole penali che sono state rilevate; ci
auguriamo che le penali siano state anche pagate e fatte pagare,
perché sappiamo bene che le Ferrovie dello Stato sono un carrozzone
in via di sgretolamento, che hanno una situazione debitoria non
indifferente, e non vorremmo che si impegnassero in investimenti
che non sosterranno mai, o che perlomeno vengano loro addebitate
delle penali che non pagheranno mai, perché sappiamo che il
debitore può firmare cambiali ad iosa tanto non le assolverà
mai.
Sarebbe interessante sapere allora se queste penali sono state
pagate da parte delle Ferrovie dello Stato. Il contratto deve
essere applicato fino in fondo, non solo scritto, non solo
sottoscritto dalle parti, e poi disapplicato o dimenticato.
Un'ultima considerazione riguarda il futuro. Questo contratto di
servizio ha una durata di sei mesi e scade il 30 giugno. Tutti
parlano ormai di "federalismo ferroviario", le regioni si stanno
attrezzando; lei dice:
"cercheremo di accelerare questo processo
di regionalizzazione"
. Allora ci sentiamo di darle un
consiglio, che arriva non da una regione ad autonomia speciale, ma
da una regione che ha una capacità speciale di programmare il
proprio futuro, e si chiama Lombardia, l'Assessore ai trasporti si
chiama Giorgio Pozzi ed è di area Polo.
In Lombardia già sanno quale sarà il futuro dell'assetto
ferroviario regionale, lo sanno perché
"la Giunta ieri
(il
giornale che riporta la notizia è del 4 marzo 2000)
ha approvato
gli schemi di due contratti di servizio che il Pirellone firmerà
entro un mese con le ferrovie nord e le Ferrovie dello Stato. In
termini economici ci sono 600 miliardi che transiteranno dal
Governo nazionale alla Regione Lombardia per la gestione diretta
del servizio su rotaie delle Ferrovie dello Stato. Entro l'anno
verrà costituita una società mista Regione-FF.SS., la cui
composizione deve essere ancora stabilita. Da luglio la Regione
sarà comunque responsabile ufficiale di tutti i treni delle
Ferrovie dello Stato che viaggiano sul suo territorio, 1500 km di
linee".
Se vuole, dopo le diamo indirizzo e numero di telefono
di questo Assessore, magari potrà trarre qualche consiglio utile
per gestire al meglio le ferrovie valdostane!
Presidente
Sono le ore 13, il Consiglio è sospeso,
riprenderà in seduta pomeridiana alle ore 16.
La seduta è tolta.
La seduta termina alle ore 12,58.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK