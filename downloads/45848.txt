Consiglio Regionale della Valle d'Aosta - Oggetto del Consiglio n. 2460 del 11 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2460 del 11 maggio 2023 - Resoconto
OGGETTO N. 2460/XVI - Interpellanza: "Azioni volte a
valorizzare e proteggere lo scheletro del famoso guerriero celtico
ritrovato nel cantiere dell'Ospedale Parini di Aosta".
Bertin (Presidente) -
Punto n. 41. Illustra
l'interpellanza il consigliere Lucianaz.
Lucianaz (LEGA VDA) -
Ieri l'avevamo anticipato parlando
dell'area dell'Ospedale e oggi trattiamo anche la parte
archeologica.
Sappiamo bene quanto è importante quell'area, precisamente
nell'inverno 2014/2015, nella parte sud orientale del cantiere è
stato ritrovato un tumulo funerario con una camera tombale, la
presenza di un guerriero inumato sepolto accanto alla spada in
ferro del tipo detto "Gündlingen" con la parte terminale del fodero
definita
bouterolle-chape
in bronzo, cioè un particolare
fodero di cuoio per fissare l'arma alla gamba del quale è rimasta
soltanto la fibbia in ferro e altri oggetti quali una fibula in
ferro bronzo per chiudere gli abiti e altri elementi a corredo
risalenti e datati al VII secolo A.C.. Il tumulo, realizzato con
pietre a secco prive di legante, dal diametro colossale di circa 18
metri, il che sta a indicare l'eccezionalità della sepoltura, il
cui perimetro esterno è formato da una corona di elementi litici di
grandi dimensioni disposti in maniera piuttosto regolare, mentre
all'interno il nucleo del tumulo, dove era posta la cista, mostra
la presenza di differenti e localizzate concentrazioni di pietre.
Per inciso, le lastre in pietra del tumulo funebre misurano 3 metri
per 2 e fanno a gara con i tumuli megalitici della Costa Brava
spagnola per fare un esempio.
Il Sovrintendente dei beni culturali all'epoca
(omissis)
dichiarò: "per ora vogliamo essere prudenti
ma si aprono scenari importanti, riteniamo che il guerriero sia di
origine nordica e non salasso e lo studio su questo ritrovamento
può essere un elemento importante per ricostruire la storia
dell'epoca; le analisi del DNA ci permetteranno di capire le sue
origini. Le indicazioni del
pool
di esperti chiamati dalla
Giunta regionale a esprimere un parere sui reperti archeologici
rinvenuti nel cantiere infatti decretarono che il ritrovamento
avvenuto alla luce era eccezionale, di elevato interesse
archeologico, tanto che non è minimamente da prendere in
considerazione la rimozione dal cantiere. L'archeologa
(omissis)
ne ha nel contempo svelato alcuni segreti
negli anni successivi, molte le analisi svolte sui suoi resti tra
cui esami a raggi X, eseguiti in collaborazione con l'Ospedale
Parini, che hanno permesso di conoscere meglio questo guerriero,
alto 1 metro 74, in ottima salute, quindi giovane, risulta inoltre
aver compiuto molti spostamenti così da guadagnarsi anche il suo
soprannome di "Viaggiatore", rafforzato anche da una deformazione
alla colonna vertebrale dovuta alle cavalcate, all'epoca i Celti
non usavano le staffe e si creava questo problema.
In quell'area si sono inoltre ritrovati numerosi altri reperti:
ad esempio un cimitero ottocentesco portato fuori dalle mura in
epoca napoleonica e assolutamente noto all'epoca della costruzione
della piastra attuale, degli ambulatori dell'Ospedale, con il
rinvenimento di alcune tombe romane non a caso situate verso
Tramontana all'uscita di Augusta Praetoria Salassorum. Poi nel
dicembre 2018 lo scavo archeologico rese anche una strada romana,
un'uscita dalle mura della città, che noi tranquillamente ci
facciamo passare i cavi e le fogne sopra perché in altre zone
sarebbero valorizzate sicuramente in modo diverso, qui ci conviene
interrarle. A circa 4 metri e mezzo di profondità dall'attuale
Viale Ginevra è emerso un altro recinto funerario in muratura che
racchiudeva al suo interno ben trentadue sepolture di diversa
tipologia, tombe più monumentali, due in particolare in cassa di
piombo, una cassa di lastre di barbiglio, eccetera. Appreso poi
oltre ad altre sepolture romane anche un allineamento lapideo con
un diametro stimato di quasi 150 metri con estensione che si
propaga ben al di sotto dell'area attuale, quindi andiamo anche
sotto l'Ospedale attuale, per capirci nell'area del prelievo del
sangue del Centro trasfusionale. Anche di questo il Comitato degli
esperti disse che c'era molta probabilità di ritrovare altri
reperti. Uscì la notizia il 1° aprile del 2021, il 1° aprile
ripeto, trafugati nottetempo i resti del guerriero celtico dal
cantiere dell'Ospedale che preoccupò non poco la popolazione
valdostana.
Anche dei colleghi qui presenti, Bertin e Guichardaz, ho trovato
dichiarazioni interessanti all'epoca, in particolare penso
all'Assessore che mi risponderà presto, l'11 febbraio 2015 ebbe
modo di affermare che, in merito agli scavi archeologicamente
assistiti nello spazio antistante l'Ospedale, sarebbe il caso di
eseguire con più attenzione e sarebbe molto più ampio di quelli
attualmente rinvenuti in Europa probabilmente, siamo evidentemente
in presenza di una scoperta incredibile che potrebbe avere dei
ritorni anche turistici, culturali e congressuali enormi.
Continuava Guichardaz dicendo: "leggo che il cromlech
dell'Ospedale avrebbe un diametro cinque volte più grande di quello
di Stonehenge, perché la maggior parte dei cosiddetti "megaliti" a
Stonehenge erano a terra e sono stati rialzati e fissati.
Stonehenge intanto è un luogo di turismo di massa, solo nel 2013
pare siano passati 1.200.000 turisti e costruito un polo museale,
si sono spesi più di 30 milioni di euro per valorizzare il sito che
ora è inserito nella lista dei patrimoni dell'umanità dell'Unesco".
Questo era quanto si diceva all'epoca, quindi un interesse tutto
particolare di quest'area, che ancora ultimamente, da quanto ho
sentito, rende ancora dei reperti. Io non so se questi reperti sono
di nuovo interrati, se sono custoditi, se vengono recuperati. Il
fatto è che nessuno, almeno ben pochi, probabilmente la Giunta ne è
al corrente, ma noi non ne sappiamo nulla di cosa si fa e di come
si vuole fare di questi reperti.
Pertanto interpello il Governo chiedendo dove sia conservato
attualmente lo scheletro del famoso guerriero profanato dopo oltre
2.700 anni di riposo in quella tomba principesca e quale ubicazione
le Autorità competenti intendono riservargli per i prossimi 2.700
anni almeno. Quale genere di esami sono stati svolti sul reperto,
quali ne sono state le risultanze a livello scientifico e storico,
se intenda mantenere le condizioni del colossale tumulo nelle
condizioni attuali, che sono abbastanza deprimenti, oppure se
intenda interrarlo per permettere poi l'accesso dei camion nel
cantiere, visto che è posto proprio sull'angolo dell'accesso al
futuro cantiere, o altrimenti se c'è l'intenzione di valorizzare
questo tumulo, rendendolo magari visitabile, adeguatamente
protetto, e aperto alle scolaresche, ne parlava prima la collega
Foudraz, che avrebbero sicuramente tutto il piacere di visitare un
luogo unico.
Termino dicendo che se esiste un programma concreto per la
promozione nelle scuole presso il grande pubblico delle immagini
degli importanti ritrovamenti, a partire, ad esempio, anche da una
mappa archeologica aggiornata di quel sito, della possibilità,
magari per i Consiglieri, per gli studiosi, per chi ne fa richiesta
di essere accompagnati sul luogo della camera funeraria, di poter
visionare il documentario "Il viaggiatore delle Alpi" realizzato
dal regista
(omissis)
e da
(omissis)
presentato nel 2019 durante una conferenza in occasione di "Plaisir
de culture". In ogni caso si vorrebbe sapere di tutti questi
reperti, di tutti questi ritrovamenti che cosa se ne fa, dove sono
ospitati, in quali dei numerosi magazzini dell'Amministrazione
regionale sono stipati e cosa si faccia ancora in futuro nell'area
probabilmente a est dell'Ospedale attuale, al confine con Viale
Ginevra, dove sicuramente ci saranno ancora reperti da
ritrovare.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie per la lunga esposizione.
Le rispondo punto per punto.
Numero 1, dove sia conservato attualmente lo scheletro del
famoso guerriero profanato, dopo oltre 2.700 anni di riposo,
eccetera. Le ossa che costituiscono lo scheletro integralmente
conservato del guerriero celtico sono attualmente custodite in
condizioni ottimali presso il laboratorio di restauro della
Soprintendenza. Dallo scheletro sono stati prelevati solo minuscoli
frammenti di due molari per le analisi isotopiche del DNA di cui
tratterò in seguito.
La notizia che lei riporta nell'interpellanza di un trafugamento
delle ossa, collega, è del tutto priva di fondamento ed è frutto di
una
fake news
, che, purtroppo, ha avuto molto seguito sul
web
e sui canali
social
, infatti in data 1° aprile
2021, proprio in occasione del pesce d'aprile, era uscita una
notizia su aostacronaca.it relativa a un trafugamento dei resti del
guerriero dal cantiere e a un danneggiamento della tomba. Nella
facezia della notizia si affermava: "pare sia stata danneggiata
anche la tomba, c'è chi ipotizza siano stati alcuni salassi stanchi
di aspettare l'ampiamento dell'Ospedale". Ora che il sito ha perso
il guerriero, già da lunedì o al massimo martedì riprenderanno i
lavori del cantiere. La sua ubicazione futura sarà all'interno del
sito archeologico che verrà realizzato all'interno dell'Ospedale.
Lo scheletro, in particolare, sarà ricollocato proprio all'interno
della sua tomba nel tumulo in modo da ricontestualizzarlo e
ricollocarlo nella sua posizione originaria. La Soprintendenza ha
già infatti approvato, in via preliminare, una bozza di progetto
del sito archeologico che contempli la possibilità per il pubblico
di visitare il tumulo e il cerchio lapideo datati alla prima età
del ferro, questo per tranquillizzarla circa le intenzioni di
conservazione e di valorizzazione.
Alla domanda n. 2, molte analisi scientifiche sono state
effettuate da diversi specialisti sul guerriero, i risultati di
queste indagini sono già stati divulgati per mezzo di una
conferenza stampa e di numerosi eventi aperti al pubblico e
troveranno spazio negli apparati didattici del futuro sito
archeologico proprio situato all'interno dell'Ospedale.
Innanzitutto sono state eseguite analisi antropologiche supportate
da esami radiologici effettuati in collaborazione con il Reparto di
Radiologia dell'Ospedale Umberto Parini; si tratta di un uomo
adulto, morto all'età di circa 30-40 anni per cause naturali, alto
come me, m. 1,74 di costituzione robusta, soffriva (come me) di
artrosi vertebrale, soprattutto lombare e di un disallineamento
della colonna vertebrale con rotazione verso l'esterno. Le analisi
al carbonio 14 riportano una data calibrata al 627 a.C.. Le analisi
arco botaniche polliniche sui sedimenti di terreno, raccolte
all'interno della camera funeraria intorno al corpo permettono di
ricostruire il paesaggio vegetale limitrofo, si trattava di boschi
di betulacee, betulle ontani, di pini silvestri equestri e di
coltivazioni di cereali, farro in particolare. La presenza inoltre
di numerose piccole schegge di legno, identificate come pino
silvestre, sembrava avvalorare l'ipotesi dell'esistenza di una
cassa lignea che conteneva il corpo. Nel terreno vicino alla mano
sinistra è stato individuato l'unico campione di polline
appartenente alla famiglia delle liliacee. Sono inoltre state fatte
analisi degli isotopi dello stronzio radioattivo, quindi lo
stronzio 87 e lo stronzio 86, per ricostruire la dieta e la
provenienza del guerriero. È stata individuata una dieta ad alto
contenuto proteico, composta in larga parte da carne, latte e
derivati, le concentrazioni di metalli bio-essenziali sono
compatibili con valori di individui sani moderni e al contrario non
sono state riscontrate alterazioni da elementi tossici, quindi
piombo e mercurio, quindi nessuna traccia di carie e di tartaro
nella dentatura, sono elementi molto interessanti. Le analisi
chimiche sullo stronzio permettono inoltre di avanzare
considerazioni preliminari circa la provenienza dell'individuo; i
diversi rapporti isotopici dello stronzio dei molari M1 e M3
indicano, con certezza, che l'individuo si è spostato dal luogo
dove è nato, M1, a un altro luogo nell'età compresa tra i 7 e i 16
anni, questa è la parte M3, molare 3. Un ulteriore valore diverso
del rapporto isotopico dello stronzio nella dentina indica che in
età adulta, o comunque dopo i 16 anni, si è sposato ad Aosta dove è
morto; tuttavia la mancanza dei valori di riferimento dei rapporti
isotopici dello stronzio nell'areale di Aosta non permette
purtroppo di indicare se sia nato ad Aosta, in una località vicina
o in una località distante. A questo può venire in soccorso
l'analisi del DNA antico, tuttora in corso, si tratta di analisi
molto lunghe e complesse che consentiranno di circoscrivere forse
l'areale di provenienza del guerriero. Per ora, in via del tutto
informale, è stata comunicata la sua appartenenza all'aplogruppo
mitocondriale H5d e a una corrispondenza del suo DNA mitocondriale,
ossia per linea materna, con un individuo sepolto nel sito di
Kleinaitingen del nord in Germania, quindi probabilmente proviene
dal Nord Europa. Se intenda mantenere le condizioni del colossale
tumulo nelle deprimenti condizioni attuali, prevedendo magari per
il futuro un ridimensionamento, onde permettere all'allestimento
del futuro cantiere l'interramento totale o ancora una segregazione
inappropriata in un angolo appartato dell'area megalitica,
eccetera. Il tumulo è attualmente molto ben conservato e protetto
all'interno dell'area di cantiere, anche questo per
tranquillizzarla; è infatti rivestito di uno strato di geo-tessuto
ricoperto di sabbia e di sacchi di sabbia, il tutto coperto da
teloni impermeabili. Non sono previsti, perché non necessari, né il
suo ridimensionamento, né il suo interramento, il tumulo verrà
invece riportato alla luce all'interno del sito archeologico del
futuro Ospedale e reso visibile nella sua integrità. La sua
segregazione inappropriata in un angolo appartato dell'area
megalitica è fuori discussione, priva di significato.
Museologicamente e museograficamente l'operazione risulterebbe
incoerente in un parco archeologico e museo dedicato unicamente al
sito di Saint-Martin-de-Corléans; il tumulo deve restare e resterà
laddove è stato pensato e costruito quasi 2.650 anni fa e sarà
valorizzato all'interno dell'Ospedale.
Per quanto riguarda la domanda n. 4: "se esista un programma
concreto per la promozione nelle scuole presso il grande
pubblico...", eccetera, le immagini del ritrovamento e le
risultanze degli studi sul guerriero sono già state ampiamente
divulgate sia in ambito locale, sia nazionale. Oltre alle già
citate numerose conferenze, il guerriero è stato oggetto di una
puntata anche di "Super Quark" condotta da
(omissis)
il 3 giugno 2019 che ha potuto vedere e mostrare lo scheletro, che
per l'occasione, è stato interamente ricostruito. Il video "Il
viaggiatore delle Alpi" a cura di
(omissis)
è stato
presentato in occasione di una conferenza il 17 settembre 2019
proprio di "Plaisirs de culture". La visita al tumulo attualmente
non è possibile data la copertura di protezione che lo sovrasta.
Molti studiosi di fama internazionale, attirati anche dalle
numerose pubblicazioni di carattere scientifico di cui è stato
oggetto, sono già venuti a visitarlo al momento della sua scoperta
e finché ovviamente è stato visibile. La realizzazione del sito
archeologico all'interno dell'Ospedale sarà sicuramente l'occasione
di un suo rilancio all'interno di programmi completi di
divulgazione per scuole e grande pubblico, così come ovviamente per
visite specifiche per Consiglieri e studiosi. Nel frattempo i
tecnici della Soprintendenza si rendono ovviamente disponibili a
organizzare ulteriori conferenze per i signori Consiglieri e per
chi altro ritenesse necessario e utile.
Presidente -
Per la replica, ha chiesto la parola il
consigliere Lucianaz.
Lucianaz (LEGA VDA) -
La ringrazio, Assessore, per
l'esaustiva risposta. Non vorrei per ogni ritrovamento dover
avanzare un'interpellanza, saremmo curiosi di sapere anche cosa ne
è di tutti gli altri ritrovamenti, a cominciare dai sarcofagi, i
reperti medievali, romani, eccetera, in ogni caso mi ha
rassicurato, e non solo me, le garantisco che sono abbastanza
attento alla cultura in generale valdostana ma non ho sentito tutta
questa divulgazione di cui lei mi parla. Ho chiesto anche ai
bambini delle scuole e non ne sanno nulla, quindi probabilmente c'è
ancora uno sforzo da fare. Visto che è valdostano, valdostanissimo
e sicuramente autonomista, è il caso di promuovere con i giovani e
non solo i giovani questa importante scoperta. Poi chiederemo in
Commissione probabilmente un'audizione e comunque avremo modo di
ritornare sull'argomento.
Presidente -
Ha chiesto la parola l'assessore Jean-Pierre
Guichardaz un minuto.
Guichardaz J. (FP-PD) -
Solo per precisare che non sono
valdostanissimo, sono metà valdostano, mamma siciliana e mia nonna
è nata a Tunisi... ah, parlava del guerriero, nessuno di noi ha
capito il riferimento...
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK