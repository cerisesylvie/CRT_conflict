Consiglio Regionale della Valle d'Aosta - Oggetto del Consiglio n. 4013 del 3 ottobre 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 4013 del 3 ottobre 2024 - Resoconto
OGGETTO N. 4013/XVI - Interpellanza: "Attivazione di un
centro antiviolenza dedicato agli uomini".
Bertin (Presidente) -
Punto n. 44. Ha chiesto la parola
il consigliere Manfrin per illustrare l'interpellanza, ne ha
facoltà.
Manfrin (LEGA VDA) -
Come ricorderà tanto l'assessore
Marzi, quanto l'allora assessore Barmasse, quanto il non presente
assessore vicepresidente Bertschy... questo tema è stato da me
trattato più volte in quest'aula ed è stato trattato a ragion
veduta, assessore Bertschy, che è presente in aula, per quanto
riguarda la competenza del Consigliere di parità, mentre invece gli
Assessori alle politiche sociali e sanità per la competenza diretta
rispetto al Centro antiviolenza.
Prima di arrivare al nocciolo della questione, partirei da un
dato e da uno studio di cui ho già parlato in quest'aula ed è uno
studio pubblicato nei mesi passati che alcuni organi d'informazione
avevano riportato con dei titoli che non erano molto aderenti ai
risultati; questi titoli dicevano per esempio: "Le molestie in
Valle d'Aosta corrono nella Pubblica Amministrazione". C'era questo
titolo che fa un po' il
clickbait
per andare a vedere come
questa Regione di molestatori nella Pubblica Amministrazione fosse
così pervasa di questi esemplari, la realtà era un'altra, perché
innanzitutto quella era un'indagine, che, in realtà, non aveva un
campione statistico, ma era un'indagine su base volontaria, fatta
sul personale che lavorava nella Pubblica Amministrazione a cui
avevano risposto cento persone su base volontaria, quindi partiamo
con un dato, non ha alcun valore statistico, partiva dal
presupposto che evidentemente chi tendenzialmente era interessato
al tema, sia che avesse subito le violenze, sia chi non le avesse
subite, si fosse recato a rispondere in maniera anonima, ma non si
poteva certo paragonare o fare delle proiezioni percentuali su
migliaia e migliaia di dipendenti della Pubblica Amministrazione e
evidentemente ancora più in grande su 126 mila abitanti della
nostra Regione, anche perché evidentemente chi l'ha compilato era
particolarmente interessato o perché gli interessava il tema, ma
magari invece era proprio una delle vittime, quindi aveva interesse
anche nel parlare e nell'evidenziare quello che era accaduto.
Nonostante tutto questo, questa indeterminatezza e i titoli che
avevano presentato in maniera anche un po' sensazionalistica i
risultati, i dati erano molto interessanti per il tema che andiamo
a trattare, per esempio, si evinceva - perché c'era anche la
tipologia di quella che poteva essere la molestia - che le molestie
rappresentavano la forma più diffusa, perché c'erano anche altre
forme chiaramente di molestia: la violenza e quant'altro. Erano il
60% delle azioni che venivano denunciate in questo modulo, in
questa raccolta, in questi dati, a cui seguivano gli atti di
violenze vere e proprie che venivano riportati da un interessato su
quattro.
Il pezzo che io ho letto ed è stato volutamente messo un po' in
ombra riporta una frase che ho trovato assolutamente importante
rendere pubblica, perché c'era scritto nello studio che le molestie
sessuali riguardano il 15,6% degli intervistati, quindi anche chi
aveva un interesse precipuo nel denunciare tutto, era il 15% del
totale, quindi non chiaramente la stragrande maggioranza.
Questa tipologia sembrava riguardare maggiormente gli uomini
rispetto alle donne, gli autori delle violenze erano principalmente
uomini, sia quando la vittima è donna, sia quando la vittima è uomo
e questo era un altro dato che emergeva. L'autore della violenza
quindi era sostanzialmente in maggioranza sempre l'uomo in
maggioranza che era sia l'autore quando la vittima è una donna, sia
l'autore quando la vittima era un uomo, quindi abbiamo un tipo di
violenza anche differente rispetto a quello che siamo abituati a
considerare e questo non era stato riportato. Si partiva anche con
il dire che, se ci sono delle molestie sessuali, queste
prevalentemente erano a carico degli uomini e anche questo era un
dato che io non conoscevo e che, grazie a questo studio, è
emerso.
Io mi sono preso la briga di andare a leggere proprio tutti i
dati che sono stati riportati e c'era anche di più, perché il
titolo "Violenza di genere in ambito lavorativo" ci dice una cosa:
che la violenza di genere è rivolta a entrambi i generi e,
guardando lo studio, l'autore è un uomo in circa tre casi su
quattro e ne consegue, facendo un piccolo ragionamento matematico,
su cui sicuramente l'assessore Marzi è molto più bravo di me, che
nel 25% dei casi l'autore di una violenza era una donna e quindi
sui 100 questionari compilati il 14,2% è stato compilato da uomini
che lamentano di aver subito molestie o violenze sui luoghi di
lavoro e, come abbiamo detto prima, gli autori delle molestie
sessuali sono prevalentemente uomini. Se noi uniamo questi due
dati, ne consegue che una fascia variabile, perché anche qui non
c'era esattezza, non venivano riportati con esattezza purtroppo i
dati, anche perché erano anonimi, quindi era impossibile
incasellarli con diciamo precisione, una fascia variabile fra il 30
e il 40% dei casi di violenza rilevati da questo studio vedeva come
vittima un uomo. Sicuramente un dato che ci permette di acquisire
alcune informazioni di massima e dirò di più, perché anche qui
abbiamo potuto trarre un piccolo indizio dal piano di prevenzione
delle violenze di genere che questo Consiglio ha discusso. Come
ricorderà l'assessore Marzi, io ho evidenziato una nota piccola
piccola, due righette molto piccole, nascoste in un documento di 33
pagine, dalle quali però emergeva una cosa, mentre tutte le pagine,
per la maggior parte, parlavano della prevenzione della violenza di
genere indicando però soltanto un genere, in queste due righe si
trova questa dichiarazione illuminante: "Sempre più emergono
denunce di violenza e disagio da parte degli uomini e gli spazi a
loro dedicati sono pochi o inesistenti", è scritto nero su bianco e
votato da questa maggioranza. È una dichiarazione che è evidente
che rileva un disagio e soprattutto una carenza, che è la carenza
di cui vogliamo parlare oggi.
Anche qui tanto l'allora assessore Barmasse quanto l'attuale
assessore Marzi si saranno stancati di avere da me un esempio, che
è quello famoso della persona vittima del tentativo di
accoltellamento della moglie durante il sonno, ma quest'estate
abbiamo avuto un altro caso, che è assurto agli onori delle
cronache, di cui vi leggo brevemente la descrizione: "Ennesimo
arresto per codice rosso in Valle d'Aosta, anche se questa volta a
parti inverse, lui è un Valdostano di 73 anni con una patologia
invalidante, lei è una cittadina romena di 55 anni, si sono sposati
anni fa e abitano nel capoluogo regionale. La notte scorsa lui non
ha più retto l'ennesima carica di sberle, calci e angherie varie da
parte della moglie, che l'ha picchiato anche con un bastone delle
tende, e ha allertato la Polizia". Abbiamo quindi nero su bianco
anche un caso di cronaca che ci riporta proprio alla necessità di
intervenire, cioè il fatto che questa necessità non sia un
puntiglio o un qualcosa che si tira fuori in maniera tanto per fare
dibattito, ma in realtà è un'esigenza vera e propria. La persona,
tra l'altro, ha dichiarato di essere poi vittima di abusi da parte
della moglie da tempo, ma questo è un caso che ci serve
semplicemente per introdurre il fatto che ad oggi nella nostra
regione non c'è - mentre c'è per la parte della violenza per le
donne - un centro antiviolenza a cui un uomo si possa rivolgere
anche in casi come questi, anche soltanto per avere orientamento.
Lo abbiamo detto più volte e riteniamo sia utile ripeterlo: noi
siamo assolutamente contrari a ogni tipo di violenza e non facciamo
differenze fra uomini, donne, animali, qualsiasi cosa sia, la
violenza è sempre sbagliata, contro qualunque persona o contro
qualunque essere vivente si rivolga, però la disparità è evidente.
Io ho più volte portato, anche qui in quest'aula, l'esempio del
fatto che il Centro antiviolenza oggi non prende in carico gli
uomini e che gli uomini che si sono rivolti al Centro antiviolenza
valdostano si siano sentiti dire: "Se ne vada da qua, perché, se
arriva una donna in difficoltà e la vede, si prende paura". Questo
è quello che hanno dichiarato coloro che si sono rivolti alla
struttura e quindi il Centro antiviolenza - mi è stato detto anche
più volte da quei banchi - non è per gli uomini. Siccome però tanto
nel piano antiviolenza che è stato approvato, quanto dalla cronaca,
quanto dallo studio che vi ho citato, emerge una necessità e, non
per ultimo, questo fatto di cronaca che ci riporta la realtà una
vera necessità, con quest'interpellanza chiediamo, Assessore, se
sia intenzione attivare un Centro antiviolenza dedicato agli uomini
o, in alternativa, consentire che il Centro antiviolenza regionale
possa essere utilizzato anche dagli uomini.
Presidente -
Per la risposta, la parola all'assessore
Marzi.
Marzi (SA) -
Caro collega Manfrin, ogni tanto si ha la
sensazione di essere Ganimede, quello che serviva il piatto degli
dei. Nel caso specifico però non voglio assolutamente porre pomi
della discordia, quindi vengo alla risposta. Premetto, a scanso di
interpretazioni parziali, che quest'Amministrazione condanna
fermamente ogni forma di violenza e discriminazione sul genere
umano, sia essa agita sulle donne o sugli uomini rispetto
all'orientamento sessuale, all'identità di genere, all'etnia o a
condizioni di difficoltà e disabilità. La struttura del servizio
del CAV presente nella nostra regione può accogliere esclusivamente
donne vittime di violenza, quindi non uomini, così come stabilito
dall'intesa del 14 settembre 2022 tra Governo, Regioni e Province
autonome che disciplina i requisiti minimi dei centri antiviolenza
e delle case rifugio. Un centro antiviolenza per uomini non è
previsto in quanto nella nostra regione non è considerato un
fenomeno di allarme sociale, come anche rappresentato nell'ambito
del Forum per la violenza di genere da parte delle Forze
dell'ordine e sulla base di un confronto che è continuativo con
l'Autorità giudiziaria. Nel 2023 i casi di violenza contro le donne
sono aumentati significativamente ed è evidente che, per tale
ragione, ancora oggi misure e strutture specifiche di protezione
continuino a essere rivolte prioritariamente alle donne. Nella
nostra regione esiste un aumento dei reati di codice rosso che
evidenzia l'impegno delle autorità nel perseguire questi
crimini.
Per quanto riguarda invece gli uomini vittime di violenze, è
attendibile stimare meno di dieci casi nell'anno corrente,
ribadendo, naturalmente, che già solo un caso è di troppo. Sul
territorio regionale sono comunque previsti e garantiti i servizi
universali destinati a tutti i cittadini che possono ricevere
adeguato aiuto e supporto a partire dal loro stato di bisogno e
dalle loro necessità. Gli uomini che subiscono violenza possono
infatti rivolgersi al servizio sociale professionale e al servizio
di psicologia per l'emergenza o territoriale, i quali possono
essere assolutamente immediato sostegno nella rielaborazione
dell'episodio violento e nell'attuazione del proprio percorso a
livello personale. Inoltre, in caso di misura cautelare della donna
che ha commesso il reato di violenza, la vittima può rivolgersi
alle istituzioni locali per chiedere protezione. In situazioni con
carattere di urgenza, i servizi possono intervenire con soluzioni
temporanee per assicurare, qualora sia ritenuto necessario, un
allontanamento a protezione della vittima uomo.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Assessore, grazie Presidente,
grazie gentile Ganimede. Vede, io comprendo la difficoltà di
formulare questa risposta e comprendo anche che forse c'è un po' di
fastidio anche nel rilevare che vi è una necessità; io credo però
che definire che "gli uomini vittime di violenza non siano
considerati un allarme sociale" sia una frase un pochino forte da
utilizzare, lei ritiene che problemi non ce ne siano.
Guardi, Assessore, non è sufficiente citarle i casi di cronaca,
non è sufficiente citarle neanche gli studi che sono stati fatti,
che in realtà sono stati fatti con l'intento di fare i titoloni,
come avremo di nuovo a novembre, tra poco, ci saranno di nuovo - lo
preconizzo, lo dico a quest'Aula - titoloni, mille mila denunce,
assalti e problemi relativi ai codici rossi, poi si va a vedere i
dati e i dati a volte sono un pochino diversi, tant'è vero che mi
ricordo anche con la collega dirimpettaia abbiamo evidenziato che
c'erano stati casi di violenza sugli uomini durante i primi mesi
dell'anno, era stato segnalato e mi pare che la proporzione fosse
sempre così: 25% dei casi. Se lei ritiene, Assessore, che il 25%
delle violenze non debba avere una tutela, noi ne prendiamo atto,
l'importante però è che lo sappiano anche le persone al di fuori e
che lo sappiano non soltanto perché lei dice che non è un problema,
ma soprattutto perché lei dice: "Va beh, ma, se queste persone
dovessero avere problemi, il codice rosso le tutela, possono
rivolgersi, possono avere, possono fare". Assessore, però delle due
l'una, lo dico in italiano e non lo dico in francese come fa
qualcuno o in napoletano come hanno fatto altri: o c'è una
necessità per tutti o non c'è una necessità per nessuno, o la
necessità di fornire un supporto alla violenza deve riguardare
tutte le forme di vita: uomini, donne e quant'altro, oppure noi
stiamo dicendo che qualcuno ha bisogno di maggior tutela rispetto a
qualcun altro? Per noi la sua frase d'apertura non è perfetta, è
più che perfetta, come la bellezza di Ganimede. È talmente perfetta
che, se fosse riportata nella legge sulla prevenzione alla violenza
dicendo che si condanna qualsiasi violenza da qualsiasi parte
arrivi e verso qualsiasi parte sia diretta, noi non avremmo nulla
da dire, però poi dopo nell'atto pratico è evidente che la volontà
di andare a tutelare tutte le parti non c'è, invece sarebbe
necessario che ci fosse. Sarebbe sufficiente uno sportello, anche
soltanto lo sportello psicologico, anche perché, come ho avuto modo
di segnalarle, a volte le cooperative e le associazioni che
gestiscono questi centri forse lo fanno con intenti lievemente
differenti da quello che dovrebbe essere l'obiettivo finale, cioè
sostenere le persone e magari qualcuno ci infila anche un
interesse, una "consulenzina", un qualcosa, a volte può succedere.
Se invece ci fosse un bello sportello pubblico a cui rivolgersi,
chiunque subisca una violenza per avere un supporto, un
orientamento, sapere come comportarsi, a che cosa si ha diritto e
quali sono i sostegni che si possono avere, forse si farebbe un
servizio migliore a questa comunità. Lei ci ha detto chiaramente
che non lo vuole fare, noi continueremo a denunciarlo. Io mi auguro
che la prossima vittima - spero che non ce ne siano più - possa
avere la stessa fortuna e la stessa forza di quella che ha avuto da
denunciare e magari speriamo possa avere un supporto prima o
poi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK