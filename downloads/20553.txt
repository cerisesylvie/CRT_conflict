Consiglio Regionale della Valle d'Aosta - Oggetto del Consiglio n. 564 del 22 aprile 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
DEMANIO E PATRIMONIO REGIONALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 564 del 22 aprile 2004 - Resoconto
OGGETTO N. 564/XII - Approvazione del piano di dismissioni per
l'anno 2004 di beni immobili regionali inservibili per uso pubblico
(articolo 13, legge regionale 10 aprile 1997, n. 12 e successive
modificazioni).
Il Consiglio
Richiamato il 1° comma dell'articolo 13 della legge regionale
10 aprile 1997, n. 12, e successive modificazioni, recante "Regime
dei beni della Regione Autonoma Valle d'Aosta", che impegna la
Giunta a sottoporre annualmente all'approvazione del Consiglio
regionale un elenco di beni immobili del patrimonio disponibile
della Regione, inservibili per uso pubblico, da alienare ai sensi e
secondo le modalità previste dalla legge stessa;
Ravvisata quindi la necessità di approvare il Piano di
dismissioni per l'anno 2004;
Vista la Relazione dello stato di attuazione del Piano di
dismissioni del patrimonio immobiliare per l'anno 2003 e sulla
previsione del Piano di dismissioni 2004, facente parte della
proposta di Piano allegata al presente atto;
Dato atto che gli immobili del patrimonio della Regione di
cui all'allegato alla proposta sopra richiamata, possono essere
dichiarati inservibili per uso pubblico e per pubblica
funzione;
Atteso che per tali beni non sono state avanzate richieste di
cessione ai sensi della legge regionale 23 novembre 1994, n. 68,
recante "Dismissione di beni immobili di proprietà regionale a
favore dei comuni", per le quali ad oggi vi sia la certezza
dell'accoglimento dell'istanza;
Dato atto che per gli immobili in questione l'Azienda
regionale per l'edilizia residenziale (A.R.E.R.), non ha sinora
inoltrato richieste di cessione ai sensi del Capo III, articolo 8,
della legge regionale 21 agosto 2000, n. 27;
Rilevato che i beni immobili di cui all'allegato elenco
devono essere alienati mediante le procedure stabilite
dall'articolo 13 della legge regionale n. 12/1997 e successive
modificazioni;
Richiamata la deliberazione n. 5016, in data 30 dicembre
2003, concernente l'approvazione del bilancio di gestione per il
triennio 2004/2006, con attribuzione alle strutture dirigenziali di
quote di bilancio e degli obiettivi gestionali correlati e di
disposizioni applicative;
Visto il parere favorevole rilasciato dal Capo Servizio del
Patrimonio, ai sensi del combinato disposto degli articoli 13,
comma 1, lettera e) e 59, comma 2, della legge regionale 23 ottobre
1995, n. 45, sulla legittimità della presente
deliberazione;
Visto il parere della II Commissione consiliare
permanente;
Delibera
1) di approvare il "Piano di dismissioni per l'anno 2004 di
beni immobili di proprietà regionale inservibili per uso pubblico",
che si compone della "Relazione dello stato di attuazione del Piano
dismissioni anno 2003 e della previsione del Piano dismissioni
2004", nonché dell'allegato elenco degli immobili da alienare, che
sostituisce il precedente piano di dismissioni approvato nell'anno
2003 (delibera del Consiglio regionale n. 3046/XI del 20 febbraio
2003);
2) di approvare l'alienazione di beni immobili di cui
all'allegato elenco, da effettuarsi secondo le procedure previste
dall'articolo 13, della legge regionale 10 aprile 1997, n. 12 e
successive modificazioni;
3) di convenire che i beni per i quali sia già stata esperita
almeno un'asta pubblica, con esito negativo, indipendentemente
dalla data di approvazione del procedimento di vendita, possano
essere alienati a trattativa privata con evidenza pubblica, qualora
non sopraggiungano altre cause di impedimento;
4) di stabilire che, qualora per i beni di cui all'allegato
elenco, siano avanzate delle richieste di cessione ai sensi della
legge regionale 23 novembre 1994, n. 68, con esito istruttorio
favorevole, la Giunta possa darvi corso nelle more
dell'approvazione dei provvedimenti di indizione dell'asta ovvero
della trattativa privata con evidenza pubblica;
5) di stabilire, altresì, che, qualora per gli immobili di
cui all'allegato elenco, siano avanzate, in accordo con le
competenti strutture regionali, delle richieste di cessione da
parte dell'Azienda regionale per l'edilizia residenziale
(A.R.E.R.), ai sensi del Capo III, articolo 8, della legge
regionale 21 agosto 2000, n. 27, la Giunta possa darvi corso nelle
more dell'approvazione dei provvedimenti di indizione dell'asta
ovvero della trattativa privata con evidenza pubblica;
6) di disporre che la Giunta regionale, anche specificamente
delegando propri servizi, predisponga i lotti raggruppando o
suddividendo i beni compresi negli elenchi secondo quanto sarà
ritenuto conveniente per il buon esito della gara e rettifichi e/o
precisi le indicazioni catastali riportate, nel caso in cui
risultassero incomplete o inesatte;
7) di stabilire che il presente Piano di dismissioni resterà
in vigore fino all'approvazione del successivo.
Allegati
(omissis)
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Il piano di dismissioni viene presentato
all'attenzione del Consiglio regionale dopo la discussione in
commissione. Questa deliberazione adottata dalla Giunta regionale
si rifà alla legge n. 12/1997, in cui i beni immobili che non
risultassero concretamente utilizzabili per una destinazione
pubblica o per attività a valere come pubblico servizio o come
pubblica funzione, vengono individuati in un elenco e poi, nel
corso dell'anno, vengono ceduti tramite una serie di atti e la
definizione di modalità, che vengono descritte nella
deliberazione.
Il piano di dismissioni è composto di 2 parti: una è relativa a
tutti i beni immobili che già sono stati inseriti negli anni
passati e che hanno visto delle procedure infruttuose; per cui,
l'Amministrazione regionale, mantenendo la convinzione di non
poterli utilizzare, li introduce nel piano di dismissioni. A questo
elenco sono stati aggiunti 13 nuovi lotti e cercherò di fare una
elencazione sintetica, lasciando al Consiglio la facoltà di
chiedere dei chiarimenti.
Abbiamo un insieme di proprietà, denominate "Eredità Janin"
ubicate nel Comune di Arnad e sono relative a tutta l'eredità
giacente. Abbiamo la "Torre di Planaval" nel Comune di Arvier,
abbiamo 3 alloggi, 2 autorimesse e 1 magazzino in Corso Padre
Lorenzo nel Comune di Aosta, abbiamo dei terreni nel Comune di
Cogne, abbiamo la Caserma "La Lex Blanche" in Comune di Courmayeur,
il villaggio Pera Carrà in Comune di La Thuile, altri terreni
sempre in Comune di La Thuile, un terreno adiacente al villaggio
Pera Carrà, sempre in Comune di La Thuile, terreni in località
Villefranche nel Comune di Quart, ex polveriera nel Comune di
Valgrisenche, villaggio Surrier in Comune di Valgrisenche,
fabbricato ex "Alluver" in Comune di Verrès, terreni ex ENEL in
località Arolla.
Questo piano di dismissioni non è automaticamente un atto di
vendita, perché evidentemente lo stesso potrebbe poi non
concretizzarsi con vendite all'incanto, in quanto tutta una serie
di beni potrebbero essere di interesse di Comuni o di altri enti
pubblici, e qui abbiamo la normativa regionale che permette
l'acquisizione a titolo gratuito, previa deliberazione del
Consiglio comunale che individua una pubblica utilità, ed
eventualmente potrebbero esserci delle considerazioni che, fra il
piano di dismissioni approvato dal Consiglio regionale e
l'effettiva messa all'asta, possono emergere nell'ambito
dell'Amministrazione regionale. Ovviamente per i beni che hanno una
valenza storico-culturale, prima dell'effettuazione precisa
dell'asta ci sarà un passaggio: l'acquisizione del parere della
Sovrintendenza ai beni culturali.
Qualora questo piano di dismissioni sia seguito da aste
infruttuose, ricordo che l'articolo 13 della legge prevede la
possibilità di procedere a vendite con trattativa privata; questo
tipo di procedimento dovrà avere una sua pubblicità e quindi la
trattativa privata sarà comunque una trattativa che permetterà a
qualsiasi interessato di conoscere questo intendimento su annunci
sulla stampa locale, piuttosto che tramite qualsiasi altro mezzo
ritenuto idoneo dall'Amministrazione. È proprio a questo proposito
che, sempre a beneficio del Consiglio, evidenzio che all'interno
del piano di dismissioni esistono tutta una serie di beni già
contenuti nel piano di dismissioni del 2003, su cui sono in corso
le procedure per un'eventuale assegnazione a trattativa privata.
Questo vuol dire che, per una serie di beni inseriti nel 2003, i
quali hanno visto delle aste infruttuose, ci sono trattative
iniziate a seguito di una trattativa privata e dove su 11 lotti vi
sono state delle offerte da parte di privati.
Per l'assegnazione definitiva è in corso una procedura che ha
come punto fondamentale il rilascio del parere di congruità, quindi
le offerte devono essere considerate congrue. In questo tipo di
ragionamento ci sono valutazioni immobiliari e ci sono anche
valutazioni di opportunità, in quanto vi sono dei beni che
necessitano di manutenzione e di interventi, per cui la valutazione
è in senso generale e ci sono degli approfondimenti che devono
essere svolti, prima di definire l'assegnazione all'offerente.
Credo che già dalla discussione in commissione sia emerso qual è
l'intendimento di questa Amministrazione, che si trova a dover
gestire un numero importante di immobili, che devono avere
un'utilizzazione diretta e immediata, perché in caso contrario
presentano delle diseconomie, quindi via via su tutta una serie di
immobili devono essere definiti degli utilizzi; in caso contrario,
ci sarà un processo che porterà all'alienazione di questi beni.
Mi riservo di dare tutti i chiarimenti a seguito del dibattito
consiliare.
Presidente - La parola al Consigliere Tibaldi.
Tibaldi (CdL) - È sempre utile e anche piacevole sentire
l'Assessore che rispolvera i principi della legge n. 12/1997 e ci
rinfresca le idee, perché di anno in anno si possono anche perdere
certi riferimenti, e visto che la legge n. 12 prevede la
presentazione annuale di un piano, è bene che accanto al piano ci
venga ricordata qual è l'impalcatura normativa della legge e
soprattutto cosa si può fare.
Avremmo preferito sapere qualcosa di più su quella che è la
funzionalità di questi piani, perché - come è scritto anche nella
relazione di accompagnamento - quello odierno riprende in buona
parte dei lotti rimasti invenduti o non assegnati dal piano di
dismissioni 2003 (in particolare - come si legge -, 27 lotti sono
invenduti e non assegnati) mentre 12 lotti sono inseriti "ex novo",
dei quali l'Assessore ha fatto una puntuale elencazione...
(interruzione dell'Assessore Marguerettaz, fuori
microfono)
... 13, perché forse c'è l'emendamento, giustamente, 27 più
13.
Questa traslazione di anno in anno dal precedente all'attuale
indica che le dismissioni avanzano "a passo di lumaca", ovvero se
la Regione pianifica una certa quantità di lotti da dismettere e da
trasferire a privati, bisogna dire che l'impalcatura di questa
legge n. 12, oppure la burocrazia, non sono così spedite per
consentire un'accelerazione e quindi un conseguimento di questi
obiettivi che la Giunta si era proposta.
Il piano ci sembra, di anno in anno, sempre più ingolfato e i
numeri lo testimoniano, l'Assessore scuote la testa, ma quando
entreremo nel dettaglio, vorremo capire quali sono le ragioni a
suffragio di questa sua contrarietà alle mie affermazioni. Faccio
un esempio, la "Casa Lagnafietta", al punto 13: era già inserita
nel piano precedente, è un fabbricato giudicato in cattive
condizioni di manutenzione con relativa area di pertinenza, la
descrizione è identica a quella del piano precedente, però, a
fronte di offerte che potenzialmente c'erano per l'acquisto, ad un
certo punto la Regione l'ha sottratta da questo piano di
dismissioni perché sembrava che ci fosse un interesse
storico-archeologico da parte dei beni culturali, tanto che è stata
fatta una valutazione aggiuntiva approfondita da parte dell'ufficio
competente; oggi torna ad essere inserita in questo piano. Questo è
un esempio di assenza di chiarezza da parte dell'Esecutivo...
(nuova interruzione dell'Assessore Marguerettaz, fuori
microfono)
... no, era compreso nel piano, se guarda il piano precedente
c'era questo bene e non è stato poi messo all'asta, perché avete
dovuto fare delle valutazioni aggiuntive, in quanto era in odore di
interesse storico-artistico! Oggi torna in questo piano per la
dismissione.
È naturale che a fronte di esempi come questo, la dismissione
proceda "a passi di lumaca" e magari l'interesse di privati per
l'acquisizione di questi beni e l'interesse della pubblica
amministrazione di alleggerirsi di beni che sono dichiarati
inservibili per l'uso pubblico diventa difficile da conseguire.
Una prima considerazione è che questo è un piano ingolfato, ma
non solo, è anche un piano fortemente contraddittorio e anche qui
abbiamo un esempio che "calza a pennello". Mi riferisco al n. 17,
dove ad Arnad viene ceduta una porzione di terreno industriale.
Come mai, a fronte di richieste di privati di acquisire terreni
industriali per l'espansione della propria attività - cito
nuovamente il "caso Thermoplay" -, avete messo le mani avanti
dicendo: "dobbiamo decidere come Giunta quale strategia
intraprendere per dismettere i beni industriali", perché sembra che
ci sia un vincolo politico a monte, mentre qui non ci sono problemi
per dismettere una porzione di terreno industriale che, anche se
esigua come superficie, sta ad indicare che, quando si vuole, si
può fare? In questo caso "volere è potere", come si suol dire, per
dismettere questa porzione di terreno industriale, mentre in altri
casi, che costituiscono occasione di sviluppo, come per la
"Thermoplay", bisogna mettere in atto una procedura così complessa
che pare impossibile venderla al richiedente!
Noi chiediamo un po' di lumi su queste 2 caratteristiche dei
piani: la prima, che si ingolfano di anno in anno per l'accumulo di
lotti immobiliari che restano invenduti e, l'altra, che si colgono
contraddizioni macroscopiche come quelle da me appena citate, che a
nostro avviso potrebbero essere evitare con un po' di buon
senso.
A queste nostre perplessità chiediamo all'Assessore di fornirci
risposte concrete e sostanziose.
Presidente - La parola la Consigliera Squarzino Secondina.
Squarzino (Arc-VA) - Abbiamo discusso a lungo in commissione su
questo piano, quindi non sto a ridire tutto quanto ci siamo già
detti.
Vorrei solo qui ricordare un elemento che a me sembra "faccia a
pugni " con la parola "piano", è la casualità con cui i vari
interventi vengono messi, nel senso che mi sembra di aver capito
che una serie di beni vengono messi perché c'è un acquirente che si
dichiara disponibile a prenderli: allora, di fronte all'acquirente
disponibile, si mette il bene nel piano. Facevo notare che un piano
dovrebbe avere un altro significato; si dovrebbe fare un elenco dei
beni inutilizzati in modo che tutti i possibili acquirenti vi
possano accedere, altrimenti mi sembra che quel minimo di
correttezza sull'informazione venga meno. Mi sembra che ciò non sia
avvenuto, perché non vengono messi in elenco tutti i beni
possibili, ma solo quelli per i quali un acquirente ha dimostrato
una propria disponibilità. Sono ben contenta che gli acquirenti
possibili segnalino terreni a cui sono interessati, ma sarebbe
utile che ci fosse questo elenco di possibili beni, in modo che
tutti possano conoscerlo e verificare se c'è o meno una
disponibilità!
Ci sono poi alcuni beni che ritengo non debbano essere messi in
un piano di dismissioni, l'ho già detto in commissione e lo ripeto
qui; sia la "Casa Lagnafietta", sia la "Torre Plavanal", non devono
essere messi in vendita, per 2 motivi: la "Casa Lagnafietta",
perché quello è un esempio tipico di testimonianza di
un'architettura e credo sarebbe giusto che la Sovrintendenza
mettesse, lì, dei vincoli ben precisi; in attesa che la
Sovrintendenza si decida ad esprimere un parere, togliamola dal
piano, è inutile farla vedere se poi, per caso, la Sovrintendenza
esprimesse un parere positivo rispetto a questo bene! Lo stesso
discorso vale per la "Torre Planaval".
Per quanto riguarda tale torre, voglio far notare che i soldi
pubblici sono stati dati ad un privato che voleva fare un'azione di
ristrutturazione, dopodiché il privato, cambia idea e vende al
pubblico il bene ristrutturato con soldi pubblici. La Regione lo
ricompra, dopo un po' di anni decide che non le serve e lo
rivende!
Per questo motivo dicevo prima che c'è una casualità nel
predisporre tale piano, perché o c'è da parte della Regione - nel
momento in cui dà dei contributi perché alcuni edifici interessanti
siano rimessi in sesto e resi fruibili - un progetto affinché
questi beni siano veramente fruibili - allora deve essere il
privato che ha usufruito di questi beni pubblici che deve
continuare ad utilizzare questo bene -, altrimenti che senso ha che
la Regione, con i soldi di tutti, prima aiuti il privato a farsi
bella la casa, quando questo non è più interessato rivende alla
Regione il bene che ha naturalmente un valore maggiore perché la
Regione vi ha messo i soldi perché quel bene potesse essere più
fruibile, dopodiché la Regione lo rivende e magari a quello stesso
privato che prima già glielo aveva venduto...! Credo che occorra
fare una programmazione di cosa si vuole fare quando si comperano
dei beni, perché non credo che debbano essere comperati per essere
venduti successivamente!
Chiediamo che su questi 2 beni, la "Casa Lagnafietta" e la
"Torre Plavanal", si sospenda per un anno l'inserimento nel piano
di vendita e si facciano delle riflessioni per vedere come
utilizzarli. Visto che ogni anno si fanno questi piani e che le
procedure sono così lente, credo che nessuno è danneggiato se si
aspetta un anno ancora per riflettere su questi 2 beni. In questo
senso presentiamo un emendamento: per chiedere di toglierli.
Si dà atto che il Vicepresidente Nicco si assenta dalle ore
19,33.
Presidente - Non vi sono altri interventi, dichiaro chiusa la
discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Sotto alcuni aspetti il collega Tibaldi
ironizzava nel richiamo della legge, però non credo sia
inopportuno, perché, se andiamo a rivedere il comportamento del
Governo, questo è completamente in linea con gli indirizzi della
legge, e lo dico soprattutto per il ragionamento fatto dalla
Consigliera Squarzino quanto al metodo.
Il metodo è evidentemente non costruito a tutela degli interessi
del privato, ma a tutela degli interessi dell'Amministrazione
regionale, la quale individua i beni che non hanno una possibilità
di essere utilizzati. Sfido qualsiasi Consigliere ad individuare un
bene immobile che non ha interesse per l'Amministrazione in
generale, tutti i beni hanno un interesse! Il problema è la
possibilità di utilizzarli.
Quello che è stato fatto dalle strutture regionali è individuare
una serie di beni che, a prescindere dal loro valore economico,
storico, culturale, non hanno la possibilità di essere utilizzati;
dopodiché l'inserimento o meno nel piano di dismissioni ha anche
dei risvolti di tipo economico. Inserire o non inserire nel piano
di dismissioni ed esperire delle aste non è ininfluente, ma costa,
perché su tutta una serie di beni dobbiamo fare uno sforzo
comunicativo.
Ricordo che quest'anno, con l'avvio della legislatura, gli
uffici hanno fatto delle pubblicazioni che hanno inviato a tutte le
agenzie, ma non è una cosa da poco, perché anche l'Amministrazione
si deve adeguare a regole commerciali, che sono quelle che vedono
un'attività di comunicazione e un'attività di "marketing" come
tratto essenziale per la buona riuscita; quindi inserirli o non
inserirli discende dalla possibilità di vendere ed ecco perché se
vi sono questi beni che non hanno interesse per l'Amministrazione e
che sappiamo avere un interesse per i privati, abbiamo la speranza
di vedere una riuscita positiva del tentativo di vendita. Le cose
perciò non sono una rincorsa dell'interesse privato, ma il
contrario, ovvero il perseguimento dell'interesse pubblico. Detto
questo, quindi il metodo e le finalità sono quelli della legge, non
c'è casualità, ma c'è un certo tipo di percorso.
Sono persino d'accordo sul fatto che sarebbe interessante poter
dare una pubblicazione di tutti i beni di proprietà
dell'Amministrazione regionale che non possono servire, però
rischiamo di fare una confusione incredibile perché abbiamo dei
limiti fisiologici per gli uffici per fare tutta una serie di
operazioni. Dico questo, cercando di dare una risposta al
Consigliere Tibaldi, perché è ingiusto dire che i beni individuati
nel 2003 siano "tout court" ripresentati! Sono, è vero,
ripresentati, ma nella mia ripresentazione ho anche specificato che
per tutta una serie di beni abbiamo delle trattative in corso, e li
elenco: il fabbricato di Via Carrel in Comune di Aosta, la porzione
di fabbricato in Via Abbé Gorret, la porzione fabbricato "Sorelle
Ferretti", la porzione Vecchio Mulino in Comune di Aymavilles, ex
"Casa Willien" in Comune di Bard, Château Royal in Comune di Cogne,
porzione fabbricato in Comune di Fontainemore, complesso
immobiliare in Comune di La Thuile, albergo Grand Combin in Comune
di Valpelline. Su tutti questi beni abbiamo esperito quella seconda
possibilità prevista dalla legge n. 12, che è quella della
trattativa privata e la trattativa privata, rispetto all'asta, cosa
prevede? Prevede la possibilità per gli interessati di offrire un
prezzo svincolato dal valore definito dalle strutture.
È chiaro che per definire la cessione è necessario fare una
valutazione suppletiva, che porti ad una valutazione di congruità;
è chiaro che in questa valutazione di congruità vengono introdotti
elementi in più rispetto ad una semplice valutazione di superfici,
ma c'è un discorso di convenienza dell'ente. Se paradossalmente -
io spero, incrocio le dita! - qualcosa abbiamo venduto, non lo so
se posso dire fortunato o meno, ma la casa di S. Romolo in Sanremo
che erano anni che aspettava di essere venduta, con questo sforzo
di comunicazione è stata venduta...
(interruzione del Consigliere Tibaldi, fuori
microfono)
... io non l'ho citato per evitare... però sto parlando di
diverse centinaia di milioni di vecchie lire! Se dovessero andare
in porto queste cessioni, che hanno visto un interesse da parte dei
privati, avremmo sensibilmente migliorato la situazione del piano
di dismissioni.
La "Casa Lagnafietta" è un fabbricato che mi pare - non sono un
esperto in beni culturali - non sia censito né come bene documento
né come monumento. È un fabbricato rurale, di particolare pregio,
ne convengo, ma non è stata esperita l'asta, è stato indicato nel
piano dismissioni; dopodiché, nell'ambito delle verifiche sia dal
punto di vista della Sovrintendenza sia dal punto di vista
catastale, perché su questi beni ci sono una serie di problemi per
quanto riguarda pertinenze e servitù... non c'erano le
condizioni...
(nuova interruzione del Consigliere Tibaldi, fuori
microfono)
... no, non sono "ex ante", lo dice lei! Senza un'indicazione da
parte del Consiglio, gli uffici non possono procedere autonomamente
nel fare l'operazione, sarebbe mettere il cosiddetto "carro davanti
ai buoi"! La "Casa Lagnafietta" non ha avuto l'anno scorso un'asta
che è stata infruttuosa, è stata inserita e approvata dal
Consiglio...
Dal punto di vista dei terreni industriali, mi permetto di fare
un'osservazione. Non c'è, in via di principio, l'impossibilità di
vendere dei cespiti industriali, c'è una valutazione che ricordo al
Consigliere Tibaldi: se metto in vendita e metto nel piano di
dismissioni un bene industriale utilizzato da un'impresa, non è
detto che l'impresa poi risulti aggiudicataria, perché va all'asta,
quindi andremmo ad introdurre un elemento di disturbo che potrebbe
mettere a repentaglio l'attività. Questi terreni industriali non
sono terreni occupati, sono prossimi all'attività dell'ex "Olivetti
I-Jet", ma non sono occupati, quindi se vi è un interesse di
qualche operatore industriale, lo mettiamo nelle condizioni senza
creare un disturbo a nessuno.
Ecco qual è la preoccupazione ed ecco qual è la filosofia della
nostra legge, che abbiamo sottoposto all'attenzione del Consiglio,
dove vogliamo andare a trovare degli strumenti per poter alienare
dei cespiti industriali senza creare delle situazioni che
potrebbero in teoria mettere in discussione delle realtà
produttive.
Sull'emendamento per togliere da questo elenco la "Casa
Lagnafietta" e la "Torre Plavanal", esprimo dei dubbi, perché ad
esempio la "Torre Plavanal" è stata oggetto di interesse da parte
del Comune di Arvier, è un interesse che ormai è diventato una
leggenda, sono anni, ma, anche lì, o c'è un impegno oppure si fanno
solo parole! Qui, come molti di voi mi hanno ricordato su altre
questioni, il tempo non è un fattore neutro; il fatto di rinnovare,
anno dopo anno, delle intenzioni e non manifestarle, porta a
qualcosa che è frutto di una legge fisica - la forza di gravità - e
vengono giù; quindi la "Casa Lagnafietta" - come ha visto nella
relazione - è una casa in pessime condizioni, sta cadendo, così
come la "Torre Plavanal", se continuasse l'incuria e una situazione
di non utilizzo, subirebbe la stessa sorte.
A questo punto, se c'è qualcuno che ha un effettivo interesse si
faccia avanti, non esperiremo le aste e daremo corso ad un percorso
migliore rispetto alla vendita: se ci fosse un uso pubblico, ma
saremmo i primi ad esserne contenti, fra l'altro è previsto per
legge. Se qualcuno di natura pubblica ha un interesse, lo manifesti
e troverà una risposta sollecita da parte del Governo e delle
strutture della Giunta. Ricordo che la "Torre Plavanal" è stata
ristrutturata con finalità abitative, quindi diventa difficile
immaginare un uso pubblico, a meno che non si voglia fare un uso
particolare per la rappresentanza o come foresteria; le nostre
strutture non hanno individuato alcun utilizzo compatibile con le
esigenze regionali. Così come la "Casa Lagnafietta", al di là del
fatto che l'immobile è grazioso, non ha possibilità di un utilizzo
diretto da parte dell'Amministrazione. Ecco perché crediamo che
questo piano debba essere approvato con questa impostazione e,
qualora i Consiglieri possano sollecitare soluzioni diverse,
troveranno le porte aperte!
Presidente - Si procede alla votazione, ricordando che il piano
di dismissioni è stato approvato il 29 marzo dalla II Commissione
con voto di maggioranza e verrà posto in votazione con gli
emendamenti sostitutivi al punto 1, 2 e 6 e aggiuntivo punto 40
allegati all'atto.
Pongo in votazione l'emendamento proposto dal gruppo
dell'Arcobaleno, di cui do lettura:
Emendamento
"Togliere dall'elenco del Piano dismissione per l'anno
2004:
1. "Casa Lagnafietta", indicata con numero d'ordine
13;
2. "Torre di Planaval", indicata con numero d'ordine
3."
Consiglieri presenti: 27
Votanti e favorevoli: 3
Astenuti: 24 (Caveri, Cerise, Cesal, Charles Teresa, Comé,
Ferraris, Fey, Fiou, Frassy, Isabellon, Lanièce, Lattanzi, Lavoyer,
Maquignaz, Marguerettaz, Pastoret, Perrin, Praduroux, Rini,
Stacchetti, Tibaldi, Viérin Adriana, Viérin Laurent, Viérin
Marco)
Il Consiglio non approva.
Presidente - Pongo in votazione il piano di dismissioni
integrato dagli emendamenti allegati:
Consiglieri presenti: 27
Votanti e favorevoli: 21
Astenuti: 6 (Curtaz, Frassy, Lattanzi, Riccarand, Squarzino
Secondina, Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK