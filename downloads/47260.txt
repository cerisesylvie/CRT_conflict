Consiglio Regionale della Valle d'Aosta - Oggetto del Consiglio n. 3554 del 17 aprile 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
OPERE PUBBLICHE
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3554 del 17 aprile 2024 - Resoconto
OGGETTO N. 3554/XVI - Interpellanza: "Attività di prevenzione
di eventi franosi sulla strada statale n. 26".
Bertin (Presidente) -
Punto n. 38. Ha chiesto la parola
il consigliere Ganis, ne ha facoltà.
Ganis (LEGA VDA) -
Quest'iniziativa riprende in parte
quella presentata dal nostro gruppo in data 3 novembre 2022 avente
come oggetto: "Intendimenti in merito alla soluzione delle
problematiche lungo il tratto della Statale 26 ubicato nel comune
di Montjovet". Allora si evidenziava una complessità lungo il
tratto denominato "Montjovetta", tenuto conto dei molteplici lavori
di messa in sicurezza da parte di ANAS finalizzati appunto a
migliorarne la carreggiata e la viabilità. Ricordo che proprio in
questi giorni lungo il tratto summenzionato è presente un
cantiere.
Come abbiamo più volte sottolineato, il traffico lungo
quest'arteria stradale negli ultimi anni è cresciuto moltissimo, un
motivo in più è dato sicuramente dalla chiusura del tratto
ferroviario Torino/Aosta che riversa sulla Statale 26 gran parte
del transito veicolare. Ricordo che la Statale 26 rappresenta un
punto di passaggio importante che collega il nostro capoluogo con
il vicino Piemonte e che la sua chiusura, seppur breve, può creare
problemi ai cittadini, a imprese e a tutti i turisti che visitano
la nostra regione.
Proprio in queste ultime settimane, esattamente il 1° aprile
2024, il tratto della strada statale n. 26 della Valle d'Aosta, al
chilometro 65 nel comune di Verrès, è stato chiuso in entrambe le
direzioni a causa di una frana; sono cadute delle pietre e detriti
dal versante sopra il tratto stradale bloccando così la
circolazione. Grazie a un pronto intervento delle squadre ANAS, in
tempi brevi il tratto è stato riaperto ma è chiaro che il problema
persiste. Ricordo che sono anni che lungo questo tratto di strada
durante eventi atmosferici estremi si manifestano piccole frane,
per fortuna, ma che creano una serie di problemi agli
automobilisti, una pericolosità che ANAS e la nostra
Amministrazione regionale sono a conoscenza da tempo. Per questo
motivo il sottoscritto interpella il Governo regionale per
conoscere se si sia già provveduto o sia intenzione procedere a
un'attività di monitoraggio completo dei versanti che incombono
sulla strada statale 26 al fine di prevenire attività franose.
Presidente -
Risponde l'assessore Sapinet.
Sapinet (UV) -
L'iniziativa del collega Ganis, che
ringrazio, consente di dare evidenza dell'impegno
dell'Amministrazione regionale per garantire, per quanto di
competenza, la circolazione sulla strada statale 26, sulle altre
viabilità regionali avevamo posto l'attenzione nello scorso
Consiglio, ma garantire la percorribilità e la sicurezza di
quest'importante rete viabile è per l'Amministrazione regionale da
sempre una priorità ovviamente e la temporanea chiusura della rete
ferroviaria Aosta/Chivasso non può che rafforzare questo
concetto.
Per quanto riguarda l'interpellanza, è importante chiarire che
la responsabilità per la mitigazione del rischio idrogeologico nel
territorio della nostra Regione è condivisa tra diversi enti, in
particolare la Regione ha una responsabilità diretta per mitigare
il rischio sulle infrastrutture regionali, come le viabilità
regionali, sui beni di sua proprietà, come stabilito dalla legge
regionale n. 5/2001. In linea con il principio di sussidiarietà, la
Regione interviene a supporto dei Comuni, fornendo assistenza
finanziaria e progettuale per la mitigazione del rischio o
intervenendo direttamente, quando i Comuni non sono in grado di
farlo a causa della complessità e delle risorse finanziarie
necessarie. La legge dello Stato e una consolidata giurisprudenza
stabiliscono che la sicurezza delle infrastrutture è responsabilità
dei soggetti proprietari o concessionari; questo include le società
concessionarie autostradali, RAV e SAV, RFI e molti altri soggetti.
ANAS ha il compito di eseguire gli interventi necessari alla
mitigazione del rischio idrogeologico sulle proprie infrastrutture,
utilizzando le proprie risorse finanziarie, tuttavia ANAS ha agito
non sempre direttamente, intervenendo con le proprie forze in
alcuni casi e richiedendo un intervento regionale in altri. Nel
nostro territorio, che sappiamo bene essere particolarmente
soggetto a fenomeni di dissesto, con una viabilità fortemente
compartimentata tra le vallate, la Regione è intervenuta a volte
direttamente per limitare i tempi di chiusura delle strade, questo
per minimizzare l'impatto negativo sulla nostra economia e
garantire un rapido ritorno alla normalità. Un esempio che
ricordiamo bene è la strada statale n. 26 nel comune di
Pré-Saint-Didier, che è stata riaperta rapidamente a gennaio 2023
grazie all'intervento tempestivo delle strutture regionali dopo il
sinistro del Natale del 2022. Inoltre in molte occasioni negli
ultimi anni la Regione ha messo a disposizione di ANAS i propri
tecnici per accelerare le valutazioni geologiche in caso di
dissesti che interessavano direttamente la sede stradale. Per
garantire tempi di intervento più certi e trasparenti, è stato
avviato un dialogo con ANAS, l'obiettivo è ottimizzare la
collaborazione tra i nostri enti durante le fasi di studio, durante
le fasi di progettazione e di realizzazione degli interventi di
mitigazione del rischio idrogeologico. Ci aspettiamo che questo
dialogo si concretizzi presto in un accordo a seconda dei tempi
amministrativi di approvazione di ANAS; l'accordo riguarderà le
modalità di gestione delle azioni di mitigazione e prevenzione di
un rischio che ha un impatto significativo, come ricordava anche
lei, sulla nostra regione.
Riguardo al quesito posto, è importante chiarire cosa si intende
per monitoraggio completo dei versanti che incombono sulla strada
statale n. 26 al fine di prevenire le attività franose. L'attività
conoscitiva condotta per la redazione degli ambiti inedificabili
per frana, oltre che per inondazione, colata di detrito e valanghe,
ha comportato la completa mappatura dell'intero territorio
regionale rispetto all'esistenza di condizioni tali da evolvere in
movimenti franosi. Tali cartografie sono pubbliche e sono
ovviamente a disposizione anche di ANAS, che ne usufruisce. Per i
siti dove sono stati condotti studi specifici di approfondimento,
in particolare in caso di eventi, sono disponibili anche ulteriori
informazioni di approfondimento delle situazioni. Tuttavia con le
frane poi non è possibile attivare un monitoraggio che individui i
tempi e i modi di evoluzione di un fenomeno, al massimo è possibile
monitorare porzioni limitate di una parete per misurare eventuali
spostamenti ed individuare fenomeni di aumento delle accelerazioni,
sintomi di possibili distacchi, e questi sono già in atto. Queste
attività sono svolte da sempre dagli uffici regionali che cercano
di coinvolgere il proprietario dalle infrastrutture potenzialmente
coinvolte dal dissesto. Il coinvolgimento del proprietario
dell'infrastruttura è determinante per acquisire le informazioni
necessarie di eventuali segnali che accadono e che possono essere
indicativi di dissesti, pertanto riteniamo che la strategia
migliore sia rafforzare sempre di più le sinergie operative con
ANAS attraverso un accordo di collaborazione specifico. Questo ci
permetterà di coordinare i tempi di interventi di ANAS e di
coordinare altre attività sinergiche di controllo del territorio
nell'interesse della collettività valdostana.
Approfitto dell'occasione per ricordare le strutture che
intervengono e che collaborano tra loro al fine di dare concretezza
all'organizzazione che la Regione pone a servizio della nostra
comunità al fine di garantire elevati standard di sicurezza, al
fine un po' di fare anche chiarezza su chi fa cosa in caso di
sinistri. Per una prima emergenza interviene il Dipartimento di
Protezione civile e vigili del fuoco con le varie componenti, in
particolare anche con la struttura Interventi operativi. A questi
poi subentrano i tecnici e le competenze del Dipartimento
programmazione e risorse idriche e territorio, in particolare la
struttura Attività geologiche per quanto riguarda gli eventi
franosi e la struttura Opere idrauliche per quanto riguarda gli
interventi che interagiscono con i corsi d'acqua, ovviamente con il
coinvolgimento degli enti gestori, come dicevamo, delle
infrastrutture, che possono essere ANAS, RFI, Autostrade o Enti
locali, o delle strutture che la gestiscono, per la rete di strade
regionali, il Dipartimento infrastrutture e viabilità e la
struttura Viabilità e opere stradali; a completamento del quadro
infine, per quanto riguarda invece le infrastrutture irrigue
agricole o forestali, la competenza è della struttura Sistemazioni
montane del Dipartimento risorse forestali e Corpo forestale
valdostano dell'Assessorato dell'agricoltura.
Presidente -
Per la replica, la parola al consigliere
Ganis.
Ganis (LEGA VDA) -
Grazie Assessore per la risposta e per
l'impegno profuso. Ringrazio anch'io tutte le strutture che
intervengono in caso di questi tipi di eventi, l'ha ricordato bene
lei, l'ha ricordato anche l'assessore Marzi allora e una serie di
interventi sono stati appunto eseguiti direttamente
dall'Amministrazione regionale. Le ricordo che per chi vive in
Bassa Valle lungo il summenzionato tratto è quasi una normalità
imbattersi in queste chiusure improvvise, molte volte dettate, come
ha detto lei, dagli agenti atmosferici avversi, quindi queste
piogge torrenziali. L'ANAS, vista l'elevata criticità del tratto
stradale, compreso quello della Montjovetta, ha effettuato una
serie di importanti interventi di consolidamento, ma anche di
integrazione a opere che sono già state fatte precedentemente.
Purtroppo - e le dico purtroppo - oggi ci sono ancora dei problemi
lungo il tratto summenzionato, quindi occorre, a nostro avviso,
intervenire con azioni preventive perché lungo il tratto
summenzionato esistono ancora delle situazioni di pericolo, quindi
ben vengano tutte le iniziative volte a mettere in sicurezza il
tratto stradale n. 26 supportate da un'attività preventiva di
monitoraggio e, come ha detto lei giustamente, di cooperazione con
ANAS.
Come gruppo, continueremo a vigilare su questa tematica perché i
cittadini valdostani devono poter circolare in tutta sicurezza
lungo le nostre strade.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK