Consiglio Regionale della Valle d'Aosta - Oggetto del Consiglio n. 309 del 25 gennaio 1984 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 309 del 25 gennaio 1984 - Resoconto
OGGETTO N. 309/VIII - CESSIONE IN SUBAPPALTO DI OPERE
PUBBLICHE REGIONALI RECENTEMENTE APPALTATE.
(Interpellanza).
PRESIDENTE
: Do lettura dell'interpellanza in oggetto
presentata dai Consiglieri Mafrica e Bajocco:
INTERPELLANZA
In data 17 giugno 1983 la Giunta regionale approvava le
deliberazioni con cui venivano banditi gli appalti a licitazione
privata di tre opere pubbliche dal rilevante costo per la
Regione:
1)
con deliberazione 3921 veniva bandito l'appalto del
1° lotto di lavori di costruzione del parcheggio sito in Via
Carrel, in Aosta, per £ 4.67.10.342 (costo preventivo per l'intera
opera £ 8.100.000.000);
2)
con deliberazione 4100 veniva bandito l'appalto dei
lavori di costruzione dell'ala nuova dell'Ospizio di Carità di
Aosta, per £ 3.701.000.00 di soli lavori edili;
3)
con deliberazione 4102 veniva bandito l'appalto per
la costruzione di una piscina coperta con palestra in Comune di
Verrès, per l'importo di £ 5.00.000.000 per i soli lavori a base
d'asta (costo complessivo £ 6.500.000.000).
La gara d'appalto per la costruzione del parcheggio di Via
Carrel veniva vinta dall'Impresa SO. GE. CO di Cuorgné, i lavori
per l'Ospizio di Carità venivano attribuiti all'Impresa
"Raggruppamento Freydoz-Mantelli"; la costruzione della piscina di
Verrès veniva aggiudicata all'Impresa S.Altinera di Torino.'
Stranamente, per tutti e tre i lavori, che sono quelli di maggiore
importo appaltati dalla Regione nel corso del 1983, le Imprese
vincitrici hanno in seguito ceduto il proprio appalto ad altre
imprese.
Dalla deliberazione 5916 del 7.10. 1983 si apprende infatti
che l'appalto per la costruzione della piscina di Verrès è stato
ceduto dalla S. A.Itinera di Torino all'impresa Follioley Giuliano
di Pont-St.-Martin, che si è dichiarata disposta ad accettarlo agli
stessi prezzi, patti, condizioni e ribasso d'asta praticato
dall'impresa vincitrice; dalla deliberazione 6197 del 21.10.1983 si
viene a sapere che l'appalto per la costruzione dell'Ospizio è
stato ceduto dal "Raggruppamento Freydoz-Mantelli" all'Impresa
"Meggiolaro" di Aosta; con deliberazione 6707 dell'11.1.183 anche
l'appalto per la costruzione del parcheggio pluripiano passa di
mano, essendo ceduto dall'Impresa SO.GE.CO. s.a.s di Cuorgné al
Raggruppamento Freydoz-SO.G.E.C.O.
Poiché appare singolare che per le tre opere pubbliche
regionali di costo maggiore si sia verificata la successiva
cessione dell'appalto dall'Impresa migliore offerente ad altra
Impresa,
I sottoscritti Consiglieri regionali
INTERPELLANO
l'Assessore ai Lavori Pubblici:
1)
per conoscere le ragioni di dette
variazioni;
2)
per sapere quali precauzioni abbia assunto
l'Amministrazione regionale onde tutelare il pubblico interesse sia
nel corso delle gare d'appalto che nelle fasi successive.
PRESIDENTE
: La parola al Consigliere Mafrica; ne ha
facoltà.
MAFRICA - (P.C.I.):
Abbiamo notato una serie di fatti che
ci sono apparsi strani per ciò che riguarda gli appalti di opere
pubbliche regionali: in particolare, per le opere più importanti
appaltate nel 1983, cioè per il parcheggio di Via Carrel che ha un
costo preventivato di 8 miliardi e 100 milioni, per l'ospizio di
carità che sicuramente avrà un costo superiore ai 4 miliardi, per
la piscina con palestra di Verrès che dovrebbe avere un costo
complessivo di almeno 6 miliardi e mezzo, si è verificata una
procedura atipica. Cosa è successo? Le gare d'appalto di questi tre
lavori sono state vinte da tre ditte o raggruppamenti. Il
parcheggio di Via Carrel è stato attribuito all'Impresa SO.GE.CO.
di Cuorgné, l'Ospizio di Carità ha visto vincere l'appalto il
Raggruppamento Freydoz-Mantelli; la piscina di Verrès era stata
aggiudicata all'Impresa Itinera di Torino. Con successive delibere
di Giunta queste tre imprese o raggruppamenti hanno ceduto il loro
appalto ad altri gruppi o imprese o raggruppamenti agli stessi
patti, condizioni, prezzi. C'è stata, per tutte e tre le principali
opere appaltate nell'83, questa procedura di cessione in
subappalto.
La piscina di Verrès dalla Itinera è poi stata aggiudicata
all'Impresa Follioley, l'Ospizio dal Raggruppamento
Freydoz-Mantelli è passato al Raggruppamento Freydoz-Meggiolaro, il
parcheggio dall'Impresa SO.GE.CO è passato al Raggruppamento
Freydoz-SO.GE.CO..
Noi vorremmo da parte dell'Assessore la spiegazione di questa
anomalia: cioè vorremmo sapere perché, per le tre principali opere
appaltate nell'83, si è verificato questo fenomeno del subappalto,
che nell'insieme degli appalti si verifica molto raramente.
Vorremmo sapere quali precauzioni ha preso l'amministrazione
regionale sia nella prima fase, quando queste opere sono andate in
appalto, sia nella fase successiva, quando c'è stata la cessione ad
altre imprese dell'appalto stesso, per tutelare gli interessi
dell'Amministrazione stessa.
PRESIDENTE
: La parola all'Assessore ai Lavori Pubblici
Chabod; ne ha facoltà.
CHABOD - (D.C.):
Per l'appalto dell'Ospizio di Carità
erano state invitate 23 imprese, per la piscina di Verrès 28, e
così anche per il parcheggio.
I ribassi d'asta sono stati 14,97 per l'Ospizio, 18,85 per la
piscina e il 24,58 per il parcheggio.
Innanzitutto vorrei precisare che nei casi in esame la sola vera
sostituzione - l'ha già detto anche Mafrica - del contraente,
intendendosi come tale la stipulazione del contratto di appalto,
con impresa totalmente diversa da quella aggiudicataria, si è
verificata solamente nel caso Itinera-Follioley per il lavoro della
piscina di Verrès. Negli altri casi, invece, pur trattandosi sempre
di cessione di appalto, in quanto la persona giudicata contraente
originario è cambiata, si è avuta nel primo caso, per l'Ospizio di
Carità, la semplice sostituzione di un membro del Raggruppamento,
l'Impresa Mantelli con l'Impresa Meggiolaro, rimanendo sempre
capogruppo l'Impresa Freydoz, nel secondo caso, per il parcheggio
pluripiano, il successivo raggrupparsi dell'Impresa aggiudicataria
SO.GE.CO. con l'Impresa Freydoz S.p.A..
Ricordando che i raggruppamenti temporanei delle imprese sono
stati riconosciuti con legge 8.8.1977 n. 584, si precisa che le
cessioni di cui sopra sono state attuate in base all'art. 334 della
legge 20.3.1965 n. 2248 che cito testualmente: "Occorrendo il caso
che il deliberatario, nell'atto della stipulazione del contratto
definitivo, volesse cedere il suo appalto ad altro imprenditore,
l'amministrazione ha diritto di rifiutarsi se il nuovo appaltatore
non riunisce i requisiti che lo avrebbero fatto ammettere all'asta
per la medesima impresa".
Nei casi qui in discussione le imprese subentranti o entranti
erano senz'altro in possesso dei requisiti per l'ammissione della
gara, prova ne sia il fatto che erano già state invitate alla
stessa.
Relativamente al punto 2 dell'interpellanza faccio presente che
il pubblico interesse pre e post licitazione è tutelato dalle leggi
dello Stato alle quali ci si è attenuti. Nella fattispecie le
licitazioni erano soggette alle leggi sugli appalti europei
8.8.1977, n. 588 come successivamente modificata, e il metodo di
gara adottato è stato quello del punto c) dell'art. 24, introdotto
con legge 10.12.1981 n. 741, metodo delle medie ammesso al 50%
delle partecipazioni e miglior offerenti, aggiudicazione
all'impresa la cui offerta più si avvicina per difetto alla media
delle offerte ammesse.
PRESIDENTE
: La parola al Consigliere Mafrica; ne ha
facoltà.
MAFRICA - (P.C.I.):
La relazione svolta dall'Assessore è
stata di tipo burocratico, ha ricordato le leggi in vigore e in
sostanza ha affermato che tutto si è svolto secondo le procedure
previste: però non ci ha dato nessuna spiegazione sul perché si
siano verificati questi passaggi per queste particolari opere,
cioè, non ha aggiunto nulla a quanto già presumevamo, perlomeno, di
sapere. Quindi noi ci teniamo i nostri dubbi e verificheremo il
seguito delle operazioni relative a questi lavori.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK