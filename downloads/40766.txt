Consiglio Regionale della Valle d'Aosta - Oggetto del Consiglio n. 91 del 3 ottobre 2018 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 91 del 3 ottobre 2018 - Resoconto
OBJET N° 91/XV - Communications du Président de la
Région.
Fosson (Président) -
Point 2 à l'ordre du jour. La parole
à Madame le Président de la Région.
Spelgatti (LEGA VDA) -
Avrei voluto iniziare questa
giornata raccontando gli sviluppi del contenzioso su Roma per
aggiornarvi: lo farò molto brevemente, ma poi finalmente sarà ora
di prendere la parola e di parlare di altro.
Parliamo del contenzioso romano. Abbiamo le udienze fissate a
novembre e le interlocuzioni, sia con la parte tecnica del
Ministero dell'economia e delle finanze, sia con la parte politica
del Ministero delle autonomie e soprattutto del Ministero delle
finanze, stanno procedendo. Quindi il dialogo e il confronto stanno
procedendo in maniera molto intensa. Adesso siamo in piena fase di
trattative, per cui non ci sono novità sostanziali da poter
comunicare, proprio perché siamo in una fase di piena
trattativa.
Però a questo punto urge che io dica qualcosa! Oggi è per noi
una bellissima giornata di sole - con il "noi" intendo parlare di
una parte del governo e stavolta parlo anche per la Lega - una
bella giornata tranquilla dove finalmente possiamo fare il punto
della situazione di questi tre mesi, perché sta venendo fuori agli
occhi di tutti, soprattutto agli occhi dei valdostani, tutto quello
che è accaduto in questo periodo. In questi tre mesi io mi sono
chiusa in un silenzio totale. È vero che non amo i riflettori, è
vero che non amo parlare con i giornalisti, ma è anche vero quello
che tutti sanno: tre anni di battaglie in consiglio comunale, una
quantità enorme dal 2013 di comizi con la Lega ovunque; di certo
stare zitta non fa parte del mio ruolo. Eppure c'è stato un
silenzio totale, un silenzio assoluto, non solo la parte mia, ma da
parte di tutti i membri Consiglieri della Lega che siedono su
questi banchi. Ma la Lega di lotta, la Lega che combatte dov'è
finita? Non abbiamo aperto bocca in tutti questi mesi. Abbiamo
aperto bocca per rispondere a tutto quello a cui dovevamo
rispondere, abbiamo lavorato sodo, eppure c'è stato un attacco
inaudito da parte di tutti gli altri Consiglieri nei nostri
confronti. C'è stato un continuo attacco e noi siamo stati zitti.
Abbiamo continuato a lavorare a testa bassa, silenziosi, non
abbiamo mai risposto neanche a tutti gli attacchi di pseudo-testate
giornalistiche che ogni giorno ne inventavano una nuova. E noi in
silenzio, zitti, perché abbiamo un'incrollabile fede nei
valdostani!
Abbiamo un'incrollabile fede nel nostro compito. Quello stesso
che i valdostani ci hanno dato, un compito di responsabilità, un
compito di pensare al futuro, di guardare a quello che noi possiamo
fare per questa Valle, a cercare di stare fermi in silenzio, non
essendo noi a cercare di smantellare una maggioranza che abbiamo
messo in piedi, perché crediamo che si debba lavorare, guardare al
futuro e guardare alla nostra agricoltura, al nostro turismo, al
nostro artigianato, alla meraviglia di questa Valle che ha tutte le
possibilità di rialzarsi, di guardare avanti, senza stare a dare
colpe all'uno o all'altro di quello che è stato il passato, perché
a noi il passato non interessa. A noi interessa guardare avanti, a
noi interessa fare quello per cui siamo stati chiamati qui, con
senso di responsabilità. Per cui noi non abbiamo neanche tentato di
difenderci, abbiamo tentato semplicemente di stare in silenzio e di
cercare di lavorare e di apportare quel cambiamento che dobbiamo
fare e per cui siamo stati chiamati dai cittadini a sedere su
questi banchi. E, con grande senso di responsabilità, questo
abbiamo fatto. Eppure abbiamo assistito a degli attacchi fuori
misura, abbiamo assistito nei confronti dell'Assessore a degli
attacchi indegni di un Consiglio che voglia definirsi tale.
La nostra linea è stata sempre la stessa, la linea
dell'Assessore è stata sempre la stessa. L'Assessore ha parlato
pochissimo, dicendo sempre le stesse cose. La risoluzione che è
stata firmata - forse siete voi che non avete capito che cosa è
stato sottoscritto - è l'impegno che l'Assessore ha rispettato e
che ha portato avanti come un mantra dall'inizio di questo suo
mandato. L'obiettivo chiaramente è sempre e solo lo stesso: quello
di salvare la casa da gioco, quello di rispettare esattamente le
leggi e quindi di sottoscrivere un bilancio, spendere dei soldi dei
cittadini valdostani rispettando le leggi, laddove siano rispettati
determinati requisiti. Questa è la linea: chiara, sempre la stessa
dall'inizio!
Oggi, nel nostro silenzio, non siamo stati noi a spaccare tutto
questo. Abbiamo chiesto ogni giorno di poter lavorare, così non è
stato, ma agli occhi di tutti emerge chiara una cosa: siamo
riusciti a compattare tutta la vecchia politica contro di noi.
Siamo riusciti a ricompattarvi tutti. Siete tutti contro di noi!
Eppure noi siamo stati in silenzio, siamo stati tranquilli, abbiamo
lavorato, non abbiamo fatto sparate, non ci siamo difesi, non
abbiamo contrattaccato. Non abbiamo fatto niente. Siamo stati
semplicemente lineari. Questo ha fatto sì che voi siate qua a
urlare ogni giorno contro di noi. E la cosa più assurda è che
vedremo, durante lo svolgimento di tutti i punti all'ordine del
giorno, che siete voi a chiedere a noi su qualsiasi punto che cosa
abbiamo fatto.
La domanda che sorgerà nei cittadini valdostani pian piano e
sempre di più, come un'onda che travolgerà tutto quanto, sarà: ma
chi è stato al governo fino a ieri e chi ha creato ogni singola
situazione che porterete alla nostra attenzione e di cui oggi
venite a chiederci conto su come l'abbiamo risolta? Chi l'ha
creata: l'avete creata voi stando al governo o l'abbiamo creata noi
che siamo appena arrivati? Ogni singolo giorno e a ogni singola
iniziativa i valdostani cominceranno a porsi questa domanda. E
cominceranno a porsi la domanda: ma sono stati in grado di
lavorare, hanno potuto lavorare, hanno potuto fare quello che
volevano fare? I valdostani capiranno! E se non capiranno, comunque
noi abbiamo la coscienza a posto di chi guarda a degli ideali, di
chi guarda al futuro, di chi ha l'incrollabile certezza del fatto
che non importa quante mazzate ti prendi dietro la testa, non
importa quante ingiurie ti prendi, non importa il reagire per voler
dimostrare di essere più bravo, di essere capace, di voler
dimostrare qualche cosa. Noi non abbiamo bisogno di dimostrare
niente, non abbiamo neanche voluto difenderci e continuerò a non
farlo, perché non c'è bisogno, perché è il nostro silenzio che vi
sta portando a reagire in maniera convulsa come state facendo
adesso, con le vostre parole - con le vostre parole! con le vostre
parole! - che sono l'esatto contrario rispetto a quello che noi
abbiamo fatto.
Noi guardiamo avanti, noi continuiamo a lottare per i cittadini
valdostani, noi continuiamo a lottare per poter dare delle risposte
concrete. Risposte concrete! Non queste parole, perché la gente è
stufa di sentire solo parole, parole e parole! Per questo noi
stiamo zitti e in silenzio, con dignità di fronte a tutti gli
attacchi che ci rivolgerete. Noi continueremo con la nostra linea e
continueremo a lottare per poter dare delle risposte ai cittadini.
Non so chi sarà in grado di permetterci di farci fare questo, ma
non ha importanza, noi con dignità siamo qui. Avremmo potuto
tranquillamente sederci sui banchi dell'opposizione dal primo
momento, ma abbiamo voluto assumerci l'onere, pur sapendo di tutte
le difficoltà che avremmo incontrato, di cercare di cambiare le
cose e questo cambiamento, come si vede, non ce lo lasciate fare.
Il problema però è vostro!
Adesso voi continuerete con le parole: parole, parole e parole!
Ma non ha importanza. Noi siamo qui, fermi, determinati, perché nel
tempo il cambiamento arriverà! Perché i valdostani sanno che hanno
bisogno di risposte concrete e sono stufi di questo modo di fare
politica, sono stufi di questi giochi di palazzo, sono stufi di
questi giochi della politica. Hanno bisogno di sapere che cosa
faremo per le imprese, cosa faremo per il turismo, cosa faremo per
l'artigianato, per l'agricoltura, per dare delle risposte concrete,
cosa faremo per i nostri giovani che vanno via dalla Valle d'Aosta.
Questo i cittadini vorranno e noi, fermi, tranquilli, sereni e
determinati, andremo avanti.
Presidente -
Volevo solo sottolineare come in democrazia
il confronto è proprio basato sulle parole, sul dialogo e
quest'Aula vuole rispettare il confronto democratico pacato, ma il
confronto fa parte della logica democratica.
La parola al consigliere Bertschy.
Bertschy (UVP) -
Presidente Fosson, le voglio solo
chiedere se siamo ancora in Consiglio regionale o se siamo già in
campagna elettorale e in un'altra aula. Quello della presidente
Spelgatti è evidente che non è l'intervento del Presidente della
Regione, ma di un presidente di partito che parla ai valdostani
lanciando la sua ennesima campagna elettorale. A livello nazionale
la campagna elettorale la si fa contro l'Europa e contro i
migranti, qua la si fa contro quelli che non lasciano fare qualche
cosa alla Lega. Il problema è che la Lega ha dimostrato di non
saper fare niente.
Cara Presidente, la voce che circola nei corridoi è che lei può
essere avvocato, ma per ora non ha l'esperienza amministrativa per
gestire una macchina così importante come quella
dell'Amministrazione regionale: ha paralizzato il sistema! Lei ha
paralizzato il sistema. E non è questione di essere più o meno
bravi. Gestire una macchina così complessa è argomento complicato e
lei non si può permettere di venire qua a fare la vittima.
La vittima siamo noi e sono i cittadini che stanno aspettando
che voi facciate partire una macchina che avete fermato. Nei due
periodi di riferimento avete fatto almeno un centinaio di delibere
in meno di quelle che sono state fatte l'anno scorso. Siete fermi a
discutere della nomina di una società partecipata da due mesi.
Possiamo fare un elenco su tutto. I cinque dipendenti che ieri ha
incontrato l'assessore Aggravi io li ho incontrati il giorno prima;
e parliamo di Feletti, non di casinò. Possiamo fare l'elenco di
tutto.
Lei non usi quella poltrona per fare campagna elettorale, la usi
per amministrare. Sia corretta nei confronti delle persone che sono
state elette come lei. Io non so se la nostra è vecchia politica.
Io so che a Roma la Lega ha governato con Berlusconi e oggi siamo
in quella situazione. La politica è politica: vicino a lei ha un
vicepresidente che fa politica da quarant'anni e che io rispetto
per la sua carriera, per il lavoro che ha fatto, ma fa politica da
quarant'anni come la fanno tante persone qua dentro. Non si
permetta di dire che lei non riesce a fare delle cose, perché
qualcuno non gliele fa fare. Voi non fate delle cose per due
motivi: per questione di inesperienza e per questione di mancanza
di coesione sui temi. Ne ha citato uno prima, ma ne potremmo citare
a migliaia. Se oggi le famiglie valdostane che portano i bambini
all'asilo nido stanno risparmiando dei soldi, è per i provvedimenti
che abbiamo fatto noi, e risparmieranno 500 mila euro quest'anno!
Quindi non si permetta di dire che tutto quello che ha trovato non
funziona.
Siete andati su ogni palco quest'estate a fare discorsi di cose
preparate e fatte, ma lì non avete detto che tutto non funzionava.
È chiaro che uno che viene incaricato assessore o presidente si
trova le cose che funzionano e le cose che non funzionano. È quello
il ruolo del governo: gestire le cose che funzionano e migliorarle
ancora; prendere le cose che non funzionano e cercare di metterle a
posto. Ma smettetela di dire che la Valle d'Aosta è
tabula
rasa
e bisogna ripartire da zero. Ci sono tante cose che stanno
funzionando negli assessorati e altre che sono da fare. Però voi
avete bisogno di dire che solo voi siete capaci di fare le cose,
solo voi siete i migliori, solo voi parlate ai valdostani. Non è
questo il modo di affrontare una maggioranza (ma non è un problema
nostro) e non è il modo di affrontare colleghi che, come lei, sono
stati eletti e non hanno avuto l'ondata nazionale per prendersi i
voti, la campagna mediatica che avete avuto alle spalle; noi i voti
ce li siamo conquistati qui nei nostri territori.
Smettetela di fare le vittime, smetta di fare la vittima! Qui si
amministra, si governa e che sia chiaro, visto che parliamo di
mercimonio, collega Manfrin, che l'UVP non farà la stampella a
maggioranze zoppicanti, anzi, già ferme al distributore per fare
benzina. Mi pare che ci sia qualcuno che lo crede. Magari non la
avvisano di tutto, collega Manfrin, ma si capisce che siete un po'
confusi già nel vostro, pensate se poi potete occuparvi del resto!
Ma lei non si preoccupi della politica, poi la avviseranno.
Comunque l'UVP non farà da stampella a governi che sono fermi. Sia
chiaro!
Presidente -
La parola al consigliere Baccega.
Baccega (UV) -
Ho chiesto la parola per la prima volta,
perché sono fortemente indignato dalle parole della presidente
Spelgatti, perché ancora non ha chiesto scusa ai valdostani, non ha
chiesto scusa rispetto a un'affermazione pesantissima che ha fatto
ai valdostani e viene qui a dirci che lei ha una fede incrollabile
nei valdostani.
La Presidente ci dice che si è chiusa nel silenzio totale. Io ho
preso atto di questo parziale silenzio e poi entrerò nel merito di
momenti in cui non è stata silente, ma ha attivato la sua campagna
elettorale, forte di una campagna elettorale che è ancora in corso
a livello nazionale, promossa dal suo mentore Salvini. Perché c'è
una forte mancanza di argomenti per poter comunicare, una mancanza
dovuta alle cose non fatte, una mancanza di presenza sul
territorio, una mancanza di presenza sui dossier. Avete tagliato
nastri tutta l'estate su cose che abbiamo messo in piedi noi: bello
così!
Non potete dire assolutamente che è colpa degli altri, perché
abbiamo appena approvato un bilancio nello scorso Consiglio,
durante il quale l'assessore Aggravi ha detto che era fatto bene,
un bilancio che ha riassunto tutti i percorsi che sono stati fatti
nel 2017, ma adesso c'è il bilancio del casinò che vi mette in
difficoltà e allora diciamo che è colpa degli altri. L'unica volta
che ha parlato, Presidente, rispetto al casinò ha detto che l'unico
modo per salvarlo era di sostituire l'amministratore unico con un
consiglio di amministrazione di amiche e amici degli amici. Questo
non ci è piaciuto, non è questo il modo.
Voglio tornare su quello che sarebbe stato l'oggetto delle
mancate comunicazioni. Non è vero che lei è stata silente! Perché,
sull'onda del salviniano pensiero, lei il 27 luglio annunciava alla
Valle d'Aosta in pompa magna: annullata l'assegnazione di nuovi
migranti grazie al tempestivo intervento della Presidente della
Regione Nicoletta Spelgatti. Tutti silenti su questo argomento,
perché è difficile parlare di migranti, ma io non ho paura di
parlarne. Tutti quanti ci siamo chiesti: dove le avranno
ricollocate queste venticinque persone, quale regione avrà accolto
questi venticinque migranti? È la curiosità legittima di un
consigliere regionale. Li avranno lasciati in mare, sono ricoverati
in porto? Non lo sappiamo. Allora, mi sono preoccupato, attraverso
un 116, di chiedere quali erano le disposizioni nazionali che
assegnavano alla Valle d'Aosta venticinque migranti, ho chiesto le
copie delle verifiche delle strutture regionali che non avevano
disponibilità di accoglienza, ho chiesto copia di tutta la
corrispondenza intercorsa tra la Regione e il Ministero rispetto a
questo passaggio. La risposta di un dirigente è stata: "la
documentazione richiesta riguarda il sistema di accoglienza dei
cittadini stranieri, ne consegue che la peculiarità valdostana
delle funzioni prefettizie, attribuita al Presidente della Regione,
induce a ritenere che l'esercizio di dette funzioni e gli atti che
ne conseguono non possono costituire oggetto del sindacato
ispettivo dei Consiglieri regionali. È pertanto da ritenersi non
sussistente tale diritto, nel caso in cui gli atti...". Siamo dei
Consiglieri regionali e in questo Consiglio regionale di migranti
abbiamo parlato spesse volte. Altre Giunte hanno detto di non
essere in grado di accogliere migranti perché in quel momento non
c'erano le disponibilità effettivamente, ma avevamo tutta la
documentazione a disposizione. Abbiamo più volte parlato in questo
Consiglio dell'hotel Lanterna rispetto al trasferimento dei
migranti. Mi appello a lei, presidente Fosson: le ho scritto una
lettera nei giorni scorsi e mi auguro che da tale istanza vengano
fuori realmente i provvedimenti che io ho richiesto, altrimenti
saremmo quasi autorizzati a pensare che questa è un'altra
fake
news
, come quella che ha predisposto ieri il collega Manfrin
rispetto a un deputato del PD su
Facebook
- è un'altra
inciampata del "re del web" - parlando di borse di Prada. Stiamo
vivendo questo momento surreale in questo Consiglio.
Concludo dicendo semplicemente che sono lieto che finalmente
vengano affrontati tutti gli altri temi, dopo cento giorni di
silenzio assoluto o di parziale silenzio rispetto a temi che
evidenzieranno il pressappochismo di questa Giunta, pur se non di
tutti i componenti, la conduzione di questa Giunta, la mancanza di
attenzione, la mancanza di impegno rispetto a certi temi. Verranno
fuori esaminando gli ottanta punti.
Presidente -
La parola al consigliere Testolin.
Testolin (UV) -
Per rafforzare, se ce ne fosse ancora
bisogno, quanto il collega di movimento ha detto poc'anzi.
Presidente Spelgatti, adesso capisco chi ha parlato di clima
surreale: qualcuno lo ha espresso ieri in una seduta della vostra
maggioranza, qualcun'altro lo ha espresso in Aula questa mattina.
Il clima surreale deriva da due aspetti fondamentali. Uno è che voi
avete coscienza di aver fatto poco, se non niente, perché nei dieci
minuti in cui oggi ha preso la parola il termine più utilizzato è
stato "fatto niente" e "fermi", li avrà ripetuti almeno una
quindicina di volte, il che denota in coscienza una consapevolezza
che in determinate iniziative o si arriva in ritardo o non si è
mossa foglia.
Avremo modo di analizzare tema per tema nelle interpellanze e
nelle interrogazioni che sono state sottoposte, per evidenziare
quanto, da un punto di vista amministrativo, ci siano state delle
criticità nell'affrontare certi dossier, probabilmente - come ha
detto il collega Bertschy - per una mancanza di conoscenza degli
stessi, per una mancanza di lungimiranza dal punto di vista
programmatorio, per una mancanza di lungimiranza che deriva dalla
presentazione di un programma assolutamente sommario e anche
dall'incapacità fino a oggi di presentare le linee prospettiche per
traguardare i prossimi tre anni, ma avremo modo di parlarne
all'interno di questo Consiglio.
L'altro passaggio è ribadito anche dal movimento dell'Union
Valdôtaine. Qua non si vogliono mettere in evidenza gli aspetti
negativi di cui ogni valdostano può prendere atto quotidianamente
rispetto alle proprie problematiche, che è il risultato
dell'inattività del governo regionale in questi tre mesi.
Nell'Union Valdôtaine nessuno ambisce a fare a scatola chiusa dei
ribaltoni, ben conoscendo il percorso che ci ha portato negli
ultimi cinque anni a confrontarci con il territorio in situazioni
di precarietà. Se si dovessero presentare i presupposti per
cambiare qualcosa, lo si farà con tutta l'attenzione a non
incorrere nuovamente nelle criticità che hanno toccato il passato,
ma che in questo momento caratterizzano il vostro operato. Anche
l'Union Valdôtaine non farà da stampella per nessuno. Si metterà in
gioco, se sarà il caso di farlo, come si è messa in gioco in questo
momento di opposizione per sottolineare tutte le cose che non
vanno, per cercare di stimolare l'attività di un governo che non è
in grado di guardare avanti, un governo che quotidianamente non ha
una certezza né da un punto di vista politico né da un punto di
vista amministrativo. Un governo che, con le parole della sua
Presidente, dimostra tutta la debolezza di un percorso che
probabilmente pensava diverso, di un percorso che non è in grado di
affrontare, che non è attrezzato ad affrontare, perché mancano
tutta una serie di fondamentali per dare delle risposte concrete
alla Regione.
Chiudo questo passaggio, perché all'interno del comizio che lei
ha fatto in questo inizio mattinata ci sono delle parole che mi
hanno toccato particolarmente. Quando parla di attenzione al
popolo, di attenzione ai valdostani, mi piacerebbe ricordare la sua
assenza quando nel mese di agosto per la prima volta aveva la
possibilità di dimostrare ai valdostani un vero attaccamento a
quelle che sono le sue origini, alla sua storia, alle sue
peculiarità. Aveva la possibilità di recarsi a Rhêmes-Notre-Dame e
ad Introd per partecipare alla
Rencontre valdôtaine
: un
appuntamento particolarmente importante per tutta quella gente che,
nonostante abbia dovuto emigrare, ha sempre nel cuore la patria
natale e ha la possibilità una volta all'anno di confrontarsi con
il territorio valdostano. Proprio lei, signora Spelgatti, che
questo vissuto dovrebbe conoscere, perché anche lei arriva da una
famiglia che ha conosciuto l'emigrazione nel tempo, si è fatta
negare di fronte a questa opportunità. È una cosa a mio avviso
molto grave che tocca tutta la comunità valdostana. Così come ha
toccato anche l'assenza dell'Assessore all'istruzione e cultura.
Sono momenti fondamentali per la vita di una comunità, sono momenti
che vanno sottolineati con la presenza e con la vicinanza, cosa che
lei non ha fatto in quel momento e continua a non fare adesso.
Presidente -
La parola alla consigliera Russo.
Russo (M5S) -
Vorrei riportarvi le domande che mi hanno
posto in questi giorni i cittadini che ho incontrato e sono persone
che non hanno sostenuto solo il Movimento 5 Stelle ma anche altre
forze politiche presenti in quest'Aula. Ho incontrato mamme,
commercianti, avvocati, dipendenti pubblici e mi hanno chiesto: è
vero quello che sta succedendo in Consiglio regionale? Come è
possibile che trentacinque consiglieri regionali eletti per
definire il futuro della Valle d'Aosta non riescono a capire che i
giochi di potere e le reciproche accuse, la denuncia di ciò che è
passato non interessa a nessuno? A chi è fuori di qui, a me e a noi
del Movimento 5 Stelle interessa solo che si inizi a lavorare con
serietà per il bene della nostra regione.
Presidente -
La parola al consigliere Nogara.
Nogara (UVP) -
La presidente Spelgatti ha esordito oggi
dicendo che non ha parlato per tutta l'estate, perché veniva da un
sacco di comizi. Probabilmente non ha capito che i comizi sono
finiti e si doveva cominciare da subito a giugno a lavorare. Quello
che lei oggi ha detto in quest'Aula è stato un vero comizio per una
campagna elettorale. Poi lei non ha neanche parlato come Presidente
della Regione, ma come presidente della Lega, come presidente del
movimento, perché solo voi siete gli eletti e siete quelli che
lavorate quaranta ore al giorno e via di questo passo. Guardi che
tutti si lavora, ci si dà da fare, si fa quello che si può, però,
quando si lavora tanto e non si conclude niente, non serve a molto:
sarebbe molto meglio magari lavorare poche ore al giorno e dare
delle risposte.
Mi voglio riferire subito a quanto ha detto la collega Russo. È
vero, bisognerebbe darsi da fare e lavorare, ma è tutto un problema
in seno alla maggioranza. Lei, presidente Spelgatti, ci ha detto
"parlate, fate, dite", ma guardi che noi non abbiamo fatto
assolutamente niente: è tutta la sua maggioranza che sta dando
questo spettacolo alla Valle d'Aosta. Mi piacerebbe d'ora in avanti
in quest'Aula sentire fare dei nomi e dei cognomi, perché qua si
continua a dire "la vecchia politica! Quello che è stato fatto
prima...!". Come giustamente ha già detto il mio collega, intorno a
lei di vecchia politica ne ha finché ne vuole e sono persone che
sono da rispettare perché hanno lavorato tantissimo.
Qui ci troviamo delle
new entry
che fanno i fenomeni, che
vengono qua e ci spiegano come dovrebbe essere la politica e fanno
anche delle affermazioni importanti. Io vorrei sapere noi cosa
veniamo a fare qua in questo Consiglio, perché per il consigliere
Manfrin è tempo perso, tanto voi fate quello che volete come
maggioranza. Se approviamo una risoluzione o una mozione, tanto poi
è la maggioranza che decide quello che vuol fare! Anche se la
votano, Manfrin, perché poi escono di qua e dicono "li abbiamo
presi un po' in giro".
Mi piacerebbe sapere qual è il nostro ruolo. Io ho sempre
pensato che il ruolo principe fosse quello del Consiglio. Qui si
discute tutto e qui si prendono le decisioni importanti, come
diceva la consigliera Russo. Noi abbiamo preso delle decisioni con
delle risoluzioni o delle mozioni, in questo caso rivolte
all'assessore Aggravi, ma, Assessore, non ce l'ho assolutamente con
lei, perché è un dato di fatto che la Presidente non è adeguata per
il ruolo che sta ricoprendo. Ma non lo dico io! Lei dice che noi
parliamo e parliamo, ma guardi che queste affermazioni non sono
venute da noi, sono venute dalla sua maggioranza.
Continuare a nascondersi e a trincerarsi dietro il fatto che non
si fa niente, che non è stato fatto niente! Guardi che
l'assestamento di bilancio era la cosa più importante che si doveva
fare, ma non siete ancora riusciti a deliberarlo in Giunta. Quando
pensate di spendere questi soldi? Quanto non useremo di questi
soldi? Che poi tutti questi soldi sono stati lasciati da noi, non è
che sono stati lasciati da altri. Si informi, sono soldi che sono a
bilancio. Poi, lei che sorride sempre a queste affermazioni,
sorrideremo insieme quando tanti di questi soldi non verranno
usati.
Mi riallaccio anche a quanto detto da diversi miei colleghi.
Tutto quello che avete fatto finora, tutti i nastri che avete
tagliato: non vi ho mai sentito dire una volta che la passata
legislatura è stato organizzato questo, è stato organizzato
quest'altro. No! Grandi discorsi: noi siamo per, noi vogliamo
questo e quell'altro!
Io vorrei chiedervi, come ho già fatto prima, di fare nomi e
cognomi, perché a un certo punto lei parla di attacchi indegni: mi
dica da chi sono venuti degli attacchi indegni. Lei non ha mai
detto niente - peccato che non l'abbia fatto, perché altrimenti
avremmo avuto degli spunti in più per parlare - ma vorrei sapere
chi sono tutti quelli che si riferirebbero alle cose non fatte
bene, alla vecchia politica: chi? Perché per voi è comodo
continuare a sparare e a dire, però voi siete di un immobilismo
incredibile, eppure continuate a dare la colpa agli altri. Non è il
caso di fare le vittime! Io mi ricordo, quando abbiamo fatto le
consultazioni e lei, Presidente, a me e al collega Viérin ha detto:
non lasciateci in minoranza perché, se saremo in minoranza, faremo
un'opposizione che qui in Valle d'Aosta non si è mai vista. Ecco,
non abbiamo mai visto un governo come il suo!
Presidente -
La parola al consigliere Bianchi.
Bianchi (UV) -
Non avevo intenzione di intervenire,
avendolo già fatto prima, però alcune riflessioni sono dovute. Lei,
Presidente, interviene dicendo: il passato non ci interessa, noi
siamo per il cambiamento, i cittadini hanno voluto noi, la vecchia
politica, si cerca di amalgamare perché noi vogliamo cambiare e
loro non vogliono cambiare. Questo è un po' il sunto del suo
intervento.
Le ricordo che lei è da quando si è insediata che parla. Non ha
mai parlato in Valle d'Aosta, ma l'ha sempre fatto fuori dalla
nostra regione parlando di marciume. Però mi permetta, se il
passato non ci interessa, perché dà la colpa a chi sedeva tra i
banchi del governo prima di lei? Faccia vedere la differenza! In
cento giorni non ha scaricato un disegno di legge, niente! Tutti
gli ambiti sono fermi, immobili, in un immobilismo amministrativo.
I suoi stessi Assessori lo dicono in giro: siamo fermi!
Cambiamento: secondo me c'è stato. Ma invece di andare avanti
siamo tornati a quella che chiamiamo la Prima Repubblica - gliel'ho
ricordato prima - con gli incarichini agli amici degli amici, anzi,
ai compagni di lista.
Lei dichiara: "i cittadini hanno voluto noi". Glielo avevamo già
ricordato: lei non l'hanno voluta i cittadini! È stato un accordo
di poltrone fatto nel mese di maggio! I cittadini non hanno voluto
lei, tutt'altro! Anzi, glielo ripeto un'altra volta, questa
maggioranza (che non esiste più) aveva meno voti dell'opposizione.
Questo avrebbe dovuto farla riflettere. L'esplosione di questa
maggioranza non è colpa delle opposizioni, ma è perché tra di voi
avete fatto un accordo che non poteva stare in piedi e che è
saltato per l'immobilismo suo, Presidente. Poi ultimamente
chiaramente diventa buona anche l'Union Valdôtaine sotto l'aspetto
politico. Novanta giorni fa "mai parleremo con l'Union Valdôtaine",
comunque in maniera ufficiale, invece oggi anche l'Union Valdôtaine
va bene, pur di rimanere lì seduti sulle poltrone del governo.
Magari non lo fa lei direttamente, manda qualcun altro, manda il
suo vicepresidente. Ma questa è la realtà.
La vecchia politica si rimette insieme - e viva la vecchia! -
perché lei è immobile e le forze autonomiste hanno veramente a
cuore la Regione Valle d'Aosta. Ecco perché forse sarebbe opportuno
che le forze autonomiste si sedessero intorno a un tavolo per fare
qualcosa.
Presidente -
La parola alla consigliera Minelli.
Minelli (IC) -
Ancora una volta, dall'inizio della
legislatura in cui questo Consiglio è operativo, assistiamo a un
estenuante dibattito che non è senza conseguenze sull'attività
amministrativa. Io vorrei esprimere un disagio, come ha già fatto
la collega Russo, che credo sia quello di molte persone che sono
all'esterno di quest'Aula. Un disagio perché la maggioranza, sorta
faticosamente tre mesi fa, è già esplosa; un disagio perché io
credo che questo accada anche perché abbiamo un sistema elettorale
che a mio avviso è inadeguato. Già la scorsa legislatura ci sono
stati tanti e troppi cambiamenti di maggioranza e ora stiamo per
assistere a un'altra situazione molto simile. C'è in tutto questo
una mortificazione di progettualità e di progettazione, che è ciò
di cui questa Regione ha estremamente bisogno e che da troppo tempo
sta mancando.
Noi non abbiamo sostenuto questa maggioranza raffazzonata e non
abbiamo intenzione di sostenerla. Ma allo stesso modo temiamo
fortemente il ritorno di chi in quest'Aula ha governato per tanto
tempo e per cui abbiamo avuto l'esperienza di riconoscere un
malgoverno. Io credo che sia il momento di cercare di essere
chiari, perché qui noi stiamo assistendo a un dibattito tra
leghisti da una parte e unionisti, di un tipo e dell'altro,
dall'altra parte. La collega Russo, come qualcun altro prima, ha
richiamato al lavoro. Per quello che può essere significativo in un
momento come questo, in cui tutto sta cadendo a pezzi, forse, se ci
occupiamo di quello per cui siamo stati convocati questa mattina e
con le due giornate di Consiglio, faremmo una figura un po' meno
pessima di quella che stiamo facendo di fronte a tutta la comunità
valdostana.
Presidente -
La parola al consigliere Viérin.
Viérin (UVP) -
Ci aspettavamo ancora qualche intervento
dai banchi della maggioranza, visto che è interessante il dibattito
che la leghista Spelgatti ha lanciato in quest'Aula, trasformandola
in un luogo di comizi. Condivido con i colleghi del Movimento 5
Stelle e con la collega Minelli che l'indegno spettacolo, che si
sta dando da più sedute in quest'Aula, esiste. Chiederemmo
semplicemente di
cibler
verso chi oggi è il vero
responsabile di questa situazione, cioè la Presidente di questa
non-maggioranza, di tutta l'incapacità di gestire
un'amministrazione e di portare avanti i dossier, perché poi è di
questo che dobbiamo parlare.
La collega Spelgatti ci ha detto che oggi c'è il sole, come ci
aveva detto che avrebbe ricercato il bello (probabilmente non l'ha
trovato); noi vediamo solo nebbia, collega Spelgatti. La nebbia
delle non-azioni che voi avete fatto e sono state ricordate. La
variazione di bilancio nel mese di luglio avrebbe dato la
possibilità, anche con risorse che voi avete detto non erano poi
tante, di rilanciare alcuni settori, perché nel periodo di
ordinaria amministrazione non si poteva fare l'atto di variazione
al bilancio. Dopo tre mesi lei è venuta oggi di fatto a
giustificarsi per tutto ciò che non è stato fatto, riconoscendo che
invece alcune cose a cui eravate interessati le avete fatte e siete
stati molto rapidi nel farle, per piazzare amici e parenti.
Di silenzio noi ne abbiamo visto ben poco. Noi abbiamo scelto di
lasciarvi lavorare. Alla ripresa chiaramente ci siamo espressi, ma
durante tutta l'estate le opposizioni, almeno quella autonomista, è
rimasta silente ad ascoltare lei che andava nei comizi leghisti a
screditare la Valle d'Aosta e a vedere i suoi
selfie
a Roma
(quelli che non piacevano al collega Gerandin) per la questione
finanziaria, degli incontri con colleghi o ministri nei corridoi
che diventavano trattative per la questione finanziaria. Abbiamo
invece ascoltato il non-silenzio dell'assessore Aggravi, perché
lei, presidente Spelgatti, non può venire qui a dire che tutti sono
stati zitti in questa maggioranza, perché l'assessore Aggravi ha
passato l'estate sui
social
a parlare di casinò. Il
dibattito è stato suscitato dall'assessore, mentre noi avevamo
semplicemente in questa ripresa chiesto delle cose, ma tanto è
stato.
La politica di trovare a tutti i costi un nemico oggi viene
portata in quest'Aula, dicendo che non vi si lascia lavorare.
Quindi noi le diciamo, collega Spelgatti, di fare un'ennesima
riunione di maggioranza e di capire perché non riuscite a lavorare,
ma non venite a scaricare su quest'Aula la vostra inesperienza,
incapacità o anche il vostro immobilismo, perché il venire qui a
scaricare sui colleghi che non hanno responsabilità e che non hanno
ruoli di governo l'incapacità che avete di portare avanti i
dossier, noi lo troviamo veramente assurdo. Sicuramente lei in
parte è stata in silenzio, ma ha fatto tanto parlare i valdostani,
almeno in qualche sagra dove avete utilizzato pure le auto blu:
sicuramente i valdostani lo hanno visto e hanno parlato di
questo.
In Valle d'Aosta non esiste l'elezione diretta, lo ha ricordato
il collega Bianchi, quindi i valdostani non hanno scelto qualcuno
che oggi, in modo indottrinante, viene a cercare di trasferire i
motti di un movimento che noi rispettiamo, ma che sono una cosa
diversa rispetto a maggioranze o a progetti di governo che
dovrebbero esistere. Non capiamo, per esempio nella schizofrenia
della vostra azione, come un collega che è presidente del governo e
responsabile del movimento della Lega, prima voti una risoluzione e
dopo faccia un comunicato per dire che quella cosa non si farà.
Questi sono i paradossi che si devono sapere fuori da qui.
Noi siamo qui per cercare di capire quello che state facendo,
quello che dovrete portare avanti, per discutere con voi se questi
provvedimenti che voi porterete ci vedono d'accordo o meno. Ma
oggi, Presidente, nelle sue comunicazioni ha dimenticato di dire la
cosa più importante: voi non avete più i numeri e lo state
dimostrando anche oggi all'inizio di questa seduta consiliare.
Quindi, come abbiamo fatto nella seduta precedente, vi invitiamo a
farvi un esame di coscienza e a venire a dire in quest'Aula se
avete o non avete i numeri per portare avanti i dossier
amministrativi di cui la Valle d'Aosta ha bisogno o se avete ancora
i numeri per andare avanti, sapendo che da questa parte non ci sarà
disponibilità a fare inciuci o a fare stampelle per un progetto che
aveva la sua dignità, la sua capacità in quello che voi avevate
detto di portare avanti e che, se non avete più la forza di portare
avanti, dovete prenderne atto, perché noi ci chiediamo questi
ottanta punti come saranno discussi, Presidente. È un governo che -
è stato sancito dalla Presidente nel suo intervento - non ha né la
forza né i numeri, perché una parte della maggioranza non la lascia
lavorare. Però questi dibattiti fateli al vostro interno, tornate
in Aula quando e se avrete i numeri, ma non continuate a tenere la
Valle d'Aosta in ostaggio per le vostre beghe politiche e per le
spartizioni che probabilmente non riuscite a fare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK