Consiglio Regionale della Valle d'Aosta - Oggetto del Consiglio n. 95 del 18 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 95 del 18 novembre 2020 - Resoconto
OGGETTO N. 95/XVI - Interpellanza: "Ulteriore potenziamento
della dotazione del fondo di rotazione a favore di micro e piccole
imprese istituito con legge regionale 5/2020".
Bertin (Presidente) -
Passiamo al punto n. 36 dell'ordine
del giorno. Ha chiesto la parola il consigliere Aggravi per
l'illustrazione, ne ha facoltà.
Aggravi (LEGA VDA) -
L'interpellanza cita l'intervento
che fu previsto con legge n. 5 della Costituzione appunto del fondo
di rotazione per l'erogazione di finanziamenti a tasso agevolato a
favore di aziende e professionisti in condizioni di carenza di
liquidità a seguito dell'emergenza epidemiologica da Covid.
L'esigenza di costituire questo fondo nasceva in un momento in cui
l'emergenza Covid si stava delineando in maniera forte e stava
soprattutto mettendo in luce quello che sarebbe stato il ritorno
d'onda sul settore economico delle misure di
lockdown
e non
soltanto che limitavano l'azione economica dei vari settori e
soprattutto dei settori e delle realtà più piccole. Nella
definizione di aziende e professionisti ovviamente si andava poi a
identificare tutta una serie di realtà che nell'obiettivo del
legislatore erano in realtà comunque piccole o più legate alla
realtà della micro, piccola e media dimensione. In particolare,
come cita l'articolo 3 della legge, l'obiettivo era quello di
sostenere quelle realtà che avessero un volume di affari non
superiore ai 500.000 euro.
Questo fondo voleva rispondere a uno dei rischi più importanti e
più significativi che si generano nel corso di una crisi economica,
in questo caso era anche una crisi sociale, ovvero la mancanza di
liquidità, perché l'immediata interruzione dell'attività di
impresa, l'immediato blocco di tutto quello che potesse generare
appunto dei flussi di cassa avrebbe messo a rischio la
sostenibilità dei nostri settori produttivi soprattutto quelli che
tipicamente sono più legati a una liquidità di prossimità, direi,
ovvero quelli che fanno fronte a tutta una serie di obblighi di
spese e del sostentamento stesso dell'impresa con quello che viene
incassato, ed era soprattutto questa la finalità.
I finanziamenti, è bene ricordarlo, sono finanziamenti che non
possono avere la durata superiore a dieci anni e soprattutto
l'importo degli stessi non può essere superiore al 20% del relativo
volume di affari sull'anno 2019, c'era un massimo di 25.000
euro.
Era giustamente un tentativo di fornire anche a livello
regionale un sostegno a quelle realtà più piccole ma soprattutto
voleva rispondere a un'ulteriore necessità, in quel momento si
parlava anche di una problematica che le imprese avrebbero potuto
trovare e che solitamente è quasi più importante rispetto al fatto
di capire se si può o no avere il finanziamento: quella di avere
appunto la liquidità in tempi brevi, perché sappiamo che il rischio
di liquidità ha l'effetto tempo, la variabile tempo è molto
importante perché avere delle risorse nell'immediato è sicuramente
più utile che averle... o non avere certezza di quando ottenere
queste risorse. Questo fondo, tra l'altro, aveva avuto in prima
battuta un buon riscontro e poi successivamente con la legge n. 8
era stato fatto un potenziamento della dotazione del fondo, tra
l'altro, con un emendamento
bipartisan
con l'attuale
assessore Marzi.
Considerando in questo momento ovviamente il fatto che,
purtroppo, siamo nuovamente in una situazione simile e soprattutto
nei prossimi mesi ci potrebbe essere una problematica ulteriore di
necessità di liquidità, si voleva conoscere quale fosse l'utilizzo
del fondo in termini di finanziamenti erogati e domande presentate
al momento non ancora evase, a quanto ammonti l'attuale dotazione
del fondo e se la stessa risulti capiente per il soddisfacimento di
tutte le domande e soprattutto, guardando il futuro, se sia
intenzione del Governo regionale potenziare la dotazione del fondo
con l'obiettivo di favorire l'accesso al credito liquidità delle
microimprese a fronte di questa nuova fase chiusura, ma soprattutto
io direi se è intenzione del Governo far proseguire questa misura e
se si vuole anche potenziarla in termini di tipologie di
interventi, perché quella che io citavo è una tipologia di
intervento perché, di fatto, questo fondo rispecchiava una sola
forma tecnica... se c'è intenzione appunto in un prossimo
intervento di andare a modificare o a implementare l'utilizzabilità
di questo fondo.
Presidente -
Per la risposta, ha chiesto la parola
l'assessore Marzi, ne ha facoltà.
Marzi (AV-SA) -
Ritengo che su domande così puntuali che
sono state anche, tra l'altro, ottimamente relazionate dal
presentatore e che ha richiamato un momento particolarissimo quale
quel momento tremendo tra il pomeriggio del lunedì della legge n. 8
e il venerdì mattina già richiamato, tra l'altro, durante la
presentazione di lunedì del bilancio di previsione, vista la
puntualità e il fatto in questione rispetto alla compartecipazione
e alla volontà anche che si venne a sintetizzare rispetto a questo
tipo di intervento, avrei qui una tabella che adesso leggo e che
poi naturalmente le fornirò e che fornirò a tutti i Consiglieri che
ne facessero richiesta, oppure a tutto quanto il Consiglio. Stiamo
parlando della legge regionale n. 5/2020 e dell'articolo 3. La data
di scadenza dei termini di presentazione delle prenotazioni
previste era il 31 di agosto del 2020. In un primo momento questa
legge n. 5 vide un primo stanziamento di 2 milioni di euro
susseguenti poi appunto con la n. 8 del 2020 a ulteriori 2.380.000
euro per un totale complessivo di 4.380.000 euro. Le prenotazioni
ammesse a cui ha dato seguito la convocazione delle imprese per la
presentazione delle domande sono state 360, per un totale di
4.297.112,07 euro. Le domande pervenute 280, la rinuncia alla
presentazione della domanda 80 delle 360 di cui sopra, quindi il
totale delle domande pervenute è 280. Le domande archiviate
rinunciate e rigettate 95, le domande deliberate favorevolmente 136
per un importo di 2.504.440,32 euro. I mutui già erogati sono 125,
per un totale di 2.341.908,52 euro. Le domande ancora in
istruttoria 49, per un totale di 1.123.332,15 euro. La qual cosa fa
sì che ci sia una previsione di avanzo del fondo di 752.227,53
euro, naturalmente tutto ciò prevedendo che le 49 pratiche per
1.123.332 euro che sono ancora in fase di istruttoria vengono tutte
quante integralmente erogate.
Io pertanto ritengo che sia stata un'ottima iniziativa e che
sicuramente si aprono degli spazi per fare delle valutazioni
complessive non tanto su questa iniziativa, naturalmente questo sia
in accordo con lei che con il Consiglio che con il collega Bertschy
e il Governo ma, più che altro questo, secondo me, è uno dei
macrotemi che vanno inseriti all'interno delle valutazioni che
abbiamo già fatto sull'idea di utilizzare l'avanzo con il disegno
legge collegato come tesoretto sia da un punto di vista finanziario
che come esercizio di riferimento rispetto a due macro categorie,
la spesa o l'investimento. Lei sa meglio di me che collegato
all'investimento c'è anche il concetto di indebitamento strutturale
di cui appunto abbiamo appena finito di esemplificare ed enumerare
dei dati.
È palese - e questo sta venendo fuori anche da una serie di dati
macro del 2020 sia a livello nazionale che regionale - che tutto
quello che è stato investimento anche all'interno di tutta una
serie di altre iniziative previste dalla legge n. 8, hanno accolto
positivamente il favore gli utenti e soprattutto delle imprese ma,
purtroppo sono risultati essere meno richiesti - non ho detto meno
efficaci, perché io continuo a ritenere che l'investimento è una
cosa diversa dalla spesa - da parte dell'utenza economica. Secondo
me, pertanto sicuramente si aprono le possibilità di fare delle
valutazioni anche rispetto al ripetere e al ragionare sia nel
mantenere nella stessa maniera questo tipo di intervento che
eventualmente ampliarlo o diversificarlo.
Rimane da parte mia, e credo anche sua, una predisposizione nei
confronti degli investimenti rispetto alla spesa fine a sé stessa
o, tanto per essere chiari, l'
helicopter money
di cui tanti
hanno parlato o della pioggia perché a volte non piove solo
acqua.
Presidente -
La parola al consigliere Aggravi per la
replica.
Aggravi (LEGA VDA) -
Assessore, buonasera, confermo che
non piove solo acqua e spesso se piove combinata con l'acqua,
sappiamo che finisce ancora peggio, lei sa che io e l'
helicopter
money
non siamo particolarmente affini venendo da una scuola
fortemente di stampo austriaco, quindi non dedita allo stampaggio
di moneta. Ovviamente però l'obiettivo, al di là della singola
misura, era quello di mettere un faro sul rischio che ci possa
essere una nuova fase di crisi di liquidità delle nostre realtà,
che sappiamo, tra l'altro, va a colpire di più le piccole realtà
rispetto a quelle più strutturate, perché ovviamente la struttura
della liquidità è ben diversa, cioè nelle piccole realtà non c'è
una struttura di liquidità, spesso e volentieri l'abbiamo sentito
anche quando abbiamo parlato, ad esempio, con un'altra iniziativa
degli aiuti legati all'acquisto di prodotti tipici che non
rientravano nelle categorie ammissibili... il pagamento in
contanti, quella è la struttura più semplice della liquidità, ho i
soldi nel cassetto, risolvo la spesa immediata ma, purtroppo, poi
ci sono ovviamente delle conseguenze diverse.
Sul discorso poi delle misure a investimento concordo pienamente
sulla bontà degli investimenti, però ci sono delle necessità
purtroppo a volte che ti fanno prediligere la spesa e quindi la
liquidità, io penso che su quelle misure ci siano - e su questo lei
ha una responsabilità in più in quanto ha anche la delega
all'innovazione - anche delle problematiche di natura tecnica,
anche perché, come sappiamo, come la struttura delle liquidità è
più semplice o non c'è anche nelle piccole realtà, la struttura
amministrativa o chi si mette la sera a caricare materialmente le
pratiche è lo stesso che deve portare avanti la propria attività.
Sappiamo anche che poi questo non basta, ci sono anche i consulenti
che hanno a volte delle difficoltà a caricare le procedure e quindi
io penso che lì un ragionamento ma dal punto di vista delle
procedure non tanto delle misure in sé deve essere fatto, anche
sulle tempistiche di presentazione, perché l'Ente pubblico non deve
rimanere legato soltanto al suo mondo, cioè: entro quella data, i
pagamenti devono essere ammissibili e dopo no, perché, purtroppo,
chi fa impresa spesso e volentieri ha una visione votata al suo
business
e non alla pratica burocratica. È bene quindi che
l'Amministrazione si metta sempre di più nella logica di chi lavora
in maniera tale da permettergli poi di beneficiare dell'aiuto e
solo l'innovazione ci potrà aiutare, poi sappiamo che ci sono delle
strutture come gli effetti della fattura elettronica che stanno
creando delle vere e proprie "torture" nei confronti di certe
realtà, però queste sono altre situazioni.
Io quello che volevo portare all'attenzione appunto era la
necessità di non sottovalutare in questa fase dove magari ci sono
ancora delle realtà che hanno fatto liquidità nel corso della
stagione estiva e magari hanno anche beneficiato di aiuti non
soltanto regionali ma anche di stampo nazionale, il fatto che,
guardando con un'ottica votata al primo semestre del prossimo anno,
anche perché non sappiamo cosa ci aspetta nei prossimi mesi,
comunque la crisi di liquidità è la vera crisi che fa fallire le
imprese, grandi o piccole che siano, quindi è qui che dobbiamo
comunque mantenere un'attenzione particolare.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK