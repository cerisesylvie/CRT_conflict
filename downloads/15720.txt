Consiglio Regionale della Valle d'Aosta - Oggetto del Consiglio n. 2023 del 10 luglio 1996 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
TRASPORTI E VIABILITÀ
Viabilità
Autostrade e trafori alpini
Precedente
Successivo
Resoconto integrale del dibattito dell'aula
Oggetto del Consiglio n. 2023 del 10 luglio 1996 - Resoconto
SEDUTA ANTIMERIDIANA DEL 10 LUGLIO 1996
OGGETTO N. 2023/X Realizzazione di uno svincolo provvisorio per
il raccordo tra l'autostrada e la strada statale del Gran San
Bernardo. (Interpellanza)
Interpellanza Premesso che i lavori relativi alla costruzione
delle gallerie di Quart e Saint-Christophe e del viadotto sul
Buthier paiono essere ultimati;
Ricordato il dibattito tenutosi in Consiglio regionale nella
seduta del 26 aprile 1995 in cui l'Assessore dei Lavori Pubblici
affermava che tali lavori si sarebbero ultimati entro maggio
1996;
Atteso che la realizzazione di uno svincolo provvisorio
all'altezza del bivio per Arpuilles permetterebbe di evitare,
soprattutto nei periodi di maggior flusso turistico, il centro
cittadino evitando così le formazioni di code di autoveicoli con
relativo inquinamento in prossimità dell'Ospedale regionale;
Preso atto delle determinazioni assunte dal Comune di Aosta in
data 23 maggio 1996;
i sottoscritti Consiglieri regionali
Interpellano
l'Assessore competente per sapere:
1) se è sempre intenzione della Giunta regionale realizzare una
bretella di innesto provvisorio sulla S.S. 27 in corrispondenza del
bivio per Arpuilles;
2) se si sono preventivamente richieste le dovute autorizzazioni
ANAS e se queste hanno avuto esito favorevole;
3) se e in quali tempi si intende realizzare tale svincolo
provvisorio.
F.to: Collé - Marguerettaz - Marco Viérin
Presidente Ha chiesto la parola il Consigliere Collé.
Collé (PpVA) Già nell'aprile dello scorso anno avevo presentato
un'interpellanza a proposito di un tratto della nuova arteria che
collegherà la statale 27 con l'autostrada, e già l'anno scorso
avevo evidenziato come sarebbe estremamente utile per tutta una
serie di considerazioni - che vanno, ad esempio, dalle code non
indifferenti che si verificano nei pressi del semaforo
dell'Ospedale in periodi di particolare afflusso turistico, ai
discorsi dell'inquinamento, eccetera - fare uno svincolo
provvisorio all'altezza del bivio di Arpuille-Excenez. A
quell'interpellanza l'Assessore rispondeva che da parte della
Giunta questa volontà ci poteva essere, bisognava verificare la
concretizzazione di questo con gli enti locali interessati, quindi
il Comune di Aosta, perché il luogo dove dovrebbe farsi questo
svincolo provvisorio è in effetti nel Comune di Aosta, bisognava
avere le autorizzazioni ANAS ed eventualmente la disponibilità dei
terreni.
I lavori all'epoca erano in fase di ultimazione, ci volevano
però ancora parecchi mesi, l'Assessore mi disse che entro il mese
di maggio di quest'anno si sarebbero ultimati e che questo
intervento poteva essere realizzato. Quindi l'interpellanza che
presento oggi è per verificare se la Giunta si è mossa per vedere
se questo era possibile, se ha chiesto preventivamente all'ANAS le
dovute autorizzazioni, se è sempre intenzione della Giunta fare
questa arteria provvisoria che darebbe la possibilità di usufruire
di un tratto non indifferente di strada che dovrebbe essere
completato, anche perché se si aspetta l'ultimazione dell'arteria
completa credo che si debba aspettare ancora parecchi anni. Quindi
penso che sia per la collettività che per tutta una serie di altre
considerazioni questo tipo di opera possa e debba entrare in
funzione al più presto.
Inoltre, il Comune di Aosta poco tempo fa ha votato a
maggioranza una mozione che va in questa direzione, cioè è
favorevole a questo tipo di soluzione.
Chiedo oggi all'Assessore quali risposte mi può dare, dopo di
che replicherò.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Prima di rispondere alle domande puntuali
dell'interpellanza, volevo fare una piccola precisazione sulle
premesse che sono state riprese adesso dall'interpellante, dove
dice: "Ricordato il dibattito tenutosi in Consiglio regionale nella
seduta del 26 aprile 1995 in cui l'Assessore dei lavori pubblici
affermava che tali lavori si sarebbero ultimati entro maggio
1996;...".
La mia risposta non era così perentoria, nel senso che dagli
atti che ho potuto reperire dalla seduta del Consiglio dicevo: "Si
segnala che i lavori civili di costruzione della galleria, del
viadotto, eccetera, saranno ultimati entro un anno; la restante
parte del corrente anno sarà dedicata ad attrezzare le strutture
con impianti e i lavori complementari, necessari alla funzionalità
dell'arteria". L'affermazione di allora riguardava, dunque, i
lavori civili e non il completamento dell'opera, perché fatta la
galleria restano da fare l'impiantistica e tutte le finiture, cioè
lavori che già sin dalla risposta di allora dicevo che avrebbero
occupato buona parte del 1996.
Ma per venire alla risposta, possiamo dire che le opere di
svincolo, quelle civili in Comune di Quart e di innesto a valle
sulla statale 26 e sulla A 5 Quincinetto-Aosta sono completate e
già parzialmente attrezzate, con impianti sulle parti aperte al
traffico. Le opere civili della galleria Côte du Sorreley,
lunghezza 4733 metri, sono completate; sono in via di allestimento
le installazioni impiantistiche e di sicurezza.
Le opere civili del ponte di attraversamento della vallata del
Buthier sono completate, comprese le principali installazioni di
sicurezza. Le opere civili della galleria Signayes, lunghezza 2044
metri, pesantemente condizionate dalla variante al tracciato, Casa
Faverge, richiesta a suo tempo dagli enti locali, verranno
completate entro la primavera 1997, e poco tempo dopo verranno
completate le installazioni impiantistiche di sicurezza. Le opere
di innesto fra quanto sopra indicato e la statale 27 a Signayes,
oggetto della sopracitata variante, sono ancora in approvazione
presso la concedente ANAS. Dall'emissione del decreto occorreranno
circa 18-20 mesi per la realizzazione. Questo è il quadro della
situazione.
Per venire all'ipotesi della costituzione di uno svincolo
provvisorio, possiamo affermare che la situazione che è stata
configurata da quanto ho detto sopra potrebbe consentire, anche
secondo quanto deliberato dal Consiglio comunale di Aosta e secondo
l'impegno preso dalla Giunta in risposta alla precedente
interpellanza, dopo averne valutato accuratamente l'opportunità, i
costi e la finanziabilità, un'attivazione provvisoria con innesto
sulla strada statale 27 a Plan de Signayes, quanto meno per uno dei
due sensi di marcia. Questo potrebbe essere realizzato entro
l'estate del 1997.
Tale soluzione è attualmente allo studio e fatte le valutazioni
di cui sopra se ne potrà richiedere l'autorizzazione all'ANAS, una
volta ottenuto il decreto di approvazione della sopracitata
variante di Signayes, che interessa tra l'altro eliminandoli i rami
di svincolo del progetto originario, siti appunto in zona Plan de
Signayes.
Cioè, non riteniamo chiedere all'ANAS autorizzazioni preventive
per questo svincolo, prima che venga approvata dall'ANAS
l'autorizzazione definitiva per svincoli definitivi, per non creare
una confusione su due procedure che non devono necessariamente
andare avanti in modo parallelo.
Siamo in attesa dell'autorizzazione definitiva per la
costruzione degli svincoli definitivi per l'ultima variante, dopo
questa autorizzazione prevediamo circa 18-20 mesi per il
completamento dell'opera; in quel momento ci attiveremo
immediatamente per costruire questo svincolo provvisorio secondo
l'impegno preso dal Comune di Aosta e successivamente dalla Giunta
regionale in risposta all'interpellanza a suo tempo fatta. Il tutto
sarà oggetto di incontri e di informazione con la popolazione che
vive in loco, anche per informare di quelli che sono gli interventi
che vogliamo realizzare.
Presidente Ha chiesto la parola il Consigliere Collé.
Collé (PpVA) Purtroppo la burocrazia ci porta con i tempi molto
avanti. Prendo atto dell'impegno dell'Assessore, quindi della
volontà politica da parte della Giunta di realizzare questo
svincolo provvisorio.
Mi chiedo se ha valore il fatto che si aspetti di chiedere
all'ANAS l'autorizzazione per questo tipo di svincolo; mi chiedo
cioè se è completamente giusto aspettare che ci sia l'approvazione
definitiva, anche perché conoscendo i tempi dell'ANAS ho
l'impressione che si andrà molto avanti.
Mi auguro vivamente che per la primavera-estate del prossimo
anno entri in funzione questo svincolo, perché lo ritengo
estremamente necessario per le considerazioni che facevo lo scorso
anno e che ho ribadito oggi.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK