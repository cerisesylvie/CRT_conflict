Consiglio Regionale della Valle d'Aosta - Oggetto del Consiglio n. 1468 del 17 novembre 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
INDUSTRIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1468 del 17 novembre 2010 - Resoconto
OGGETTO N. 1468/XIII - Interpellanza: "Problematiche relative
agli interventi per lo spostamento dell'impianto di stoccaggio dei
gas tecnici della Cogne Acciai Speciali".
Interpellanza
Premesso che con delibera di Giunta n° 535 del 2008 la Giunta
regionale ha conferito l'incarico di versare alla CAS un importo
fino ad un massimo di 2.565.000 euro a fondo perduto, a fronte
delle spese sostenute per lo spostamento dell'attuale impianto di
stoccaggio dei gas tecnici;
Visto che l'erogazione del suddetto importo è subordinato
alla presentazione, da parte di CAS, di un preventivo crono
programma degli interventi concordato con la Finaosta SpA;
Verificato che in base alla suddetta delibera, ad oggi, è
stato liquidato da Finaosta SpA a CAS l'importo di euro 433.000,00
euro per soli oneri di progettazione e che non sono giacenti presso
gli uffici di Finaosta richieste di ulteriore liquidazione in base
allo stato di avanzamento di lavori materiali effettivamente fin
qui eseguiti;
Considerato che la delibera n° 535 del 2008 contiene ben 22
punti di premessa dai quali emerge sostanzialmente che la
concessione di tali importi in conto capitale da parte della
Regione è riconducibile ad accordi e Piani (Piano Stabilimento
Cogne 2010) intervenuti anche con il Comune di Aosta, volti ad
ottemperare a precise disposizioni in materia di sicurezza e di
destinazione d'uso prevista dall'autorità comunale (impianto ad
ossigeno) nonché "al miglioramento generale degli impianti di
stoccaggio e di distribuzione dei gas, nel minore tempo possibile"
(commi i, p della delibera n° 535);
il sottoscritto Consigliere regionale
Interpella
l'Assessore competente per conoscere:
1) quale sia il crono programma presentato da CAS a Finaosta,
in base al quale si sono già erogati 433.000 euro per le spese di
progettazione;
2) l'elenco dettagliato delle spese di progettazione e le
verifiche su di esse compiute;
3) lo stato delle effettive opere fin qui compiute in base al
crono programma e, in caso di assenza di esecuzione di tali opere,
quali provvedimenti abbia adottato la CAS per ottemperare alle
norme di sicurezza e destinazione d'uso prevista dall'autorità
comunale;
4) l'intendimento della Regione in merito alle tempistiche di
realizzazione di tali opere ed alle problematiche ad essa
connesse.
F.to: Zucchi
Président
- La parole au Conseiller Zucchi.
Zucchi (PdL)
- Grazie Presidente.
Lei mi permetterà, Presidente, prima di illustrare
l'interpellanza, di fare un passo indietro. Non credo di andare
fuori tema, perché questo passo indietro è riconducibile
all'iniziativa che sto per illustrare. Com'è noto, due settimane fa
ho presentato un'interrogazione sul tema analogo a quello di oggi.
A seguito di quell'iniziativa, nella scorsa settimana tutti i mass
media si sono potuti occupare - e anche lei, Presidente - della
vicenda assurta agli onori della cronaca oltre l'aula del
Consiglio. Lei ha rivolto sulla stampa un invito ai consiglieri
interessati a riproporre nelle aule preposte determinati temi.
Invito che avrei voluto immediatamente discutere con lei, dal
momento che immediatamente l'ho contattata, ma lei - come ha
ricordato durante le sue comunicazioni - è stato impegnato in
questi giorni fuori Valle. Spiace un po' rimarcare che nel suo
invito pubblico, alla conclusione del quale ha dato la sua
disponibilità a perorare una riconciliazione, in tutta la settimana
non abbia trovato il tempo, anche soltanto con il telefono, di
rispondere ad una mia chiamata che le ho fatto il giorno stesso,
mercoledì scorso, per chiederle un colloquio per cogliere il suo
invito. Un colpo di telefono sarebbe stato gradito, nonché
auspicato, così come sarebbe stato gradito e auspicato anche fare
un piccolo
distinguo
fra il concetto dell'aggressore e
dell'aggredito, perché ricordo a tutti i colleghi che io, in
quell'occasione, ho formulato un'interrogazione in quest'aula e
sono stato aggredito, fuori da quest'aula.
Siccome non porto rancore, dopo essermi consultato con altri
colleghi che hanno più esperienza di me, credo che questa sia
l'occasione per annunciare la mia decisione nei confronti di
un'iniziativa, quella del collega Donzel... quindi in questo caso
mi rivolgo a lui, che ha ritenuto di porre un'accusa di
speculazione edilizia nei miei confronti su un'interrogazione con
un tema che mi sono ripromesso di porre all'attenzione. Non capisco
cosa, caro Raimondo Donzel, ti sia capitato nella testa per
accusarmi di una simile nefandezza e di un'accusa così rilevante,
ma siccome non porto rancore, delle due l'una: o la finiamo qua e
tu negli stessi mezzi dove hai posto determinate accuse, chiedi
ufficialmente scusa, oppure dimostri che il sottoscritto ha
l'intenzione di porre certi temi per un tentativo di speculazione
edilizia su quei terreni. Auspico che prevalga il buon senso e
faccio mio l'invito del Presidente del Consiglio, e invito anche te
a fare altrettanto. Se così non fosse, naturalmente annuncio che ho
dato istruzioni perché la querela non venisse più presentata e mi
aspetto, se non ci sono le scuse, che questo Consiglio, accogliendo
l'invito, possa esprimersi attraverso le funzioni preposte che sono
il giurì d'onore. Fa specie, caro Donzel, che tu quando fai le tue
iniziative sono tutte buone e sono tutte logiche e quelle poste da
altri consiglieri non lo sono, sono strumentali e demagogiche. Fa
specie anche che su determinati temi che sono stati e che
dovrebbero essere propri della sinistra, tu assuma il ruolo del
difensore d'ufficio, senza peraltro studiarti bene le carte. Ti
consiglierei di andare a vedere l'iniziativa posta dal tuo stesso
partito a Trento per l'acciaieria Valsugana, invito tutti ad andare
a vedere su Google e sui mezzi di informazione cos'è successo
all'acciaieria Valsugana... un caso che si presta, per analogia, a
quello vicino a noi, un caso dove il PD - guarda caso! - ha
enfatizzato con grande clamore il fatto che un'azienda che ha
beneficiato - guardate un po' - di 1.800.000 euro di contributi
pubblici, deve pensare anche alla tutela del lavoratore e alla
salute dei cittadini!
Io pensavo che questi temi fossero a te cari come quello che hai
proposto prima dell'occupazione, perché se da una parte deve essere
chiaro che il nostro intento è quello di riconoscere alla CAS un
ruolo importantissimo su questi temi, deve essere altrettanto
chiaro che ci deve essere il rispetto delle istituzioni e dei
rispettivi ruoli, cosa che attualmente non sta avvenendo! E non sta
avvenendo purtroppo, caro Assessore Zublena, anche in base alle
carte che mi sono pervenute dall'ARPA, mi stanno arrivando in
questo momento, credo un po' tardivamente, ma effettivamente due
settimane di tempo per avere della documentazione che ho richiesto
ufficialmente mi sembrano un po' tardive!
Comunque dall'esame della documentazione, caro Assessore
Zublena, risulta un festival di proposte di CAS e di accettazioni
da parte di ARPA, e questo la dice lunga sulla situazione: noi
abbiamo per troppo tempo accettato, di fronte ad una indubbia
presenza importante di un'acciaieria che ha la funzione di dare
tanti posti di lavoro, un atteggiamento subordinato nei confronti
di questi imprenditori. Ora, senza nulla togliere al loro ruolo,
credo che sia venuto il momento che tutto sia riportato nei
rispettivi ambiti di competenza, dove chi deve fare impresa la
faccia, abbia anche la compiacenza di investire quando ci sono dei
periodi di "vacche grasse" una piccola parte dei propri profitti
per la tutela dei lavoratori e dei cittadini e che questo onere non
venga soltanto ribaltato unicamente... Altro che 1.800.000 euro,
caro Donzel... l'iniziativa di cui sto parlando ne contempla una
sola, 2.500.000 a fondo perduto, oltre tutti i benefit e le regalie
che sono state fatte negli ultimi 14 anni a questi imprenditori che
sono venuti ad esercitare un importante ruolo, ma che dovrebbero
avere anche la compiacenza di riconoscere il ruolo delle
istituzioni, in modo particolare della Regione. Un festival -
dicevo - di accettazioni da parte di ARPA su proposte di CAS:
questo sistema deve finire, qui dobbiamo ribaltare l'onere delle
competenze, perché è l'istituzione che deve dare degli indirizzi a
CAS e CAS deve avere la compiacenza anche di rendersi conto che su
certi temi non si può scherzare... Valsugana insegna!
Venendo, caro Assessore Pastoret, all'interpellanza, che è una
nicchia in mezzo a tanti quesiti che stanno affiorando in questa
fase, che non sono certamente idilliaci e sono anche preoccupanti,
noto che nel 2008, alla fine della passata legislatura, è stato
deciso dalla Giunta precedente un investimento in conto capitale di
2.500.000 euro, quindi il 90 percento di 2.800.000, per una
iniziativa di spostamento di gas tecnici, in quanto si riteneva da
tempo pericoloso soprattutto l'impianto ad ossigeno. Come al
solito, ho la sensazione che lei mi dirà che nel frattempo sono
subentrate delle altre idee, le cose non sono state fatte, ci
saranno stati dei movimenti... perché? Perché è evidente, dalle
informazioni che ho assunto in questi giorni - così ha detto
Finaosta nella persona del funzionario dr. Ferrod -, che, a parte i
433.000 euro di importo liquidato sulla base di questa delibera
riferito a soli oneri di progettazione, nulla è stato fatto. Mi
sembra strano che per un importo rilevante, per un ammontare di
2.800.000 euro, ci siano 433.000 euro di soli oneri di
progettazione; quindi la mia iniziativa, oltre ad avere lo scopo di
capire qual è lo stato dell'arte, a che punto siamo con lo
spostamento di questi gas tecnici che erano ritenuti essenziali
perché c'era una fonte di rischio per quanto riguarda l'impianto ad
ossigeno... e non mi risulta che siano stati compiuti, né risulta a
Finaosta... quindi sapere qual è la situazione in merito. Vorrei
capire sulla base di quali dati, di quali fatture, di quali
preventivi, di quali cronoprogrammi sono stati liquidati questi
433.000 euro.
Président
- La parole à l'Assesseur aux activités
productives, Pastoret.
Pastoret (UV)
- Grazie Presidente. Ovviamente le
questioni che il collega Zucchi pone sono più numerose delle
domande che corredano l'ultima interpellanza che è stata posta;
cercherò di dare una risposta che ricomprenda tutti i temi, quelli
evocati verbalmente e quelli evocati nell'interpellanza.
Il finanziamento dello spostamento degli stoccaggi dei gas
tecnici della Cogne è stato approvato con delibera della Giunta
regionale nella scorsa legislatura, la n. 535/2008. La delibera
individuava in 2.850.000 euro l'importo massimo delle spese per la
progettazione e la realizzazione dello spostamento ammissibile a
finanziamento nella misura del 90 percento, quindi la somma del
finanziamento era pari a 2.565.000 euro, ovviamente previa
presentazione di stati di avanzamento funzionali all'intervento in
un cronoprogramma generale dei lavori. La Cogne, dopo aver
effettuato le attività progettuali - sulle quali torneremo dopo -,
con una nota del 23 luglio 2010 ha fatto presente alla Regione che
(cito):
"alla luce degli approfondimenti operati con i tecnici
delle imprese contattate per la realizzazione dello spostamento
dell'impianto di stoccaggio dei gas tecnici, al fine di ottimizzare
la resa dell'impianto e garantire un livello di sicurezza ancora
maggiore in conformità con i pareri dei comitati tecnici
interpellati, è possibile collocare lo stoccaggio in un'area
adiacente al reparto acciaieria, zona nella quale le aree
interessate dallo scenario di danno continuerebbero ad essere
confinate all'interno dello stabilimento".
Poiché la nuova
collocazione proposta dalla Cogne risultava maggiormente
funzionale, sia per la società che avrebbe ridotto i rischi
collegati alla presenza all'interno dello stabilimento delle
tubazioni di adduzione dei gas, sia per l'Amministrazione regionale
in quanto avrebbe consentito di ridurre i costi di realizzazione
dell'intervento, l'Assessorato delle attività produttive ed i
nostri funzionari hanno richiesto alla Cogne di produrre un
dettaglio di costi della soluzione proposta, al fine di valutarne
la finanziabilità - ovviamente non aggiuntiva a quella precedente,
visto che gli interventi non sono stati realizzati - e poi entrerò
nel merito. La Cogne ha presentato pertanto un nuovo preventivo dei
costi che è in corso di istruttoria presso l'Assessorato.
Fatta questa premessa, si chiede quale sia il cronoprogramma
presentato da CAS a Finaosta, in base al quale si sono già erogati
433.000 euro. La Cogne Acciai Speciali ha presentato, con nota del
26 giugno 2009, il cronoprogramma che illustrava la tempistica per
le attività necessarie per lo spostamento degli stoccaggi dei gas
tecnici. Il programma prevedeva la realizzazione dell'intervento in
22 mesi esclusi i tempi di ottenimento delle autorizzazioni.
Ci si chiede l'elenco dettagliato delle spese di progettazione e
le verifiche su esse compiute: la verifica amministrativa e
contabile delle spese, la verifica di compatibilità degli stati di
avanzamento dell'intervento ai fini dell'erogazione dei fondi e
della verifica di conformità dell'intervento è stata effettuata,
come da mandato, da Finaosta, come previsto dalla deliberazione n.
535/2008. Le spese ritenute finanziabili pari a 2.850 euro si
riferivano a (le cito brevemente, poi le do la copia con i dati, a
meno che lei non li abbia già): opere edili, preprogetto operativo
di spostamento, trasferimento serbatoi e accessori, progettazione
direzione lavori e fornitura materiali, attività di supporto, mano
d'opera e mezzi personale interno, ingegneria supporto tecnico,
fermate di produzione acciaieria, interruzione movimentazioni di
materiale. Non erano state considerate ammissibili le interruzioni
di attività di cantiere.
Le spese finora finanziate da Finaosta, di importo pari a
481.683 euro, si riferiscono alla fattura n. 2161/2008 della SIAD
Macchine e Impianti, di imponibile pari a 480.000 euro quale quota
di anticipo pari al 30 percento del totale della fornitura di
1.600.000 euro; l'importo fatturato dalla SIAD è comprensivo dei
lavori di progettazione ed ingegneria di base dell'impianto nel suo
complesso, della stesura della lista dei materiali con relative
specifiche, eccetera. Tali prestazioni sono quantificabili in circa
200.000 euro, la restante parte dell'anticipo è servita per avviare
l'ordine. Altra fattura, la n. 3/2008 dell'ARIA S.r.l. di
imponibile pari a 1.683 euro per la rielaborazione del rapporto
preliminare di sicurezza per la ricollocazione degli stoccaggi.
Questi sono i dati che Finaosta ci fornisce, la quale, dopo aver
verificato l'avvenuto pagamento delle fatture, ha erogato il
finanziamento nella misura del 90 percento delle spese per un
importo pari a 433.514 euro. Considerato che il progetto è stato
modificato, ovviamente nel finanziamento del nuovo progetto si
terrà conto dell'impegno già erogato.
Si chiede qual è lo stato delle effettive opere fin qui compiute
in base al cronoprogramma e, in caso di assenza di esecuzione di
tali opere, quali provvedimenti abbia adottato la CAS per
ottemperare alle norme di sicurezza e destinazione; come
anticipato, successivamente alla progettazione ed all'ottenimento
del nulla osta di fattibilità da parte de CTR (Comitato Tecnico
Regionale) incaricato di valutare l'area di rischio dell'impianto,
la Cogne Acciai Speciali ha interrotto la realizzazione
dell'intervento e ha presentato alla Regione un nuovo progetto per
lo spostamento dei gas tecnici in una collocazione che risulta
essere più baricentrica rispetto allo stabilimento. Pertanto, di
fatto, al momento non sono state eseguite opere, ma solo
progettazioni. La Cogne Acciai Speciali ha sottoposto il nuovo
progetto dello spostamento all'esame del CTR, ottenendo il nulla
osta di fattibilità su questo nuovo progetto in data 30 settembre
2010. Inoltre ha avviato le procedure di progettazione e
compilazione delle richieste per la presentazione della DIA
(Dichiarazione Inizio Attività) al Comune di Aosta, che avverrà
dopo l'approvazione da parte della Giunta regionale del
finanziamento dello spostamento dell'impianto di stoccaggio dei gas
tecnici della nuova area, per la quale è in corso l'istruttoria che
è quasi al termine da parte dei nostri uffici.
Per quanto riguarda l'osservanza delle norme di sicurezza,
questo è quanto comunicato da Cogne Acciai Speciali (cito):
"Lo
stabilimento è soggetto all'applicazione del decreto legislativo n.
334/1999; per l'applicazione dell'articolo 8 di tale decreto, il
gestore dello stabilimento deve presentare un rapporto di sicurezza
che contiene l'analisi del rischio da incidente rilevante e nel
quale viene descritto tutto lo stabilimento, in particolare gli
impianti in cui sono presenti le sostanze pericolose ai sensi di
tale decreto, fra cui anche l'attuale impianto ossigeno. Nel
rapporto di sicurezza vengono identificati gli scenari incidentali
ritenuti credibili e i sistemi di sicurezza, di prevenzione e di
protezione adottati. L'ultimo aggiornamento del documento è stato
presentato nel 2007 all'autorità competente preposta alla sua
valutazione, ovvero al Comitato Tecnico Regionale
- CTR già
citato -;
lo stesso ha avviato un'istruttoria dalla quale sono
scaturite alcune richieste di integrazione che hanno portato alla
sua conclusione nel maggio 2010, con l'emissione di un documento
finale che riporta alcune prescrizioni e raccomandazioni alle quali
la Cogne dice che sta dando adempimento secondo le scadenze
imposte. Poi vi è un piano di emergenza interna che è un documento
interno, che definisce i ruoli, le responsabilità, i compiti e le
funzioni coinvolte nella gestione di un'emergenza. Nel documento
vengono definite le misure di protezione e di intervento da
adottare, a seguito del verificarsi di un evento
incidentale".
Per gli stabilimenti di cui all'articolo 8, al fine di limitare
gli effetti dannosi derivanti da incidenti rilevanti, sulla scorta
delle informazioni fornite dal gestore e dalla conclusione
dell'istruttoria del rapporto di sicurezza, il Prefetto predispone
il piano di emergenza esterno allo stabilimento e ne coordina
l'esecuzione. Il piano di emergenza esterno in vigore attualmente è
datato 30 maggio 2006 ed è attualmente in fase di revisione, si
stanno ultimando gli accertamenti che verranno trasmessi a breve
alla Protezione civile per la sostituzione...
(interruzione del Consigliere Zucchi, fuori
microfono)
...è del 2006, non è di 30 anni fa, di fronte ad uno
stabilimento che è rimasto lo stesso, mi scusi... poi non sta a me
fare delle valutazioni.
Nella nuova collocazione dell'impianto di stoccaggio per ridurre
i rischi globali legati alla produzione e allo stoccaggio dei gas,
grazie alla minore lunghezza del tracciato delle tubazioni, la
Cogne Acciai Speciali prevede anche il rifacimento dell'attuale
torre di frazionamento, è uno strumento necessario per la
produzione dei gas tecnici.
Ultima domanda, l'intendimento della Regione in merito alle
tempistiche di realizzazione di tali opere ed alle problematiche ad
essa connesse... ovviamente questa si esaurisce con tutta la
descrizione che ho fatto prima; fornisco, però, un elemento
aggiuntivo: secondo le informazioni fornite dalla Cogne, la
realizzazione dello spostamento dovrebbe avvenire in un tempo pari
a 11 mesi dall'autorizzazione regionale dell'ipotesi di
effettuazione dei lavori, sincronizzata con i tempi di lavoro
dell'acciaieria e con la fermata di tre settimane della stessa nel
periodo estivo.
Presidente
- La parola al Consigliere Zucchi.
Zucchi (PdL)
- Parlo più veloce perché cinque minuti sono
pochi per dire tutto quello che avrei da dire.
Come volevasi dimostrare, Assessore, quello che lei ha detto non
fa altro che confermare le mie preoccupazioni; anche in questo caso
ci si trova di fronte di nuovo ad una nebulosa del "vedremo,
sposteremo, faremo". Se per l'impianto ad ossigeno nel 2006 c'era
una prescrizione per cui era ritenuto rischioso, non capisco perché
le latterie, i ristoranti, tutti gli esercizi commerciali debbano
ottemperare a delle prescrizioni rigide - altrimenti dopo 30 giorni
chiudono - e questi signori vanno avanti per degli anni senza che
nessuno dica niente! Questa è una cosa inammissibile e fa il conto
su tutte le altre questioni che stanno affiorando in questi giorni,
da documenti e numerose testimonianze, su cui naturalmente sto
compiendo le opportune verifiche, e le sto compiendo io, quando
forse le dovrebbero compiere anche altri soggetti che sono preposti
per competenza.
Ma in questo caso, i 433.000 euro... i conti non tornano, perché
lei ha nominato una ditta che ho avuto modo anch'io di vedere in
mezzo alle carte, di un pagamento del 30 percento all'ordine; ma se
sono oneri di progettazione, 433.000 euro o 480.000 euro non le
sembrano un po' tanti? È ammissibile che su un progetto che di
fatto - lei lo ha annunciato in aula - è abortito, venga comunque
saldato da Finaosta un anticipo del 30 percento all'ordine su
un'opera che poi non viene fatta perché è stata abbandonata, deve
essere rivista? Ma qui le cose non vanno assolutamente! Come non va
- perché la delibera lo dice chiaramente - che si doveva pagare in
stati di avanzamento lavori su opere effettivamente eseguite a
colpi di 250.000 euro l'uno! Qui lei mi parla di 200.000, 1.700
euro... la delibera di Giunta parla chiaro, quindi qui siamo usciti
dal seminato. La delibera di Giunta che è stata oggetto del
pagamento di queste fatture parlava di stati di avanzamento lavori
a colpi di 250.000 euro minimo, quindi 250.000 euro in su, ma per
opere effettivamente eseguite! Oggi lei viene a dire, in aula, che
è stato pagato un anticipo del 30 percento su un ordine che poi non
è stato eseguito? Allora su questo punto, visto che ho altre cose
da dire e mancano 2 minuti e mezzo, intanto mi riservo di vedere
tutti i documenti per analizzare come, quando, perché, da chi è
stata liquidata una fattura secondo i precetti iscritti in una
delibera. Finaosta certamente, ma Finaosta siamo anche noi, quindi
dovremo valutare se la Finaosta ottempera le prescrizioni di una
delibera di Giunta.
Comunque, i "signori" della Cogne, in una maniera a dir poco
irrituale, hanno pensato bene di invitare la III, la IV e la V
Commissione, nani, ballerini, giornalisti, tutti, in quella sede,
per andare a dire che tutto va bene; io, per le cose che ho detto,
a questo gioco non ci sto, perché bisogna ricondurre i rispettivi
compiti nelle rispettive sedi, così come ha detto il Presidente del
Consiglio. Quindi su questi temi che sono oggetto di iniziative
consiliari, questi "signori", anche qui, non devono distinguersi
dagli altri; se hanno bisogno di dire qualcosa, devono venire e
chiedere di essere auditi dalle rispettive commissioni e verranno
auditi. È inaudito che il Consiglio si sposti presso di loro
dimostrando in maniera palese una sudditanza nei loro
confronti!
Questa è la sede per le iniziative e per le domande che
oltretutto non riguardano solo loro; quindi, visto che manca poco
tempo e ho avuto modo di vedere i primi documenti e per coloro che
avranno il piacere di farsi scorrazzare con l'elmetto in testa
domani da controllori e controllati per farsi dire che va tutto
bene - magari hanno fatto le pulizie in questi giorni per far
vedere che va tutto bene - io dico solo questo: ho preparato una
serie di quesiti che sicuramente saranno posti in questa sede che è
la sede idonea, e che sono già sul mio sito personale che tutti voi
potete vedere, a cui con un semplice "sì" o con un semplice "no"
può essere data una risposta. Sono quesiti che non riguardano solo
la CAS, ma tutti gli organi preposti ai controlli e alle verifiche
su cui ho qualche riserva. Sono nove quesiti di ordine tecnico per
il momento, perché credo che ce ne saranno altri, non li cito, mi
limito solo a leggere l'ultimo quesito che è di natura - diciamo -
politica:
"È vero che CAS ha creato sei società di servizi ad
esclusivo utilizzo interno con evidenti intermediazioni di mano
d'opera, di presenza operativa all'interno dell'azienda con
indirizzi mail, numeri telefonici tutti interni all'azienda e con
sede, tutte, a Milano, in corso Garibaldi, presso lo studio del
commercialista di fiducia della società"?
Dico questo per
metterlo in correlazione con la parte conclusiva della relazione
della Confindustria che, definendo il giudizio positivo sulla
finanziaria regionale, dice:
"Nel complesso rileviamo che
vengono destinate risorse importanti per gli investimenti
infrastrutturali e che possono avere una ricaduta positiva per il
settore edile, a condizione che vengano bandite le gare e avviati i
cantieri e a condizione che vi sia un'attenzione maggiore per le
aziende valdostane, ovviamente a parità di condizioni e concorrenza
con quelle esterne".
Credo che non vi sarà difficile trovare domani la persona che ha
firmato questo documento.
Presidente
- Prima di dare la parola al collega Comé -
che poi non so per cosa interviene, me lo dirà -, mi permetto di
fare osservare che era ben lungi da me richiamare i consiglieri in
quella mia nota. Era un cortese ed educato invito a..., che è ben
diverso dal richiamare. Se qualcuno ha letto la cosa in questi
termini, me ne scuso, ma non era questa la mia intenzione, così
come non era... non so come mai questa chiamata, ho fatto fare
anche una verifica, io non ho avuto modo di riceverla, perché
normalmente sono sempre telefonicamente reperibile, per cui mi
telefonano a tutte le ore, ho sempre risposto e mi scuso anche per
questo. Invece, vede, ma glielo dico con molta simpatia e con una
certa cordialità, io non risponderò alle altre sue considerazioni,
perché non parliamo lo stesso linguaggio, nel senso che ho fatto
delle considerazioni di carattere generale, invece lei mi ha
interpellato con un tono polemico. Io non posso scendere a fare
della polemica, perché non è il mio ruolo.
Vorrei solo capire... non posso darle la parola, Assessore
Pastoret, se non per fatto personale, perché per precisazioni no,
altrimenti apriamo il dibattito. Se è per fatto personale è
diverso.
La parola al Consigliere Comé.
Comé (SA-UdC-VdA)
- Per motivare la richiesta di
intervento, visto che sono stato chiamato in causa dal collega
Zucchi, in quanto noi come Commissioni abbiamo accolto l'invito in
maniera un po' "irrituale e pazzesca", come è stata definita da
lei, collega Zucchi, quindi voglio tutelare non tanto la mia
persona, ma il ruolo che ricopro come Presidente della commissione
competente insieme ai Presidenti delle altre commissioni che, a
seguito di un invito su una questione sollevata da Zucchi,
corretta, portata all'attenzione di questo Consiglio, la CAS...
(interruzione del Consigliere Lattanzi, fuori
microfono)
... su "l'irrituale" poi le farò sapere, collega Lattanzi,
sull'irritualità di tanti altri inviti che sono... questo è un
invito in cui fra l'altro i consiglieri partono da Aosta e vanno a
piedi alla CAS; ci sono stati degli inviti che erano costosissimi e
molto irrituali, eppure ci siamo andati! Vorrei ricordare Dubai,
vorrei ricordare il Brasile, le visite a stazioni invernali dove
abbiamo accolto l'invito da esterni!
Voglio solo puntualizzare che tale invito è stato esaminato
attentamente dalle commissioni, è stato deliberato dalle
commissioni, quindi non è che abbiamo accolto l'invito
tout
court
; capisco, forse lei l'altro giorno aveva invitato la
dott.ssa Zublena a fare una visita sui tetti della CAS, forse
voleva avere la primogenitura, ma noi abbiamo ricevuto un fax, lo
abbiamo analizzato, lo abbiamo deliberato e abbiamo deliberato di
partecipare ad un sopraluogo, non abbiamo neanche predisposto una
convocazione, e chi vuole può partecipare come consigliere alla
visita.
Dopodiché vorrei sottolineare che il collega Donzel, in
commissione, aveva sollevato la questione che io ho stoppato,
perché ho dichiarato che avendo ricevuto l'invito, era forse
prioritario dare assenso al sopraluogo e solo successivamente
saremmo entrati nel merito della questione.
Presidente
- La parola all'Assessore alle attività
produttive, Pastoret, per fatto personale.
Pastoret (UV)
- Solo perché forse è stata interpretata
nella visita anche la mia presenza, che non ci sarà, né da parte
mia, né da parte del funzionario. Solo questo. Grazie.
Presidente
- Consigliere Donzel... chiede la parola per
cosa?
La parola al Consigliere Donzel, per fatto personale.
Donzel (PD)
- Credo di essere un po' impreparato, perché
forse non conosco bene il Regolamento, ma se lei ritiene che io non
sia stato chiamato in causa in un'interpellanza che doveva parlare
dell'ossigeno della Cogne e abbiamo parlato di tutt'altra cosa,
valuti lei se ho diritto di parlare...
Presidente
- ...lei ha chiesto la parola per fatto
personale, non deve parlare per disquisire del comportamento
dell'uno o dell'altro.
Donzel (PD)
- ...è lei che deve autorizzarmi... mi
autorizza?
Presidente
- Se mi chiede la parola per fatto personale,
per cortesia tiri fuori questo fatto personale.
Donzel (PD)
- Se lei ritiene che non sia stato chiamato
in causa...
Presidente
- ...non ritengo niente, lei dica solo qual è
il fatto personale per cui vuole intervenire.
Donzel (PD)
- La questione attiene alla Cogne e, proprio
prendendo spunto dal suo invito, avevo chiesto - e ringrazio il
Presidente Comé di averlo ricordato - di parlarne nella sede
competente: la III Commissione. Non ho chiesto di mettere ai voti
questa richiesta perché il Presidente mi ha segnalato che era in
atto un'iniziativa, e che prima si sarebbe provveduto a fare
l'incontro con CAS e poi si sarebbe potuto approfondire in
commissione.
Ora la gente fuori da questo Consiglio non sa che non possiamo
intervenire in replica alle interpellanze di un altro Consigliere,
quindi il nostro partito, perché io ho parlato da segretario del
partito, non ha potuto intervenire in aula sulla questione della
CAS, ha dovuto intervenire tramite comunicato stampa esterno,
quindi non con un atto scorretto, ma con una normale procedura
politica. Perché in questo momento posso solo intervenire perché il
collega - che non nomino - ha usato il mio nome in quest'aula,
altrimenti non posso intervenire nel merito.
Ho chiesto di parlarne nelle sedi competenti e aspetterò quella
sede per valutare e dire le cose che ho da dire in quella sede; mi
permetto solo di fare una precisazione: che nel comunicato c'era
veramente la volontà di fare attenzione, è stato tirato fuori il PD
della Valsugana, tutte storie... noi abbiamo messo al primo posto
la salute, e vorrei ricordare a "qualcuno", in quest'aula, che
siccome ero davanti alla sala di rianimazione quando mio nonno è
morto per silicosi, la battaglia che facciamo per la salute dei
lavoratori non è cominciata ieri! E non prendo lezioni da nessuno
che si sveglia la mattina... quando questa primavera, in piena
campagna elettorale, ha chiesto di mandare via quello
stabilimento!
Ho seguito anche la delocalizzazione di stabilimenti di quella
portata nei paesi del terzo mondo, dove non esistono regole,
inquinano e uccidono dieci volte tanto; allora, come mio nonno, non
voglio che muoia un operaio africano o tailandese...
(interruzione del Consigliere Zucchi, fuori
microfono)
...sì, le regole dei paesi dove non ci sono! Quello che dico è
che in questa regione sta crescendo un'azione contro quello che ha
la stalla e dà fastidio perché puzza, quello che ha l'albergo e dà
fastidio con la sua automobile, non si può passare con la
bicicletta... qui c'è un attacco a tutto il mondo del lavoro...
Presidente
- ...il fatto personale non sta venendo fuori,
lei sta facendo un dibattito...
...certamente in quest'aula queste sono le regole, Zucchi può
parlare e io no! E mi interrompe tutte le volte! Zucchi è
intervenuto sull'interpellanza che riguardava... lei non gli ha
detto nulla, per cinque minuti ha parlato...
Presidente
- ...ma erano i tempi e parlava di
un'interpellanza, se poi uno l'interpellanza la fa cominciare da...
lei non può parlare, può parlare solo per fatto personale...
Donzel (PD)
- ...è scorretto nei miei confronti!
Presidente
- Sono scorretto nei suoi confronti, però si
ricordi bene...
Donzel (PD)
- ...la legge non è uguale per tutti...
Presidente
- ...la legge non è uguale per tutti, ne
prendiamo atto.
Donzel (PD)
- Rispetto al fatto personale dirò una cosa:
ci sono sedi deputate... io sono stato trattato, cioè la querela è
stata interpretata da molte persone come un atto di condanna,
perfino certa stampa garantista ha detto che se uno è querelato è
come se avesse sbagliato... io non ho sbagliato e sono sereno!
Presidente
- Va bene, questo ha un senso, grazie.
La parola al Consigliere Lattanzi, per fatto personale.
Lattanzi (PdL)
- Grazie Presidente.
Non è per fare polemica, ma solo per specificare che
l'irritualità dell'invito dei Presidenti delle commissioni
competenti da parte di CAS è legittimo. Noi riteniamo che sia
inopportuno, perché sappiamo che la questione della CAS non è stata
portata in quest'aula dai Presidenti delle commissioni competenti,
ma dal Presidente della I Commissione. Peraltro neanche i
Presidenti della I e II Commissione sono stati invitati a questo
incontro, sono stati invitati i consiglieri delle stesse, quindi
sui tabelloni di invito-convocazione ci sono i tre Presidenti delle
Commissioni terza, quarta e quinta, e tutti i consiglieri invitati
di tutte le commissioni, compresa la I e la II Commissione che non
hanno ricevuto l'invito.
Su questa "irritualità", che è legittima, solleviamo la tematica
della correttezza istituzionale, sulla quale il collega Comé ha
legittimamente detto quello che doveva dire; noi riteniamo che sia
scorretto istituzionalmente ed inopportuno politicamente che questa
istituzione si metta l'elmetto, prenda la provetta e vada a
controllare la qualità delle opere, visto che noi non siamo in
grado - perché ci dovrebbero essere delle persone competenti a
farlo - di stabilire se quelle regole sono state rispettate... non
è che chiamano me per capire se l'autovelox ha funzionato
sull'autostrada, tanto per essere chiari!
Voglio solo chiarire questo: da parte del nostro gruppo c'è la
denuncia dell'irritualità nella sua legittimità e
dell'inopportunità che questo Consiglio si sposti, perché invitato,
tutti, compresi i consiglieri delle commissioni di cui non stati
invitati i Presidenti stessi. Siccome faccio parte della II
Commissione, sono invitato io, ma il mio Presidente no, ad
esempio.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK