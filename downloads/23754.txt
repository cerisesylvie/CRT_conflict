Consiglio Regionale della Valle d'Aosta - Oggetto del Consiglio n. 2776 del 6 giugno 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ELEZIONI
NORME DI ATTUAZIONE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2776 del 6 giugno 2007 - Resoconto
OGGETTO N. 2776/XII - Parere sullo schema di decreto
legislativo recante norme di attuazione dello Statuto speciale
della Regione Valle d'Aosta in materia di esercizio del diritto di
voto per le elezioni del Consiglio regionale.
Il Consiglio
Considerato che l'articolo 48 bis dello Statuto speciale per
la Valle d'Aosta dispone che il Governo è delegato ad emanare uno o
più decreti legislativi recanti le disposizioni di attuazione dello
Statuto stesso e le disposizioni per armonizzare la legislazione
nazionale con l'ordinamento della Regione Valle d'Aosta, tenendo
conto delle particolari condizioni di autonomia attribuita alla
Regione, e che gli schemi dei decreti legislativi sono elaborati da
una commissione paritetica composta da sei membri nominati,
rispettivamente, tre dal Governo e tre dal Consiglio regionale
della Valle d'Aosta e sono sottoposti al parere del Consiglio
stesso;
Rilevato che con nota in data 27 aprile 2007, il Ministro per
gli Affari regionali ha trasmesso, ai fini dell'acquisizione del
parere di cui all'articolo 48 bis dello Statuto speciale, lo schema
di norme di attuazione in materia di esercizio del diritto di voto
per le elezioni del Consiglio regionale, approvato dalla
Commissione paritetica in data 30 marzo 2007;
Visto l'articolo 48bis dello Statuto speciale per la Valle
d'Aosta;
Visto il parere della I Commissione consiliare
permanente;
Esprime
parere favorevole sullo schema di decreto legislativo recante
norme di attuazione dello Statuto speciale della Regione Valle
d'Aosta in materia di esercizio del diritto di voto per le elezioni
del Consiglio regionale.
Allegato
(Omissis)
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Questo schema di norme di attuazione
statutaria si pone in relazione all'articolo 16 dello Statuto
speciale, che prevede al 2° comma che per l'esercizio del diritto
elettorale attivo può essere stabilito il requisito della residenza
del territorio della Regione per un periodo non superiore ad un
anno. A sua volta la legge regionale n. 3/1993, disciplinante
l'elezione del Consiglio regionale in attuazione della disposizione
statuaria, ha fissato all'articolo 2 in un anno ininterrotto il
periodo residenziale richiesto ai fini del riconoscimento
dell'elettorato attivo per il Consiglio Valle. Tale previsione
aveva indotto ad intervenire già con il decreto legislativo n.
320/1994, prime norme di attuazione statutaria emanate ai sensi
dell'articolo 48 bis dello Statuto, al fine di disciplinare
l'elettorato attivo per il Consiglio regionale di coloro che,
avendo trasferito, provenendo da fuori Valle, la residenza in un
comune valdostano, non vi avessero tuttavia maturato l'anno
necessario per essere elettori del Consiglio Valle. In tal caso gli
elettori rimangono iscritti per la durata di un anno in apposita
lista elettorale aggiunta del Comune di immigrazione, nel quale
quindi continuano ad esercitare nel corso di tale periodo il voto
per il rinnovo dei Consigli della Regione e della Provincia in cui
è compreso il Comune medesimo.
Si è ravvisata l'opportunità di perfezionare e integrare questa
disciplina con particolare riferimento agli immigrati in Valle
d'Aosta e nelle Province autonome di Trento e Bolzano, laddove sono
previsti analoghi requisiti residenziali che, qualora non maturati,
priverebbero il cittadino del diritto di voto sia per uno dei
Consigli provinciali, in quanto non più iscritto all'anagrafe di
uno dei rispettivi Comuni, che per quello del Consiglio Valle, non
avendovi ancora maturato il periodo annuale, e viceversa, nel caso
ossia di un Valdostano emigrato in una delle 2 Province autonome
che, risultato cancellato dall'anagrafe valdostana, non abbia
ancora maturato il periodo residenziale a Trento e a Bolzano,
nonché ai cittadini cancellati dall'anagrafe per irreperibilità e
nuovamente resisi reperibili, oltre infine agli elettori residenti
all'estero ed iscritti all'AIRE e dei loro prossimi congiunti. Si
tratta di disposizioni volte ad assicurare la tutela
dell'elettorato attivo in favore di tutti coloro che attualmente,
trovandosi in situazioni non esplicitamente previste dalla
normativa vigente, rischierebbero di vederselo negato.
In particolare bisogna sottolineare la tutela prestata per i
Valdostani residenti all'estero, che, ferma restando la maturazione
del requisito residenziale in Valle, sono ammessi ad esercitare il
diritto di voto per il Consiglio Valle nel Comune valdostano nella
cui anagrafe degli Italiani residenti all'estero sono iscritti. Il
requisito maturato da tali cittadini si estende - questa è forse la
disposizione maggiormente significativa del provvedimento - anche
al figlio nato all'estero, ovvero a chi minorenne aveva seguito il
genitore all'estero, nonché al cittadino straniero residente
all'estero che ha acquistato la cittadinanza italiana per
matrimonio.
Con tale norma di attuazione si amplia quanto più possibile la
platea elettorale per il Consiglio regionale, riconoscendo a tutti
coloro che ne abbiano diritto l'effettivo esercizio del voto già a
partire dalle prossime elezioni del 2008, sempre che il Ministro
per gli affari regionali, invertendo la tendenza ormai considerata,
decida di iscrivere questo provvedimento all'ordine del giorno del
Consiglio dei ministri per il suo esame e - confidiamo - per
l'approvazione.
Président
- Je rappelle que l'acte a été approuvé à
l'unanimité par la I
ère
Commission.
La parole au Conseiller Frassy.
Frassy (CdL)
- Non so quale sia stata la valutazione
politica fatta dal collega Venturella rispetto al fatto che questa
norma fosse una norma di scarsa rilevanza politica. Pensiamo che
tale schema, nel momento in cui dovesse diventare norma, qualche
riflessione ci obbliga a farla. Qui stiamo regolamentando
l'estensione del diritto di voto per l'elezione del Consiglio
regionale. Non possiamo però non dimenticare la norma citata
dall'Assessore Cerise e gestita nella legislazione elettorale
regionale, che è l'anno di residenza. Oggi potremmo interrogarci se
abbia o no senso che la Valle d'Aosta abbia questo tipo di
previsione, che non ha pari nella legislazione delle Regioni a
statuto ordinario. Per un insieme di situazioni, valutazioni
politiche e quant'altro avevamo prima il requisito dei 5 anni, che
poi è stato ridimensionato e ridotto a 1 anno, perché? Perché
riteniamo che questo requisito abbia senso di essere mantenuto
nella nostra Regione. Per quale motivo coloro che non hanno la
residenza nella nostra Regione, pur essendoci magari nati e
vissuti, non possono più partecipare ed esprimere il loro voto su
quella che rimane la loro Regione di origine? Ossia chi, Valdostano
nato, Valdostano di discendenza, Valdostano di tradizione per
motivi di necessità o di opportunità trasferisce la sua attività
anche semplicemente a Torino e poi tutti i fine settimana viene qui
a sciare o a trovare i familiari, perde il diritto di partecipare a
quel momento importante di scelta politica che è l'elezione del
Consiglio regionale. È una valutazione politica che abbiamo fatto.
Noi con questa norma creiamo una disparità di situazione rispetto a
quelli che sono residenti all'estero. Quelli che sono residenti
all'estero valgono, dal nostro punto di vista politico, quelli che
risiedono a Torino o a Milano, con la differenza che quelli che
risiedono a Torino, o a Milano, o comunque in località più vicine è
più facile che abbiano mantenuto non solo il rapporto affettivo e
sentimentale con la loro Regione di origine, ma abbiano anche
mantenuto una serie di interessi anche economici in Valle d'Aosta.
Abbiamo visto la Comunità valdostana di Parigi, è una comunità che
ha un'idea della nostra Regione migliore di quella che la Valle
d'Aosta non sia o non riesca ad essere, ma hanno perso quegli
interessi e quei collegamenti stretti che magari i loro genitori o
i loro nonni avevano con la Valle d'Aosta prima di trasferirsi
all'estero. Con questa norma andiamo a creare una situazione di
disparità fra quei Valdostani che hanno fatto la scelta di andare a
Parigi, ma di andare a Londra, in America e comunque lontano dalla
Valle d'Aosta e diciamo che questi hanno interesse politico a
partecipare alle scelte di elezione del Consiglio regionale e ai
figli, piuttosto che ai parenti di nuclei familiari che qui ancora
esistono, che per motivi di lavoro si trasferiscono in uno di quei
Comuni che vorrebbe magari annettersi alla Valle d'Aosta, gli
neghiamo la possibilità di votare per il Consiglio regionale? Non
lo so, invito i colleghi a fare una riflessione, anche perché
ritengo che questa norma sia incostituzionale nel momento in cui
dovesse essere approvata, perché va a creare una disparità di
trattamento sul diritto elettorale fra coloro che sono nati in
Valle d'Aosta da Valdostani e hanno deciso di andare all'estero,
valgono di più dei Valdostani che invece hanno deciso di andare a
Carema. Vorrei che qualcuno mi spiegasse qual è la "ratio" di
questa cosa, perché a noi sfugge.
Prima di esprimere un giudizio compiuto su tale norma che
qualcuno avrà voluto, penso che questa norma non l'abbia richiesta
il Ministro Lanzillotta, che peraltro l'ha trasmessa per doveri di
ufficio, ma immagino che tale norma abbia un "maître à penser";
vorremmo allora capire questo "maître à penser" quali
"arrière-pensées" ha su tale norma. A noi questa norma sembra
completamente irrazionale, oltre che incostituzionale, perciò
vorremmo avere un approfondimento da parte di coloro che ne sono
stati gli ispiratori.
Presidente
- La parola al Consigliere Ottoz.
Ottoz (UV)
- Solo per chiedere un'interruzione per una
riunione della maggioranza.
Presidente
- Il Consiglio è sospeso per 10 minuti.
Si dà atto che la seduta è sospesa dalle ore 19,23 alle ore
19,32.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Abbiamo chiarito l'equivoco con il collega
Ottoz.
Per quanto riguarda la questione posta dal collega Frassy, credo
che la risposta sia contenuta nel comma 3 dell'articolo 3, dove
sono previste queste liste aggiuntive e che prevede l'iscrizione di
quelle persone che erano residenti in Valle d'Aosta, si sono
trasferite fuori Valle, ma intendono tornarci, di conseguenza il
Sindaco del Comune di residenza ha l'obbligo di chiedere la
cancellazione e l'iscrizione nelle cosiddette "liste
aggiuntive"...
Frassy
(fuori microfono)
- ... il meccanismo
tecnico lo abbiamo capito...
Cerise (UV)
- ... non ve ne sono altri di meccanismi. La
"ratio" sta nel fatto che queste sono norme di attuazione
riguardanti le Regioni a statuto speciale, ma, per quanto riguarda
gli elettori valdostani, la cosa è normata, c'è una procedura molto
chiara. Può essere eventualmente discriminante, nel senso che non
prevede altre intese, ma tutela il diritto di voto per quanto
riguarda gli elettori valdostani e li pone tutti sullo stesso
piano: che siano residenti all'estero, che vadano a risiede in una
Regione d'Italia, piuttosto che in un'altra realtà.
Presidente
- La parola al Consigliere Sandri.
Sandri (GV-DS-PSE)
- Solo per annunciare il voto
favorevole a questo provvedimento, perché discende da una direttiva
europea, che ha indicato quali sono i differenti livelli su cui ci
si deve suddividere per quanto riguarda il diritto di voto. Credo
che l'Italia bene abbia fatto a recepirla per quanto riguarda la
possibilità per gli stranieri di votare all'interno del nostro
ordinamento a livello delle elezioni municipali, così come i
cittadini valdostani residenti all'estero possono votare a livello
delle municipalità delle Regioni e dei Paesi in cui risiedono.
Rimane però differenziato il livello delle elezioni politiche e
delle elezioni regionali, quindi abbiamo questa discrepanza che
oggi chi è Valdostano, ma residente all'estero, iscritto all'AIRE,
può votare per i rappresentanti degli Italiani all'estero al
Parlamento italiano, però non può votare per le elezioni regionali.
Questa possibilità mi sembra vada incontro al mantenimento di un
forte rapporto con i Valdostani che per motivi di lavoro risiedono
all'estero, credo che questo sia un dato positivo che arricchisce
la democrazia della Valle d'Aosta e non certo la sminuisce.
Presidente
- La parola al Consigliere Frassy.
Frassy (CdL)
- Abbiamo capito il percorso amministrativo,
tecnico dello schema di decreto legislativo, quello che non abbiamo
capito è la volontà politica che è sottesa a questa scelta, nel
senso che tale scelta sarebbe una scelta comprensibile e anche
condivisibile se non fosse per certi versi innestata nella
previsione dell'articolo 16 dello Statuto, poi recepito dalla
nostra normativa regionale elettorale, che fa sì che vi sia il
requisito annuale della residenza. Capisco l'esigenza di far votare
e di dare la possibilità di voto anche ai cittadini italiani, in
questo caso che erano residenti in Valle d'Aosta e che ora
risiedono all'estero e potremmo anche condividerla, ma questa
volontà non è conciliabile con la previsione contenuta nella
normativa regionale dell'anno di residenza: l'anno di residenza o
c'è, o non c'è. Qui introduciamo un concetto di residenza virtuale,
ma sì per i Valdostani, grazie... ma cosa vuol dire? Anche chi si
trasferisce perché sta arrivando o perché se ne sta andando aveva o
andrà ad acquisire i requisiti, il problema è che, se abbiamo messo
il meccanismo dell'anno di residenza, la residenza o c'è, o non
c'è. Con questa norma introduciamo nell'epoca dell'"internet" la
residenza virtuale. Riteniamo che questo concetto di residenza
virtuale sia discutile, anche perché, andando all'estero, a seconda
delle legislazioni nazionali dei vari Stati esteri, i cittadini
stranieri residenti in quelle Nazioni possono partecipare ai voti
delle varie consultazioni locali e non ai voti delle elezioni
politiche. Il cittadino valdostano che si trasferisce a Londra, o a
Parigi, o a Bruxelles, acquisiti determinati requisiti a sua volta
di residenza in quelle località, perciò può partecipare alle
elezioni locali. Il fatto di dire restituiamo un diritto che
verrebbe privato perciò mi sembra debole e dal punto di vista
politico, e dal punto di vista giuridico. È evidente che questa
norma rischia di innescare un ulteriore elemento di debolezza e di
incertezza sul prossimo momento elettorale, innescando tutto un
meccanismo di contenziosi da parte di chi, non avendo o avendo
perso la residenza, non potrà votare, rispetto a chi, pur non
avendo la residenza perché l'ha persa e si è trasferito all'estero,
potrà votare.
Il quadro politico, che forse era già sufficientemente
complicato da un insieme di situazioni che ancora oggi con il
parere della Commissione che non chiamerò più dei saggi, perché
hanno dimostrato di essere tutto men che saggi, ma della
Commissione per i procedimenti referendari... ha dimostrato che la
materia è tutt'altro che di facile interpretazione. Prendiamo atto
che la volontà della maggioranza è quella di incrementare la
confusione sul prossimo momento elettorale e non possiamo che
astenerci dall'esprimere un voto positivo, perché riteniamo che la
norma abbia anche dei profili di incostituzionalità.
Presidente
- Pongo in votazione l'oggetto n. 29:
Consiglieri presenti: 27
Votanti e favorevoli: 24
Astenuti: 3 (Frassy, Lattanzi, Tibaldi)
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK