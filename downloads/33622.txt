Consiglio Regionale della Valle d'Aosta - Oggetto del Consiglio n. 1735 del 7 aprile 2011 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1735 del 7 aprile 2011 - Resoconto
OGGETTO N. 1735/XIII - Interpellanza: "Partecipazione della
Regione all'accordo di programma con la società GHC per la
costruzione del Grand Hôtel Imperiale di Courmayeur".
Interpellanza
Nel rispondere in Consiglio ad una richiesta di chiarimenti
intorno ad eventuali mutamenti intervenuti nell'amministrazione o
nell'azionariato delle società proponenti l'iniziativa di
costruzione del Grand Hôtel Imperiale di Courmayeur, l'Assessore al
Turismo ha informato l'assemblea circa il mutamento intervenuto
nell'amministrazione della società promotrice dell'iniziativa, la
società a responsabilità limitata GHC di Courmayeur, e nella specie
dell'ingresso nella stessa, in qualità di consigliere e
amministratore delegato, del sig. Maurizio Poggio.
La notizia accresce ulteriormente la preoccupazione intorno
ai caratteri dell'iniziativa, di cui si vanta da tempo, senza che
se ne veda concreto riscontro, che sia condotta da promotori
seriamente interessati all'esercizio di un'attività turistica di
alto livello quale un Hotel a 5 stelle.
Gli interrogativi si collegano al fatto che alla guida della
società, insieme al progettista dell'intervento, si viene a
collocare un attivo promotore immobiliare che risulta impegnato in
numerose iniziative a carattere eminentemente edilizio, quali le
società:
"Bdc S.r.l. (compravendita di beni immobili effettuata su
beni propri)
Cisvap S.r.l. (costruzione di edifici)
Edil Alfa Di Burlando Giobatta, Poggio Luigi e Lerma
Vladimiro - S.a.s. (costruzione di edifici)
Edilizia Vado - S.r.l. (attività immobiliari)
Edilizia Verde Mare di Poggio Maurizio e Rolando Desiderio
Società in accomandita semplice (costruzione di edifici)
Equilatero S.r.l. (attività immobiliare intesa come
edificazione, ristrutturazione, compravendita, permuta,
lottizzazione, comodato, gestione e locazione immobili)
Immobiliare Carlo Felice S.r.l. (costruzione di edifici
residenziali e non residenziali)
La Palmaria - S.r.l. (compravendita di beni immobili
effettuata su beni propri)
Mega S.r.l (commercio all'ingrosso di macchine edili
stradali)
Olivo-Piani D'invrea S.r.l. (Locazione immobiliare di beni
propri o in leasing)
Pianimar - S.a.s. di Desiderio Rolando e Maurizio Poggio
(costruzione di edifici residenziali e non residenziali)
Porto di Lavagna S.r.l. (acquisto, permuta, vendita, gestione
(per conto proprio e non di terzi) locazione, costruzione di beni
immobili sia rustici che urbani, costituzione ed estinzione di
diritti reali in genere su beni immobili)
Pria S.p.A. (compravendita di beni immobili effettuata su
beni propri)
Recta di Anna Maria Meneghetti - S.a.s. (compravendita di
terreni e fabbricati, costruzione, acquisto, ristrutturazione e
vendita di beni immobili o di complessi immobiliari, realizzazione
e costruzioni edilizie di qualsiasi genere e tipo, comprese opere
di urbanizzazione necessarie e connesse alle stesse)
San Bernardo Costruzioni Alpine - S.r.l. - Società
Unipersonale (compravendita di beni immobili effettuata su beni
propri)
Trading Mar S.r.l. (gestione porticcioli turistici - posti
barca)".
Ciò premesso, i sottoscritti Consiglieri regionali
Interpellano
l'Assessore al Turismo, Sport, Commercio e Trasporti per
sapere:
1) se non ritiene che questi ulteriori elementi possano
confermare il timore che l'operazione Grand Hôtel Imperiale abbia
un prevalente scopo di costruzione immobiliare, piuttosto che un
reale intento di promozione turistica della località;
2) se ritiene ancora motivata la sottoscrizione di un accordo
di programma con la società GHC, tuttora capitalizzata per soli €
10.000, accordo che prevedrebbe, sulla base della bozza
predisposta, un esborso finanziario da parte della Regione per €
1.200.000;
3) se non ritiene necessario soprassedere alla partecipazione
da parte della Regione all'accordo in questione, stante la
permanente assenza di promotori qualificati alla gestione di un
Grand Hôtel del livello annunciato.
F.to: Louvin - Chatrian
Président
- La parole au Conseiller Louvin.
Louvin (ALPE)
- Grazie.
È un tema ormai ricorrente, anche se oggi è stato declinato
nominalmente in modo diverso. È una questione che è venuta già
all'attenzione di questo Consiglio più volte, perché sa l'Assessore
Marguerettaz essere nostra grande, forte e sentita preoccupazione
che quello che è già stato annunciato due anni fa come un momento
salvifico, quasi miracoloso per il turismo valdostano, di
Courmayeur in particolare, cioè la realizzazione degli hôtel a 5
stelle, in particolare di questo Grand Hôtel Imperiale...pensiamo
che stia attraversando una fase non particolarmente brillante. Non
abbiamo mai fatto mistero di riserve sul taglio dell'iniziativa, ma
si accentuano gli elementi di preoccupazione circa il fatto che ci
sia più un interesse di carattere edilizio, più una preoccupazione
di fare le costruzioni, piuttosto che di inserirsi utilmente in
iniziative alberghiere di carattere internazionale o di alto
profilo.
Qui vediamo ancora assente tutto il momento di coinvolgimento di
soggetti qualificati nel mondo turistico alberghiero, invece
vediamo affiorare...o almeno così ci è parso sulla base di una
risposta che ci ha dato in aula poche settimane fa lo stesso
Assessore Marguerettaz, che aveva indicato...spero di non aver
fatto errore nell'individuazione della persona a cui lei ha fatto
riferimento, citandola come componente della società GHC S.r.l. di
Courmayeur, che - ricordo - è il soggetto promotore principale
della realizzazione di questo Grand Hôtel di Courmayeur nella
figura del nuovo amministratore delegato, signor Maurizio Poggio,
essendo una persona non conosciuta, almeno generalmente conosciuta
in Valle d'Aosta... Abbiamo acquisito delle normalissime
informazioni e le informazioni ci danno il dato di un'attività
professionale ampiamente dominante da parte del nuovo
amministratore delegato in una serie di società che hanno un
carattere squisitamente immobiliare. Non sto a citarle
nominalmente, sono una dozzina di società che hanno come scopo
societario principale compravendita di beni immobili effettuata su
beni propri, costruzione di edifici, costruzione di edifici ed
attività immobiliari, attività immobiliare intesa come
edificazione, ristrutturazione e compravendita, permuta,
lottizzazione, comodato, gestione e locazioni immobiliari,
costruzione di edifici residenziali e non residenziali,
compravendita di beni immobili effettuata su beni propri, commercio
all'ingrosso di macchine edili e stradali, locazioni immobiliari di
beni propri o in leasing, costruzione di edifici residenziali e non
residenziali - chiedo scusa per la noia, ma è per qualificare la
questione -, acquisto, permuta, vendita, gestione, locazione e
costruzione di immobili, sia rustici che urbani, compravendita di
beni immobili effettuata su beni propri, compravendita di terreni e
fabbricati, eccetera. Mi fermo qui, ma sarebbe ancora...
C'è un'unica attività che abbiamo rilevato di carattere
turistico, ma riguarda la gestione di porticcioli turistici e posti
barca. Noi pensiamo che le attività turistiche, compresa la
realizzazione di questi immobili, devono avere non dietro - in modo
remoto eventuale e ipotetico -, ma davanti dei soggetti che abbiano
una presenza ed una conoscenza del mondo turistico e
alberghiero.
L'Assessore ci aveva dato a suo tempo delle indicazioni di
interesse da parte di albergatori della Toscana, di cui non so se
abbiamo perso la traccia, ma non vediamo affiorare in questa
scatolina, che ripeto ha 10.000 euro di capitale sociale e per la
quale il Comune di Courmayeur ha in bilancio - l'Assessore ha detto
quattro settimane fa non esserci alcun impegno formale della
Regione - un intervento regionale di 1.200.000 euro per realizzare
opere complementari di arredo urbano, di sistemazione urbanistica
intorno all'area del costruendo Grand Hôtel Imperiale, e
continuiamo a vedere qui questo profilo. L'Assessore sa della
nostra preoccupazione, sa che guardiamo con attenzione a questo
aspetto, perché non vorremmo che si facesse di un'operazione
alberghiera un semplice rompighiaccio di natura squisitamente
edilizia per l'operazione in sé e per la realizzazione di altri
immobili in Courmayeur.
Quindi le chiediamo, Assessore, se non ritiene che questi
maggiori elementi acquisiti possono confermare il timore che
l'operazione Grand Hôtel Imperiale abbia un prevalente scopo di
costruzione immobiliare, piuttosto che un reale intento di
promozione turistica della località; se ritiene ancora motivata la
sottoscrizione di un accordo di programma che è stato annunciato
ormai due anni fa con la società GHC, tuttora capitalizzata per
10.000 euro soltanto; se non ritiene necessario soprassedere alla
partecipazione da parte della Regione all'accordo in questione,
stante la permanente assenza di promotori qualificati alla gestione
di un Grand Hôtel del livello annunciato, non di persone non
qualificate, ma stiamo parlando di persone qualificate ad una
gestione turistica. Quindi nulla toglie alle qualità professionali
e all'impegno di altre persone, ma qui non vediamo ancora spuntare
l'interlocutore o gli interlocutori che diano adeguate garanzie.
Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie Presidente. L'attenzione e il
particolare interesse del collega Louvin e del gruppo ALPE su
questo tema devo dire che ci aiuta a presidiare una pratica che le
assicuro che gli uffici dell'Amministrazione regionale seguono con
grande attenzione; quindi, come si suol dire, se gli occhi sono di
più si guarda meglio e si verificano tutte le precauzioni con tutte
le attenzioni.
Ora, collega Louvin, noi abbiamo tantissime iniziative in Valle
d'Aosta che sono state proposte da soggetti che avevano delle
attività principali e prevalenti che erano assolutamente non
alberghiere! Le ricordo, ad esempio, la Quadrio Curzio con cui
abbiamo fatto l'accordo con le terme; lei sa, ha partecipato, loro
sono costruttori e poi si sono messi a gestire delle terme
brillantemente! Lei è particolarmente interessato ai porti,
porticcioli e posti barca, noi abbiamo in Val d'Ayas probabilmente
una persona molto importante in questo dominio e fa brillantemente
delle iniziative alberghiere. Quindi oggi apprendo una novità: che
se uno ha un'attività prevalente di un certo tipo non bisogna
fargli fare degli investimenti alberghieri... o ho capito male?
Allora, rispetto alle sue domande,
"se non ritiene che questi
ulteriori elementi"
...appunto, gli elementi sono una
ricostruzione che - mi creda - fa invidia, lei ha fatto un'azione
di ricerca molto importante e quindi le faccio veramente un plauso.
Rispetto al profilo di questa persona, Consigliere Louvin,
l'articolo 7 del testo di accordo di programma non è un accordo di
programma
ad personam
, ma è un accordo di programma sulle
cose da fare ed è stato approvato dal Consiglio comunale di
Courmayeur. Il programma reca disciplina alle sue eventuali
modifiche, prevede che alcuni vincoli siano da considerare
permanenti: capacità ricettiva, volumi, parametri urbanistici,
livello di classificazione alberghiera e destinazione
esclusivamente alberghiera della struttura, albergo propriamente
detto ai sensi dell'articolo 2, comma 3, della legge regionale n.
33/1984. Quindi nell'accordo di programma non parliamo di Tizio,
Caio e Sempronio, parliamo di cose da fare. Per una loro modifica
occorrerebbe la revisione dell'accordo medesimo, da effettuarsi con
le stesse procedure previste per la sua formazione e quindi
l'eventuale perseguimento di scopi diversi da quelli concordati è
da ritenere non praticabile. In sintesi, non è che se cambia
l'amministratore possiamo considerare che è cambiato l'accordo di
programma! Nel considerare pertanto il vincolo a destinazione
esclusivamente alberghiera uno dei presupposti fondamentali
nell'interesse pubblico che giustifica il ricorso all'accordo di
programma, se dovesse per un qualsiasi motivo venir meno il
complesso alberghiero così come configurato dall'accordo di
programma, mancherebbe il presupposto dell'interesse pubblico
regionale e comunale di incentivarne la realizzazione, e quindi
mancherebbero le condizioni che sostanziano il ricorso all'accordo
di programma medesimo, che pertanto in tal senso non è neppure
modificabile. Quindi da questo punto di vista la rimando ai punti 5
e 8 dell'accordo di programma, che sono molto chiari, che non sto a
leggere, ma che posso dare.
Domanda due:
"se ritiene ancora motivata"
... Come già
sottolineato in occasione di altre interpellanze sullo stesso tema,
si evidenzia che l'accordo di programma prevede quali garanzie per
la realizzazione dell'opera da fornire al responsabile del
procedimento comunale: prima della firma dell'accordo di programma
un'asseverazione bancaria di sostenibilità economica
dell'intervento, redatta da due istituti di credito abilitati;
prima della data di inizio lavori, una copia della deliberazione
degli istituti creditizi che provvederanno al finanziamento
dell'operazione. Va da sé che, in assenza di queste garanzie,
l'accordo non è sottoscrivibile, quindi lei ha ragione a porre il
problema, ma c'è un'asticella che è irrevocabile, insormontabile.
Ciò precisato, si chiarisce che non ci sono ragioni correnti per
mettere in discussione la solidità di GHC, al di là del capitale in
questa fase del procedimento che antecede la sottoscrizione
dell'accordo di programma, ove - come previsto e noto - è già stata
presentata una garanzia fideiussoria sui presunti oneri di
urbanizzazione. Si sottolinea nuovamente, infine, come l'esborso di
1.200.000 euro per investimenti in opere di riqualificazione urbana
da parte dell'Amministrazione regionale è subordinato alla
sottoscrizione dell'accordo di programma e ad analogo impegno per
600.000 euro da parte di GHC.
Terza domanda, ritorniamo sulla questione: il fatto che in una
delle società proponenti sia intervenuta la presenza, in qualità di
consigliere e di amministrazione delegato, di un "attivo promotore
immobiliare" - lo metto fra virgolette, così come lo avete
individuato -, non implica necessariamente come conseguenza la
messa in discussione delle finalità turistiche dell'intervento che
si concretizzerà a seguito della sottoscrizione dell'accordo di
programma. Nulla impedisce infatti che la gestione alberghiera
possa essere scissa dalla progettazione, realizzazione e proprietà
della struttura ricettiva; molti sono gli esempi, non solo a
Courmayeur, gestione di strutture di successo ancorché non di
proprietà, non necessariamente ci deve essere coincidenza fra
proprietà dell'immobile alberghiero e la gestione delle imprese
ricettive.
Tutto ciò premesso, in conclusione, tenuto conto della
situazione attuale dell'iter, si ribadisce che la Regione ed il
Comune mantengono il proprio interesse alla sottoscrizione
dell'accordo di programma nella soddisfazione di tutte le sue
parti, con tutti i vincoli cogenti che ci sono e non modificabili.
L'ovvia condizione risiede nella tutela di tutti i diritti e nella
necessità che le parti private trovino le intese che ritengono più
opportune, affinché l'accordo possa essere firmato da parte di
tutti con convinzione e serenità. Se non c'è questa condizione, è
ovvio che tutto si ferma!
Président
- La parole au Conseiller Louvin.
Louvin (ALPE)
- Grazie. È strano come ogni tanto anche
concetti che altrove sono utilizzati come l'
ad personam
,
ritornino anche nel nostro contesto, ma declinati in modo
totalmente diverso!
Lei dice giustamente che la Regione dovrebbe procedere non
ad
personam
...però che si guardi al soggetto che è proponente di
un'iniziativa a cui, in qualche modo, la Regione ed il Comune
attaccano il proprio carro per darle un rilievo di interesse
pubblico, insomma, uno sguardo io lo do! Se mi viene un
imprenditore di alto profilo e se investe anche molto e
positivamente per la località, evviva, ma noi cominciamo,
Assessore, ad avere l'impressione che qui stia stagnando tutta la
vicenda! Non vediamo proprio questi grandi capitani d'industria,
come lei ha citato rispetto ad altre località, attività termali,
realizzazione di villaggi di lusso in Val d'Ayas, eccetera...qui
non abbiamo l'impressione di vederli ancora apparire! Qui,
francamente, mi sembra ancora che ci sia una piccola
fiche
messa sul tavolo verde, per dire: se va bene lo facciamo! Ma lei
spende, Assessore! Su questo tavolo, a parte i denari di cui
abbiamo già parlato, questi 1.200.000 euro della Regione per opere
urbanistiche complementari, lei spende anche una richiesta di
formazione professionale di alto profilo, perché ricordo che quello
che lei ha scritto nella bozza dell'accordo di programma dice
"questi signori saranno un luogo di eccellenza nel quale faremo
dell'alta formazione turistica" - tema, fra l'altro, sul quale
avremo modo di misurarci anche in commissione in queste settimane,
perché abbiamo visioni che spero si avvicinino, ma che al momento
non sono ancora complementari -, per cui credo che qui, guardare
chi c'è dentro e chi c'è dietro, non faccia male!
Poi dice: ci sarà comunque una firma, una fideiussione,
eccetera, ma questa asseverazione bancaria...io molto sommessamente
le faccio osservare che nel Comune di Courmayeur questo è un tema
abbastanza discusso, che la solidità delle fideiussioni, il tipo di
istituti che le emettono sono voci che forse sono arrivate anche a
lei che è del settore, non dico di più, perché non conosco i
dettagli della questione, ma sulla solidità di queste garanzie
finanziarie qualche riserva è stata emessa! Lei ha parlato della
firma, eccetera...mi risulta che anche qui non siano ancora...ma
scusi, Assessore, lei tiene in piedi due anni dopo ancora questa
operazione, quando non vede scattare delle molle qualificate, ben
organizzate, un meccanismo ben oliato e...continua a mantenere
un'ipotesi di impostare qui sopra un'attività di questo
livello?
Io le dico: in passato ne abbiamo viste operazioni di questo
genere, una lei la ricorderà sicuramente, si chiamava
Cheval
Blanc
ad Aosta, insieme ad altri due alberghi dovevano essere
dei grandi traini; sono delle operazioni che si sono rivelate
costosissime per l'Amministrazione e non hanno portato il frutto
atteso! Allora guardiamo chi abbiamo e le solidità di chi abbiamo
di fronte. Rimane il nostro invito pressante a non trattare con
superficialità la questione, ad andare a fondo. Lei dice che ci
saranno i vincoli, ma lei sta lavorando da due anni a togliere
tutti i vincoli possibili, a permettere tutta la trasformazione a
scopo residenziale degli alberghi della Valle d'Aosta, è tutto un
agire in questa direzione il suo, quindi non è proprio la sua - per
tanto autorevole - voce quella che ci mette in condizione di
tranquillità rispetto al fatto che queste operazioni muovano solo
nell'indirizzo turistico. Noi rimaniamo assolutamente perplessi di
fronte all'andamento di tutta queste vicenda; devo dirle che non
escludo di tornarci nuovamente se ci saranno, ovviamente, dei fatti
nuovi. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK