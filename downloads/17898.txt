Consiglio Regionale della Valle d'Aosta - Oggetto del Consiglio n. 2387 del 9 gennaio 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Personale medico e paramedico
Precedente
Successivo
Resoconto integrale del dibattito dell'aula
Oggetto del Consiglio n. 2387 del 9 gennaio 2002 - Resoconto
OGGETTO N. 2387/XI Situazione dell’organico
del personale infermieristico della USL. (Interrogazione)
Interrogazione Premesso:
- che la notoria carenza di personale infermieristico presso
l’USL;
- che il D.L. 402/2001, convertito in legge, prevede che le USL,
previa autorizzazione delle regioni, possono sopperire alle vacanze
di organico inerenti il personale infermieristico e
tecnico-sanitario di radiologia mediante la riassunzione di ex
dipendenti o mediante contratti a termine oppure con
l’autorizzazione di prestazioni aggiuntive fuori
orario rese dai dipendenti in forza;
i sottoscritti Consiglieri regionali
Interrogano
l’Assessore alla Sanità per sapere:
1) se e, in caso affermativo, quali delle opzioni previste dal
D.L. 402/2001 la Regione intende autorizzare;
2) quali sono le attuali carenze in organico del personale
infermieristico e tecnico di radiologia e con quali provvedimenti e
costi sono attualmente sopperite.
F.to: Frassy - Tibaldi - Lattanzi
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Risponderò al punto 2 innanzitutto, dicendo
che i posti vacanti di infermieri in organico sono attualmente una
trentina, usando i parametri del cosiddetto "calcolo Donat Cattin",
per intenderci, a cui vanno aggiunti 39 posti temporaneamente
vacanti per l’aspettativa. Tali carenze sono state
colmate mediante l’assunzione di infermieri in
convenzione con cooperative di liberi professionisti, per un
importo annuo di euro 1.853.460,52 e con prestazioni aggiuntive
richieste al personale dipendente per un importo annuo presunto di
euro 823.490,52. I posti vacanti di tecnici di radiologia medica
sono uno e mezzo, e sono coperti mediante contratto
libero-professionale per una persona al costo di euro
29.747,91.
Preciso però a questo proposito che, rispetto ai tecnici di
radiologia medica, la dotazione organica andrà adeguata con
l’avvio delle nuove apparecchiature di risonanza e
TAC, per cui la carenza salirà a 6-7 unità; è noto al Consigliere
Frassy che a questo proposito siamo riusciti ad ottenere una
convenzione con l’Università di Torino per la
formazione, per gli studenti valdostani, di tre tecnici di
radiologia.
L’operazione ha avuto buon esito; pertanto, nel
prossimo futuro, avremo la disponibilità di questa figura
professionale molto carente in tutta Italia. Questo per fotografare
la situazione, che definisco molto buona, perché se ripercorriamo i
tempi di tre anni fa, quando c’è stato un esodo dai
sistemi sanitari del personale infermieristico per i noti motivi,
devo dire che la carenza di una trentina di persone è indice di una
situazione molto buona.
Tenendo conto che nel prossimo novembre usciranno 33 diplomati,
o laureati come si vuol dire, devo sottolineare che gli sforzi
compiuti dall’Amministrazione regionale per
mantenere le borse di studio e per incentivare il diploma
universitario, o la prossima laurea in infermieristica, stanno
dando i risultati attesi. Questo in un panorama generale a livello
italiano, dove il numero di posti messi a disposizione dai gestori
nelle scuole è, ad oggi, superiore alle domande di partecipazione,
cosa per la quale la Valle d’Aosta per fortuna è
ancora immune.
Alcuni aspetti del decreto legge n. 402, che viene citato, sono
stati anticipati dall’Azienda USL, faccio
riferimento alle prestazioni aggiuntive criticate fortemente da
alcune organizzazioni sindacali, che hanno accusato
l’amministrazione pubblica di "sfruttare", fra
virgolette, il personale infermieristico. È uno dei contenuti del
decreto legge, prestazioni aggiuntive, ed è esattamente quello che
è stato fatto.
Di questo devo tener conto nel panorama generale, per dire che
rispetto ai contenuti si intende utilizzare le richieste di
riammissione in servizio presentate dagli infermieri già collocati
a riposo, evidentemente nel limite dei posti vacanti, così come
continuare a programmare prestazioni aggiuntive fuori orario ed
eventualmente stipulare contratti libero-professionali. Questo è il
quadro di insieme, tenendo conto che l’assunzione
degli infermieri che si laureeranno, anno dopo anno, avrà assoluta
priorità: questo è di tutta evidenza.
Tenete conto che i dati che vi ho fornito oggi sono dati
destinati a mutare perché, con la prossima apertura della RSA di
Antey, dovremo potenziare personale infermieristico in quella
struttura, e con il potenziamento dell’assistenza
domiciliare integrata - che è uno degli obiettivi del Piano
sanitario regionale - dovremo ulteriormente potenziare la presenza
degli infermieri sul territorio.
È certamente una professione non ad esaurimento: è, invece, una
professione ad alto contenuto professionale che, da un lato,
garantisce l’assistenza alla popolazione valdostana,
dall’altro, fornirà un lavoro che dal punto di vista
professionale ha, ripeto, degli alti contenuti e una grossa
valenza.
Concludo dicendo che, come Regione, abbiamo accolto
favorevolmente l’emanazione di questo decreto legge
proposto dal Ministro Sirchia, decreto che, come assessori
regionali alla sanità, avevamo già proposto al Ministro
Veronesi.
Sono passati circa 18 mesi da quando questo argomento era
all’attenzione del Governo: oggi ne prendiamo atto
con favore, anche se si tratta di un intervento di misure
straordinarie, che devono invece rientrare in un contesto più
generale, strutturale, di formazione di rapporti fra sistema
sanitario pubblico e università; sistema, questo, che è tuttora
molto carente, perché il sistema sanitario, che è colui che domanda
il servizio, ha poca voce in capitolo nei confronti del sistema
universitario.
Président
La parole au Conseiller Frassy.
Frassy (FI)
Brevemente, per esprimere soddisfazione della
soddisfazione dell’Assessore, in quanto riconosce
che il "Governo Berlusconi" ha accolto le richieste che oltre un
anno fa le regioni avevano già fatto, senza miglior fortuna, ai
precedenti governi. Apprendiamo che la Regione sarà ben lieta di
poter dare le autorizzazioni necessarie, per poter utilizzare
questa triplice possibilità che consente di superare
l’attuale emergenza; di conseguenza, attendiamo che
i provvedimenti concreti possano dare attuazione a questa
previsione di tipo legislativo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK