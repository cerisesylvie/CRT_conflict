Consiglio Regionale della Valle d'Aosta - Oggetto del Consiglio n. 864 del 6 ottobre 1999 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INDUSTRIA
Precedente
Successivo
Resoconto integrale del dibattito dell'aula
Oggetto del Consiglio n. 864 del 6 ottobre 1999 - Resoconto
OGGETTO N. 864/XI Andamento dell'economia industriale
valdostana e prospettive di sviluppo. (Interrogazione)
Interrogazione Preso atto della crisi produttiva, che a
livello mondiale, sta attraversando il settore
dell’informatica;
Considerata la crisi che, nel vicino Canavese, sta interessando
tutte le aziende collegate con l’ex Olivetti;
Atteso che, purtroppo, il Traforo del Monte Bianco, al momento
attuale, resta ovviamente chiuso al transito e non si sa con
precisione quando esso riaprirà;
Riportate le parole del Presidente
dell’Associazione Valdostana Industriali, che
esprimono incertezza sull’andamento
dell’attività industriale per l’anno
in corso, in considerazione del fatto che gli standard produttivi
sono inferiori rispetto allo scorso anno;
Ribadita la leggera ripresa dell’occupazione
nella zona della Bassa Valle, in funzione
dell’applicazione di contratti atipici e di lavoro
"interinale";
i sottoscritti Consiglieri regionali
Interrogano
La Giunta regionale per conoscere:
1) l’andamento del dell’economia
industriale valdostana negli ultimi tre anni;
2) la produttività e le prospettive lavorative delle aziende
installate in territorio valdostano che hanno beneficiato di aiuti
regionali nel settore tecnologico ed informatico;
3) l’eventualità di formare un gruppo di lavoro
che possa studiare e favorire le migliori applicazioni del lavoro
interinale nella nostra regione favorendo così
l’impiego di persone disoccupate.
F.to: Lanièce - Marguerettaz - Collé - Comé - Viérin M.
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Come già citato nella premessa
dell'interrogazione, si fa riferimento a una situazione mondiale,
credo anche implicitamente a una situazione nazionale, che non vede
dei grandi trend di crescita dell'economia nel suo complesso.
Visto che testualmente viene riportata una frase riportata in un
articolo de "La Stampa" del 28 agosto, sull'andamento della
situazione industriale, in cui anche un'intervista al Presidente
della locale Associazione industriali, e che si fa riferimento al
fatto che nell'intervista si dice che gli standard produttivi sono
inferiori rispetto a quelli dello scorso anno, è altrettanto vero
che nella stessa intervista, molte volte le citazioni andrebbero
fatte per intero, si diceva anche che in Valle d'Aosta le cose
vanno meglio che nel resto del Paese e questa è una dichiarazione
del Presidente dell'Associazione industriali e come tale credo che
sia persona informata sui fatti, almeno su quelli che riguardano il
settore industriale.
Venendo ai problemi posti, per quanto riguarda l'andamento
dell'economia industriale negli ultimi tre anni, dicevo che
incidono indubbiamente fattori di carattere nazionale ed
internazionale e sull'andamento regionale incide anche la questione
legata alla chiusura del Tunnel del Monte Bianco, oltre a vicende
legate in particolare all'Olivetti Personal computer del Canavese
che, come tutti sappiamo, sta vivendo una situazione estremamente
travagliata.
Premesso questo, i dati sono i seguenti: per quanto riguarda
l'occupazione, nel triennio 1996-1999 si riconferma una ripresa
dell'occupazione nel settore industriale con una crescita di 750
unità nelle imprese industriali che occupano più di 40 dipendenti,
un valore assoluto di crescita simile a quello registrato nel
triennio precedente che aveva comportato una crescita di 850
unità.
Questi dati non includono gli addetti della CAS, in quanto
azienda di più grandi dimensioni, che comunque nel periodo in
oggetto ha incrementato i propri addetti di circa 80 unità.
L'occupazione nella media industria ha quasi raddoppiato i
propri addetti dal 1993 al 1999, passando da 1.700 ad oltre 3.200;
si è completato il reinsediamento in aree industriali importanti
come Pont-Saint-Martin, dove i lavoratori delle aziende insediate o
in via d'insediamento (vedi il caso Thermoplay) raggiungono le 900
unità rispetto ai 1.000 dipendenti che erano presenti in quell'area
nell'ultimo periodo in cui si svolgeva l'attività siderurgica,
quindi prima metà degli anni '80.
Nel 1996 gli occupati nell'industria in senso stretto erano l'11
percento del complesso degli occupati in Valle, saliti al 12
percento nel 1997 e al 13 percento nel 1998.
Considerando le consistenze medie degli occupati del 1998 e
raffrontandole per settori con quelle dell'anno precedente, si nota
che l'industria in senso stretto in Valle d'Aosta ha avuto una
crescita occupazionale del 16,7 percento, un dato - sull'andamento
dell'economia in Valle d'Aosta riportato dalla Banca d'Italia - che
non ha riscontro in nessun'altra regione, un dato però che deve
essere sempre valutato tenendo conto che i piccoli valori assoluti
comportano variazioni percentuali notevoli e questo va evidenziato
sia in presenza di risultati positivi e altrettanto in presenza di
risultati negativi.
Complessivamente l'industria, guardando alla domanda aggiuntiva
di lavoro espressa dai vari settori economici, ha registrato negli
ultimi due anni un saldo positivo che è nel 1997 di 323 addetti e
nel 1998 di 326 unità, dato che accentua l'inversione di tendenza
manifestata a partire dal 1995 rispetto ai saldi negativi del
periodo in cui si era verificata la chiusura di grandi industrie
manifatturiere.
Si è concretizzata in sostanza la previsione del progetto
Excelsior, un progetto che vede coinvolti: l'INPS, l'Unioncamere,
il Ministero del lavoro. Excelsior nel 1997 aveva previsto una
crescita occupazionale dell'industria valdostana in grado di
assorbire completamente il calo previsto nell'ambito dei servizi.
Qualche volta anche le ricerche economiche ci azzeccano.
Valore aggiunto e PIL. La sesta relazione periodica sulla
situazione socio-economica della Valle e sullo sviluppo delle
regioni dell'Unione europea evidenzia come la Valle d'Aosta abbia
mantenuto nel corso degli anni un elevato prodotto interno lordo
pro capite aumentandone la differenza in positivo con il dato medio
europeo.
Precedono la nostra Regione molte entità territoriali che
vengono definite "città Stato", ne cito alcune: Amburgo, Bruxelles,
Vienna, Parigi, Londra, entità che hanno una concentrazione di
produzione notevole che distorce il valore pro capite e comunque
provoca bassi prodotti interni nelle regioni loro limitrofe.
Il PIL per abitante in Valle d'Aosta nel 1998 è quantificato in
46,166 milioni di lire, un dato che pone ai primi posti la Valle
d'Aosta con un valore che è del 33 percento superiore alla media
nazionale. Questo è utile per verificare quanto a questo risultato
abbia contribuito il settore industriale se teniamo conto del fatto
che la variazione del valore aggiunto al costo dei fattori è stata
in Valle d'Aosta del 12,8 percento nel periodo 1992-1998, mentre il
settore della trasformazione industriale, escluse le costruzioni,
ha avuto una variazione del 52,3 percento con un incremento della
produttività del 49 percento, dato al quale si avvicina solo la
Basilicata e sappiamo che in quella Regione c'è stato un forte
incremento degli insediamenti industriali, in particolare del
settore automobilistico. La media dell'incremento nazionale della
produttività nel settore industriale invece è del 23,7
percento.
Questi sono dati dello Svimez. Pertanto possiamo riconoscere che
non si è solo rivitalizzato un settore, che aveva lasciato dismesse
molte aree, ma che i nuovi insediamenti concorrono positivamente
alla formazione del valore aggiunto regionale con ottimi indici di
produttività.
Per quanto riguarda il tessuto produttivo, l'industria
manifatturiera nel secondo trimestre 1996 contava 1.092 imprese
delle quali solo il 10,8 percento erano società di capitale. Tre
anni dopo le imprese del settore manifatturiero sono aumentate di
37 unità, ma ben il 30 percento di queste ultime sono società di
capitale. Questo conferma un consolidamento del tessuto
produttivo.
Per quanto riguarda il portafoglio ordini delle imprese, dopo un
buon fine del 1998 c'è stato un avvio del 1999 non ai livelli
precedenti, come era indicato anche nell'intervista citata,
comunque su livelli accettabili. Mi pare quindi che l'andamento del
settore industriale valdostano, pur nell'ambito di situazioni
cicliche e settoriali - si pensi alle vicende citate in premessa
per quanto riguarda il settore dell'industria informatica, in
particolare la crisi dell'OPC -, abbia avuto un trend
sostanzialmente positivo.
Per quanto riguarda la produttività e le prospettive lavorative
delle aziende installate sul territorio valdostano, che hanno
beneficiato di aiuti regionali nel settore tecnologico informatico,
si può dire che i dati sulla produttività delle aziende del settore
elettronico sono desumibili rapportando il fatturato delle imprese
per gli addetti delle aziende.
Le imprese principali sono: Balteadisk, Elelys, Enrietti, FIA,
GPS Standard, Honestamp, ITW FASTEX, ITEM, Skyway, SET, Viasystems,
Tecdis ed avanti. Si può evidenziare come il dato medio della
produttività di queste aziende sia passato da 162,7 milioni per
addetto nel 1996 ai 189,7 del 1998. C'è una situazione di crisi per
quanto riguarda aziende dell'indotto della OP, in particolare c'è
una situazione di crisi nella FIA, che è un'azienda che ha avuto
due problemi concomitanti: la crisi del settore dell'informatica e
il fatto che una produzione nuova, il cosiddetto "forecast"
virtuale, non ha avuto un riscontro sul mercato per cui oggi
quest'azienda si trova a dover ricorrere alla cassa
integrazione.
Questo dato conferma come nel settore industriale la ricerca di
nuovi mercati può avere dei risultati positivi, ma qualche volta si
può andare anche incontro a delle situazioni d'insuccesso. Per
quanto riguarda il problema della FIA, ci sono stati contatti con
il Ministero del lavoro e l'Associazione industriali per provvedere
nella direzione di andare a sostegni che consentano all'azienda di
superare lo stato di crisi, primo fra tutti l'utilizzo dei
cosiddetti "ammortizzatori sociali".
L'ultima questione posta nell'interrogazione riguardava
l'eventualità di formare un gruppo di lavoro che potesse studiare e
favorire le migliori applicazioni del lavoro interinale nella
nostra regione favorendo l'impiego di persone disoccupate. Occorre
fare presente che tale strumento è uno dei tanti utilizzabili
nell'incontro fra domanda e offerta e che in ogni caso questo tipo
di strumento è soggetto ad una rigida disciplina di attuazione.
La legge n. 196/97, che prevede: "Norme in materia di promozione
dell'occupazione", stabilisce i casi nei quali il contratto di
fornitura di prestazioni di lavoro temporaneo può essere concluso e
queste riguardano l'esistenza di un contratto collettivo nazionale
di lavoro, i casi di temporanea utilizzazione in qualifiche non
previste dai normali assetti produttivi aziendali e in casi
limitati la sostituzione di lavoratori assenti. Il lavoro
interinale è uno dei momenti di flessibilità, ce ne sono altri, uno
di questi può essere il ricorso a patti territoriali o contratti
d'area.
Per quanto riguarda i dati della nostra Regione, i dati forniti
dall'Ufficio regionale del lavoro, relativi al secondo quadrimestre
del corrente anno, ci dicono che si sono realizzati in Valle 280
contratti di lavoro interinale, dei quali 72 registrati nella
sezione circoscrizionale dell'impiego di Aosta e 208 in quella di
Verrès, mentre non ci sono contratti di lavoro interinale nella
circoscrizione di Morgex. Questo sottolinea come su questi
contratti incida notevolmente la domanda di lavoro espressa dalla
bassa Valle, in particolare dal settore industriale.
Sul lavoro interinale occorre fare alcune considerazioni. Prima
di tutto operano in Valle tre filiali di società abilitate
all'attività di fornitura di prestazioni di lavoro temporaneo che
sono: la Mainpower, Obiettivo lavoro e Adecco. Direi che è una
presenza forte se si tiene conto che nelle altre regioni del nord,
dove il lavoro interinale è maggiormente utilizzato, le filiali
distribuite in tutte le province, se rapportate alla popolazione,
sono meno della metà di quelle presenti in Valle, nel senso che
nella nostra regione sono presenti tre filiali a cui corrisponde
una popolazione media di 40.000 abitanti, in Friuli ci sono ad
esempio 9 filiali operative a cui corrisponde una popolazione per
ogni filiale di 130 mila persone, in Piemonte di 115 mila, in
Emilia Romagna di 116 mila, in Lombardia di 112 mila, quindi
abbiamo una presenza abbastanza allargata in Valle.
È possibile che in Valle vi siano opportunità d'ingresso di
altre filiali e di altre società anche se, per quanto riguarda la
questione dell'utilizzo del lavoro interinale, il piano di politica
del lavoro prevede che all'interno del macrobiettivo 1, "Promuovere
l'occupabilità", così viene chiamato il punto 7, si possa favorire
la formazione professionale dei lavoratori temporanei anche
congiuntamente con le imprese di lavoro temporaneo, quindi una
misura specifica per quanto riguarda il lavoro interinale. Le
aziende che hanno maggiormente utilizzato questa forma di contratto
non hanno al momento avanzato richieste in tal senso.
Il fatto che rispetto al lavoro interinale vi sia una precisa
misura all'interno del piano delle politiche del lavoro manifesta
comunque un'attenzione che la Regione ha nei confronti di questo e
degli altri elementi di novità nel quadro di una mirata
flessibilizzazione del mercato del lavoro.
Per quanto riguarda infine il gruppo di lavoro che viene
ipotizzato all'interno dell'interrogazione, ricordo che in materia
di sviluppo locale, quindi di problemi che riguardano l'occupazione
ma non solo, è in atto un confronto da tempo fra la Giunta e le
categorie economiche, quindi le associazioni imprenditoriali sia
del settore dell'industria, del commercio, dei servizi, le stesse
organizzazioni sindacali. Io credo che in questa sede vada
affrontato il problema sapendo che il lavoro interinale può
rappresentare in certe situazioni un'opportunità di occupazione per
i lavoratori anche in Valle.
Si dà atto che, dalle ore 12,07, presiede il Vicepresidente
La Torre.
Presidente
La parola al Consigliere Lanièce.
Lanièce (Aut)
Ringrazio l'Assessore per il suo intervento
nel quale ha riportato diverse cifre riguardanti il settore
industriale e anche in questo caso gli chiedo di poter avere una
copia di quanto ha letto.
L'Assessore ha dato una visione molto rosea della situazione
industriale e io mi auguro che quanto ha detto corrisponda al vero
e che quindi non si debba al più presto tornare in quest'aula a
discutere di problemi riguardanti il settore industriale anche se,
come l'Assessore ha ricordato proprio in questi giorni, c'è il
problema della FIA, un problema abbastanza rilevante visto che
dovrebbero essere circa 50 le persone in cassa integrazione. Anche
questo dimostra che nel settore industriale non si può mai essere
certi di nulla perché nel giro di poco tempo si passa da una
situazione positiva ad un'altra negativa, pertanto l'intervento
così ottimista dell'Assessore mi lascia perplesso anche se mi
auguro che si possa avverare in questi termini.
Come avevo detto, quest'interrogazione era stata presentata per
conoscere la situazione nel settore industriale anche alla luce
della grave crisi che si sta verificando a livello mondiale
soprattutto nel settore dell'informatica, crisi che potrebbe essere
aggravata dal terribile terremoto verificatosi a Taiwan che è il
principale produttore mondiale di componenti per computer; senza
spostarsi in Oriente, basta andare nel vicino Canavese per rendersi
conto della crisi che sta attraversando tutto l'indotto Olivetti
oltre al fatto, inserito nella premessa dell'interrogazione, che il
Traforo del Monte Bianco resta al momento attuale chiuso al
transito e non si sa quando esso riaprirà, con la conseguente forte
preoccupazione per un settore come quello industriale che nella
nostra regione ha sempre avuto comunque dei problemi. Una
preoccupazione che, come avevo detto nella mia interrogazione, è
stata evidenziata dallo stesso Presidente dell'Associazione
valdostana industriali proprio in funzione degli standard
produttivi che sono inferiori rispetto allo scorso anno e questo è
un primo elemento.
Nella sua analisi l'Assessore ci ha confrontato l'ultimo
triennio dandoci dei dati certi sul periodo 1996-1998; per quanto
riguarda il 1999 non ci ha potuto dare dei dati perché ovviamente
bisogna aspettare la fine dell’anno, però il fatto
che il Presidente degli industriali dica che attualmente gli
standard produttivi siano inferiori a quelli dello scorso anno, il
fatto stesso che nell'unico dato che l'Assessore ci ha appena letto
relativo al portafoglio ordini, nel quale ha raffrontato il 1998
con il 1999 nel primo semestre, venga messo in evidenza che in
questo primo periodo dell'anno il portafoglio ordini è in
diminuzione, fanno pensare a una situazione di difficoltà del
settore industriale. Questo pertanto giustifica l'allarmismo che
abbiamo messo nella nostra interrogazione perché, a fronte di un
andamento positivo nell'ultimo triennio, attualmente siamo in una
situazione di difficoltà per cui è opportuno, in virtù del detto:
"Meglio prevenire che curare", cercare di tenere sotto controllo la
situazione evitando di dover intervenire in seguito per arginare
eventuali crisi occupazionali. Questo è un invito che rivolto
all'Assessore.
Un altro aspetto riguarda il lavoro interinale, qui l'Assessore
ha evidenziato che si sta facendo qualcosa e che c'è la volontà di
seguire quest'aspetto che, secondo me, è un aspetto importante; il
fatto stesso che dai dati che ci ha annunciato poc'anzi l'Assessore
su 280 contratti in base al lavoro interinale circa 208 riguardino
la circoscrizione di Verrès, che è la parte della regione dove c'è
più concentrazione delle imprese collegate al settore informatico,
vuol dire che in questo settore c'è una certa difficoltà. Sappiamo
infatti che il lavoro interinale è gestito per cercare di venire
incontro ai disoccupati. Questo allora denota che in questo settore
industriale, riguardante la bassa Valle, c'è una situazione di
difficoltà.
Invitiamo quindi l'Assessore a tenere conto delle considerazioni
che abbiamo fatto pur sapendo che, nonostante le dichiarazioni
ottimistiche, nell'ambito del settore industriale, si può da un
giorno all'altro veder cambiare tutto per una questione di
globalizzazione dei mercati.
L'importante è essere sempre pronti, da parte
dell'Amministrazione regionale, ad intervenire prima,
d’altronde prevenire è meglio che curare, questo è
il concetto di fondo, e ovviamente a tenere conto della
flessibilità e quindi a seguire con attenzione la possibilità di
utilizzare il metodo del lavoro interinale nella nostra
regione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK