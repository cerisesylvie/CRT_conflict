Consiglio Regionale della Valle d'Aosta - Oggetto del Consiglio n. 1166 del 13 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1166 del 13 gennaio 2022 - Resoconto
OGGETTO N. 1166/XVI - Interpellanza: "Reiezione dei
pignoramenti diretti azionati dall'Agenzia delle entrate nei
confronti dei titolari di partiva IVA aventi diritto ai ristori
Covid previsti dalla normativa regionale".
Bertin (Presidente) -
Punto n. 40 all'ordine del
giorno.  Illustra l'interpellanza il vicepresidente
Sammaritani, ne ha facoltà.
Sammaritani (LEGA VDA) -
Torniamo sulla questione molto
importante del pignoramento e della pignorabilità delle indennità
Covid previste dalla nostra legge di questa estate. Ricordato
quindi che la Regione è intervenuta con misure di sostegno e
contributi a fondo perduto per indennizzare le attività che sono
state danneggiate dall'emergenza sanitaria per effetto delle
chiusure e limitazioni dovute al Covid-19 e ha concesso un bonus ai
titolari di partita IVA (il bonus è previsto dall'articolo 9,
appunto, della legge regionale n. 15/2021) ed è un contributo
una tantum
a fondo perduto in conseguenza delle perdite di
reddito derivanti dalla riduzione o limitazione delle attività
conseguenti al perdurare dell'emergenza epidemiologica da Covid-19
a favore di soggetti titolari di partita IVA.
Ricordato quindi che il fisco dal 1° settembre 2021 ha avviato
procedure di pignoramento nei confronti dei contribuenti valdostani
titolari di partita IVA, aventi diritto alle somme messe loro a
disposizione dalla legge regionale che abbiamo appena citato;
rilevato che si tratta di somme riconosciute agli imprenditori a
titolo di indennizzo che risulta immediato valutare, prima che
giuridicamente anche moralmente, se sia corretto che queste somme
destinate a rifondere chi ha incolpevolmente subito gli effetti di
una pandemia che ha portato il Governo a coattivamente sospendere,
o fortemente rallentare le attività dei danneggiati, vengano
incamerate dal fisco a soddisfacimento di crediti pregressi;
ricordato altresì la nostra iniziativa del mese di novembre con la
quale si sollecitava una presa di posizione decisa da parte
dell'Amministrazione regionale a tutela dei diritti dei propri
cittadini imprenditori colpiti dalla crisi economica dovuta alla
pandemia; rilevato ancora - questa è la novità - che con
decreto-legge n. 209 del 10 dicembre 2021 il Governo ha approvato
una norma di interpretazione autentica con la quale è intervenuto
sul tema, stabilendo che l'erogazione degli aiuti Covid non è
vincolata dalle disposizioni previste dall'articolo 48bis del DPR
n. 602/1973; quella norma che prevede e che ha ripreso vigenza dal
1° settembre di quest'anno a seguito della mancata proroga da parte
dello Stato e che prevede, appunto, la pignorabilità diretta di
somme da erogate da parte delle pubbliche amministrazioni a
soggetti debitori del Fisco, questo per semplificare; ricordato che
l'applicazione di detta norma ha fatto sì che il Fisco abbia
incamerato somme che la nostra Regione aveva destinato a ristori
per le partite IVA, di fatto disattendendo totalmente la finalità
della legge regionale e i principi per i quali era stata varata,
per questo interpelliamo l'Assessore: per conoscere quanti aventi
diritto all'indennizzo abbiano subito il pignoramento da parte
dell'Agenzia delle entrate in forza della norma sopra richiamata e
quale importo complessivo il Fisco abbia incamerato con tale
procedura, chiediamo anche se, visto il decreto-legge n. 209/2021,
sia intenzione dell'Amministrazione regionale respingere le
richieste di pignoramento diretto azionato dall'Agenzia delle
entrate ai sensi dell'articolo 48bis del DPR n. 602/1973.
Presidente -
Per la risposta l'assessore Marzi.
Marzi (SA) -
I pignoramenti a favore dell'Agenzia delle
entrate nel corso del 2021 sono stati 133, riferiti a 131 soggetti.
L'importo complessivo versato al Fisco è stato di euro 1 milione
252 mila, cioè il 2 percento delle posizioni, dato che sono stati
erogati 39.1 milioni di contributi con la legge regionale n.
16/2021 e 22.8 milioni con la legge regionale n. 22/2021 (correggo,
la precedente legge è la n. 15) per un totale di contributi pagati
pari a 61.9 milioni.
Per completezza di informazione, l'importo medio trattenuto è di
9.416 euro e l'importo più basso che è stato versato è stato di 836
euro. Come già riferito nella precedente iniziativa del 4 novembre
2021 e, come lei sa, viste le sue competenze specifiche, la
liquidazione del contributo dell'Amministrazione regionale a favore
del soggetto beneficiario è soggetta, per legge, a preliminare
verifica da parte dell'Amministrazione medesima presso l'Agenzia
delle entrate. A seguito di detta verifica, se il beneficiario
risulta inadempiente, la stessa Agenzia delle entrate attiva un
ordine di blocco e successivamente notifica il pignoramento. Dalla
data dell'ordine di blocco, entro il termine di 60 giorni, il
beneficiario può sanare la propria posizione con il Fisco, evitare
il pignoramento e consentire il pagamento del contributo da parte
dell'Amministrazione regionale.
Venendo alla seconda domanda, la risposta più precisa è: non si
può perché è impossibile da parte della Regione intervenire in
materia di pignoramento di somme da parte dell'agente della
riscossione data l'assenza di competenza e di potestà legislativa
per prevedere l'impignorabilità di contributi regionali. Cito
l'articolo 3 del decreto-legge n. 209 del 10 dicembre 2021, che
recita, come lei sa: "le disposizioni che prevedono, in conseguenza
dell'emergenza epidemiologica da Covid-19, l'erogazione da parte
dell'Agenzia delle entrate di contributi a fondo perduto si
interpretano nel senso che a tali erogazioni non si applicano le
disposizioni di cui all'articolo 48bis del decreto del Presidente
della Repubblica n. 602/1973".  Il decreto-legge, diversamente
da quanto prospettato nell'interpellanza, limita esplicitamente la
non applicabilità delle disposizioni di cui all'articolo 48bis del
decreto n. 602/1973 ai soli contributi erogati dall'Agenzia delle
entrate in conseguenza dell'emergenza epidemiologica, confermando
quindi la correttezza delle determinazioni assunte
dall'Amministrazione regionale in merito alla non applicabilità
delle predette disposizioni all'erogazione dei contributi erogati
da parte di ogni altra Pubblica Amministrazione, Regione Valle
d'Aosta compresa, ahimè.
Come ricordato correttamente nelle premesse dell'interpellanza,
l'articolo 48bis aveva ripreso vigenza dal 1° settembre 2021 a
seguito della mancata proroga delle norme emergenziali che avevano
sospeso tale procedura di pignoramento diretto per tutti i
pagamenti delle Pubbliche Amministrazioni. Si ritiene così che se
il legislatore nazionale avesse voluto prorogare la sospensione
della procedura anche per i contributi regionali, avrebbe dovuto
esplicitarlo, prorogando l'efficacia che c'era in merito alle
disposizioni fino al 31 agosto 2021. L'impostazione adottata dal
Governo nazionale, che ha inteso sospendere i controlli solo per le
erogazioni Covid da parte dell'Agenzia delle entrate, prevede
l'impignorabilità dei soli contributi concessi dallo Stato e non
anche di quelli concessi dalle Regioni.
L'Amministrazione regionale quindi, consapevole del disagio
arrecato dalla mancata estensione dell'impignorabilità nei suoi
confronti ha proposto, in sede di Comitato interregionale Affari
finanziari, un emendamento a favore di tutti i beneficiari di
contributi Covid. Tuttavia le disposizioni del decreto-legge n.
209/2021 del 10 dicembre 2021 sono confluite nell'emendamento del
Governo alla legge di bilancio che riguarda unicamente le somme
erogate dall'Agenzia delle entrate. L'emendamento di estensione a
favore di tutti i beneficiari di contributi Covid potrà essere
riproposto dalla Regione nella prima occasione utile, quindi, in
assenza di un intervento normativo da parte dello Stato,
l'Amministrazione regionale è tenuta a effettuare i controlli e, in
casi di debiti fiscali, scatta il pignoramento da parte
dell'Agenzia delle riscossioni.
Presidente -
Per la replica, ha chiesto la parola il
consigliere Sammaritani, ne ha facoltà.
Sammaritani (LEGA VDA) -
Così come l'altra volta, come a
novembre, non sono per nulla d'accordo su quello che gli Uffici
della Regione ci dicono e lo sono ancora meno di prima, perché
adesso ho delle conferme che sono non solo le mie idee e le mie
interpretazioni, ma anche, per fortuna, un pronunciamento di un
giudice di Aosta che sostanzialmente dice quello che sostengo io.
Per fortuna, quindi, che i burocrati qualche volta vengono superati
da qualche saggio giudice.
In effetti, e l'avevo già detto l'altra volta, quando è stato
introdotto questo 48bis, che non è una norma che risale al 1973,
naturalmente, è stata introdotta molti, molti anni dopo, intorno al
2010 con la legge di stabilità, ma, al di là di questo, c'è una
circolare della Ragioneria dello Stato: la n. 22/2008, che dice che
certi tipi di somme non sono pignorabili perché hanno una funzione
indennitaria, per esempio, vieni investito sulle strisce pedonali,
ti devono risarcire un danno biologico, l'Agenzia delle entrate non
può pignorare queste somme perché sono un'indennità. Questa è
un'indennità sacrosanta; l'indennità dello Stato è la stessa
indennità della Regione, la
ratio
è la stessa, la norma è la
stessa, l'interpretazione quindi deve essere la stessa. È chiaro
che lo Stato interpreta le proprie norme, con il DL di dicembre ha
interpretato la propria norma, ma quello ci dice che abbiamo
ragione. Noi abbiamo dato degli indennizzi affinché questa gente,
questi imprenditori paghino gli affitti, paghino i dipendenti,
paghino i fornitori, non paghino il Fisco! La Regione quindi non
doveva neanche comunicare questa cosa, la circolare della
Ragioneria dello Stato dice questo: se la Pubblica Amministrazione
deve erogare questo tipo di somme, non deve neanche comunicarlo
all'Agenzia e l'Agenzia quindi non si attiva e non pignora. Ecco
come doveva funzionare, così doveva essere fatto e per questo
chiedevo coraggio già dell'altra volta e, a maggior ragione lo
chiedo adesso alla Regione, perché mai siete andati a comunicare
queste cose? Non dovevate farlo, i cittadini valdostani dovevano
prendersi queste somme senza che questo milione e mezzo, un milione
e due che le ci dice che noi abbiamo erogato come indennità siano
finite nelle casse del Fisco. Peraltro, chicca finale, molto spesso
queste somme non servono neanche a ridurre il debito di questo
poveraccio nei confronti del Fisco perché sono quasi sempre oneri
di riscossione, quindi abbiamo pagato l'Agenzia delle entrate.
Allora, se l'Agenzia delle entrate eroga somme statali ai
cittadini, non le può vincolare, se prende somme invece regionali -
che sono la stessa cosa - se le tiene in tasca. Allora, noi
depositiamo una risoluzione entro oggi affinché ci si attivi per
recuperare addirittura queste somme, non soltanto per non erogarle
più, non darle più all'Agenzia delle entrate, ma per far sì che
questi cittadini, questo milione e due e magari i 9.000 euro di
media (e sono tanti per i piccoli imprenditori) che sono stati
incamerati dall'Agenzia delle Entrate ritornino in tasca ai nostri
cittadini. Questo è quello che dobbiamo fare.
Presidente -
Sospendo brevemente i lavori per arieggiare
i locali.
La seduta è sospesa dalle ore 10:24 alle ore 10:42.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK