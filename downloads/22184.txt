Consiglio Regionale della Valle d'Aosta - Oggetto del Consiglio n. 1838 del 22 marzo 2006 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1838 del 22 marzo 2006 - Resoconto
OGGETTO N. 1838/XII - Disposizioni per l'erogazione di
provvidenze per l'assistenza domiciliare privata.
(Interrogazione)
Interrogazione
Vista la DG n. 4131 del 2 dicembre 2005, con la quale vengono
fissati i criteri e i parametri per il calcolo dei contributi dati
per l'assistenza domiciliare privata in alternativa
all'istituzionalizzazione, e viene introdotto il calcolo di tali
contributi sulla base dell'ISEE/IRSEE;
Vista la DG n. 457 del 17 febbraio 2006 con la quale si
attiva un gruppo per valutare gli esiti della sperimentazione
dell'uso dell'IRSEE, come base per definire l'entità dei contributi
richiesti all'utente e/o ai familiari e l'entità dei contributi
regionali;
Vista la DG n. 566 del 24 febbraio 2006 che porta da 6.000 a
10.000 euro la franchigia riconosciuta al nucleo
dell'utente;
i sottoscritti Consiglieri regionali
Interrogano
l'Assessore alla sanità per sapere:
1) se la decisione di introdurre l'IRSEE in via sperimentale
era stata preceduta da un'analisi comparata dei diversi casi e
quali erano state le motivazioni per cui si era scelto di fissare
in 6.000 euro la quota della franchigia;
2) come mai dopo poco più di un mese si è deciso di cambiare
l'entità della franchigia, prima che fosse attivato un gruppo
apposito di studi per valutare l'impatto dell'IRSEE;
3) se si è calcolato il costo che questi nuovi parametri
comportano per l'amministrazione regionale;
4) quali sono gli obiettivi che si propone di raggiungere il
gruppo di cui alla DG n. 457 e quando ci saranno i primi
risultati.
F.to: Squarzino Secondina - Venturella - Bortot
Presidente - La parola all'Assessore alla sanità, salute e
politiche sociali, Fosson.
Fosson (UV) - Sarebbe più giusto chiamarla, per la legge n. 22,
legge alternativa all'istituzionalizzazione, cioè la legge che
prevede la badante e l'assistenza a domicilio. Prima di addentrarsi
nello specifico, bisogna forse dire cosa sono l'"ISEE" e l'"IRSEE",
altrimenti si discute in astratto. L'"ISEE" è un indicatore della
situazione economica che è stato introdotto dopo diversi studi,
nella nostra Regione e siamo una delle poche Regioni che applica
l'"IRSEE" sulla maggior parte dei provvedimenti di sostegno. Un
grande passo avanti. La motivazione di base perché l'"ISEE" e
perché l'"IRSEE"... è perché il nostro sostegno ai casi difficili,
al sostegno del reddito, sia più equo, allora tutti quei
provvedimenti che prima venivano concessi solo in base al reddito
del singolo, adesso vengono concessi in seguito alla presentazione
dell'"IRSEE", che comprende l'"ISEE", sistema nazionale.
È un sistema che prevede tre grossi punti di riferimento: "il
reddito del singolo", "la situazione familiare", che prima non
veniva tenuta assolutamente in considerazione, è prevista una scala
di equivalenza che varia a seconda della composizione e del numero
dei componenti del nucleo famigliare, della presenza di disabili,
che per la prima volta valuta, nell'erogazione degli aiuti, la
situazione di una famiglia avvantaggiando le famiglie numerose; "il
patrimonio", e questo è un fattore nuovo che prima non veniva
considerato e che, non si sa quanto possa incidere in tale
indicatore. Il patrimonio viene considerato al 20%, questo è un
elemento difficilmente valutabile non essendoci, come vi dicevo una
grande letteratura al riguardo, in quanto l'"IRSEE" è applicato in
due sole Regioni italiane.
Secondo il nostro punto... il percorso dell'"IRSEE" in Valle
d'Aosta, cioè l'"ISEE" a cui abbiamo aggiunto una "erre" - il
fattore regionale - è stato un percorso estremamente condiviso, ne
abbiamo cominciato a discutere nel 2003; nel 2004, in seguito
all'accordo con tutti i sindacati di introdurlo in via provvisoria,
è partita questa sperimentazione prima con i malati nefropatici,
poi con i soggiorni marini, eccetera. È stato condiviso a tal punto
che nel 2005 in un primo momento di condivisione dei risultati è
stato di nuovo approvato in via sperimentale per un anno, cioè il
giudizio di tutti è stato positivo, tanto che, siccome la scadenza
della sperimentazione è al 1 luglio 2006, con quella deliberazione
del 17 febbraio - che però è stata confusa - istituiamo un gruppo
di lavoro per verificare al 1 luglio non solo la decisione positiva
dell'indicatore, ma gli eventuali correttivi e gli eventuali
giudizi e modifiche da apportare. Nello specifico, la legge n. 22 è
stata tarata sul parametro di questo nuovo indicatore dal 1°
gennaio 2006, da quando cioè viene erogata in seguito alla
presentazione di tale strumento di valutazione. Dico che negli
ultimi 6 mesi del 2005 la spesa per la legge n. 22 è gravitata solo
nel Comune di Aosta di 400mila euro.
I primi dati nei primi mesi del 2006 dell'indicatore applicato
sulla legge n. 22 hanno reso evidenti dei casi di impropria
attribuzione di sussidi, cioè abbiamo dei casi che percepivano un
sostegno mensile a fronte di un "IRSEE" molto elevato. Quando è
entrato il patrimonio - e lì abbiamo dei patrimoni di miliardi che
prima non venivano considerati e situazioni familiari che non
venivano considerate - c'è stato tutto un cambiamento e una
ridistribuzione di queste convenzioni e casi eclatanti che
prendevano un contributo si trovano con questa nuova applicazione
dell'indicatore a non percepire più nulla. È chiaro che l'"IRSEE"
soffre di un difetto, ecco perché tante Regioni non lo hanno ancora
applicato: qual è l'incidenza di questi nuovi indicatori del
patrimonio e della situazione familiare sulla provvigione che
diamo? Come possiamo senza dati verificare quanto incidono su
quello che uno prende dei fattori che prima non venivano applicati
e che non conoscevamo? Perché noi non conoscevamo fino al momento
della presentazione dell'"IRSEE" il patrimonio del soggetto e il
suo nucleo familiare. È qui la confusione, perché si è messo in
relazione il gruppo del 17 febbraio con la deliberazione del 26
febbraio, che modificava alcuni parametri della legge n. 22. Il
gruppo di studio che ha studiato la legge n. 22 - questo è
sfuggito, le deliberazioni bisogna leggerle tutte, non bisogna
leggere solo il titolo, è una deliberazione che ha il numero 2433
in data 29 luglio 2005 - veniva istituito nel luglio 2005 e
prevedeva un dirigente del Servizio famiglie e politiche giovanili,
Dirigente del servizio disabili, rappresentante del CPEL,
rappresentante del Comune di Aosta... questo gruppo ha lavorato
nell'autunno del 2005 fino a giungere alla determinazione di quella
deliberazione, che poi è passata nel dicembre 2005.
Dai primi mesi di erogazione - e quindi non c'entra con la
deliberazione del 17 febbraio, che invece istituisce sì un gruppo
di lavoro, ma per arrivare al 31 luglio 2006 con delle nuove
determinazioni in base ai dati che finalmente abbiamo - di questi
contributi in seguito alla presentazione dell'indicatore sono
venuti fuori quei dati che non potevamo avere prima, che nessuna
proiezione poteva conoscere, perché sono dati che erano in possesso
dell'utente. Nella presentazione di questi dati, come dicevo, sono
emersi dei casi eclatanti di utenti che avevano dei grossi
patrimoni e che utilizzavano delle sovvenzioni. Dall'altra parte è
venuta fuori una carenza di gradualità, si passava per una
franchigia come era previsto di 6.000 euro... da dei contributi che
venivano erogati prima in modo importante a contributi nulli o
addirittura molto bassi. È questo che ha fatto sì che questo gruppo
di lavoro, che era stato istituito nel luglio 2005, di fronte a dei
dati - e, come dicevo, la cultura del dato nell'ambito dell'"IRSEE"
è determinante - ha verificato giustamente di spostare la
franchigia da 6.000 a 10.000. Questo ha dato la possibilità di
passare a una gradualità e a un'equità maggiore che è quello che
vogliamo raggiungere. Si risparmierà? Certo, probabilmente si
risparmierà, perché si toglieranno quei casi che impropriamente
percepivano dei contributi e si potrà dare di più invece a chi ne
ha più bisogno.
Sul fatto dell'"IRSEE"... qui penso che anche l'opposizione
possa avere un ruolo positivo, l'ho detto al gruppo che è stato
istituito il 17 febbraio 2006, nel senso che chi ha delle soluzioni
le metta; chi ha da proporre quanto il patrimonio influisca, chi ha
soluzioni le presenti, metta il suo lavoro e, se questo sarà di
utilizzo per una provvigione più equa, verrà sicuramente
accettato.
Presidente - La parola alla Consigliera Squarzino Secondina.
Squarzino (Arc-VA) - Grazie all'Assessore per le informazioni.
Credo sia importante che su questo tema riflettiamo e ci torniamo
ancora. Lei sa benissimo, Assessore, che sia in Consiglio, sia in
Commissione più volte chiesi agli uffici, prima di introdurre
l'"IRSEE", di fare delle tabelle comparative. È vero cioè che gli
uffici non avevano alcuni dati; ma questi dati, come quelli
relativi al patrimonio e alla composizione della famiglia, potevano
essere richiesti facilmente; potevano essere richiesti anche
semplicemente a campione per fare delle comparazioni. Qui quello
che abbiamo sottolineato sempre è che siamo partiti con una fase
sperimentale, senza sapere esattamente quali difficoltà avrebbero
incontrato le famiglie. Innanzitutto c'è da dire che a livello
nazionale è stato introdotto l'"ISEE", a livello regionale
l'"IRSEE", in cui è stato introdotto un elemento nuovo che non c'è
a livello nazionale, nel senso che solo in Valle d'Aosta si
calcolano nel reddito anche le rendite "INAIL", le pensioni
sociali, cosa che a livello nazionale non viene fatta. Sarebbe
interessante capire perché agli utenti valdostani vengono calcolate
come reddito delle entrate che a livello nazionale non vengono
considerate come reddito. È chiaro che questo incide nelle fasce
più povere della popolazione: quelli che hanno le rendite "INAIL",
quelli che hanno le pensioni sociali, non hanno i grossi patrimoni.
In secondo luogo siamo consapevoli anche noi del fatto che
introdurre dei cambiamenti è sempre creare delle difficoltà, perché
il problema è complesso, ma qui si è proceduto con grossa
approssimazione, perché in base a quale criterio è stata definita
la soglia di franchigia di 6.000 euro, quale valutazione è stata
fatta per definire questa soglia se nel giro di poco tempo la si
raddoppia quasi, passando a 10.000 euro? Questo vuol dire che
c'erano delle grosse difficoltà da parte degli utenti ad essere
sottoposti a tale griglia; ciò significa che, nel momento in cui si
definisce una franchigia o si definiscono i criteri, questi criteri
vanno verificati preventivamente con una serie di analisi dei
casi...
(interruzione dell'Assessore Fosson, fuori microfono)
... i dati si chiedono quando sono necessari. C'è un elemento
che credo vada tenuto presente e su cui penso vi sia l'accordo di
tutti, cioè bisogna cercare di facilitare al massimo il
mantenimento della persona anziana, della persona non
autosufficiente in casa: questo è l'obiettivo prioritario! Ora
questo obiettivo prioritario va perseguito offrendo alla famiglia
le condizioni per poterlo fare. Lei dice che è questo... questo che
teoricamente viene perseguito con un insieme di iniziative...
(nuova interruzione dell'Assessore Fosson, fuori
microfono)
... allora, gliele faccio subito le proposte, poi per fare le
proposte anch'io dovrei avere tutta questa serie di dati, perché
non posso fare le proposte così se non ho i dati sottomano e non
solo alcuni... ma tanti dati, non uno o due soltanto!
Vi sono alcune cose che possono essere fatte subito: primo,
togliere dal calcolo del reddito dell'utente le pensioni "INAIL" e
le pensioni sociali; secondo, applicare quello che il decreto
legislativo n. 130/2000 già indica, cioè che al fine di favorire la
permanenza dell'assistito presso il nucleo familiare di
appartenenza va evidenziata la situazione economica del solo
assistito se si tratta di soggetti ultrasessantacinquenni... quindi
il ricorso della famiglia non sarebbe più richiesto in base a tale
decreto legislativo. Queste sono le prime due proposte che le
facciamo, Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK