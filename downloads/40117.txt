Consiglio Regionale della Valle d'Aosta - Oggetto del Consiglio n. 3006 del 7 novembre 2017 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3006 del 7 novembre 2017 - Resoconto
OGGETTO N. 3006/XIV - Interpellanza: "Tempi di attesa per
l'effettuazione di visite cardiologiche con
elettrocardiogramma".
Rosset (Presidente) -
Punto n. 31 all'ordine del giorno.
Per l'illustrazione, ha chiesto la parola il Consigliere Restano,
ne ha facoltà.
Restano (AC-SA-PNV) -
Nelle settimane scorse, il collega
Cognetta ha presentato in commissione una tabella, che ha elaborato
personalmente, sulla media dei tempi di attesa per gli interventi
chirurgici ospedalieri e poi l'ha resa pubblica. Dall'analisi di
queste tempistiche, si evidenzia che su quaranta casi, dal 2014 ad
oggi, presi in esame, in molti casi i tempi sono aumentati, si sono
duplicati, quadruplicati, quintuplicati, decuplicati; in sette
casi, invece, sono diminuiti.
Proprio alla luce di questa predisposizione, una parte della
popolazione si è sentita di chiedere delle spiegazioni in merito
anche ad altri servizi resi dall'azienda, nella fattispecie
nell'interpellanza prendiamo in considerazione i tempi di attesa
per la visita cardiologica con elettrocardiogramma, perché,
dall'analisi del sito aziendale, là dove vengono evidenziati i
tempi di attesa, si evince che variano dagli ottanta a oltre cento
giorni. Ovviamente l'utenza che necessita di questo tipo di
accertamento è la più svariata: si possono avere i malati cronici,
i malati in giovane età, gli anziani e una parte di utenza è anche
formata dalla gente che deve chiedere il rinnovo della patente. Il
rinnovo della patente, per un certo tipo di persone, prevede anche
l'accertamento dell'elettrocardiogramma e visita cardiologica.
Proprio queste persone hanno evidenziato, che in alcuni casi, si
deve aspettare più di quattro mesi. Superata una certa età e con
certe patologie, il rinnovo della patente ha una frequenza molto
più elevata rispetto a quella tradizionale, e si deve rinnovare la
patente anche ogni due anni o ogni anno. Capite che, se bisogna
aspettare quattro mesi per avere la visita cardiologica o un
elettrocardiogramma, è quasi più il tempo di attesa che quello di
fruizione della patente. Una volta non era così. Una volta chi
doveva richiedere questo accertamento, si presentava al mattino e
veniva ricevuto immediatamente.
Per questo, chiedo all'Assessore competente quanti sono i
cardiologi che lavorano in azienda, quanti sono gli
elettrocardiografi, se questa prestazione è stata pesata (si chiede
il tempo che si impiega, per svolgere questo tipo di accertamento)
e se si intende porre rimedio a questo tipo di situazione.
Grazie.
Presidente -
Per la risposta, ha chiesto la parola
l'assessore Bertschy, ne ha facoltà.
Bertschy (UVP) -
Collega Restano, io credo che tutte le
volte che si parla di sanità si faccia un buon servizio
all'informazione - soprattutto in questi termini, per cercare di
fare luce sulle difficoltà e sulle criticità che si vivono in certi
servizi - perché è difficile tante volte far capire cosa sta
succedendo. Per abitudine, non amo guardare indietro e cerco di
lavorare per risolvere i problemi, come un po' tutti abbiamo
l'abitudine di fare qui, quindi è inutile ricordare sempre da dove
derivano certe situazioni e certe difficoltà. In quest'ultimo anno
abbiamo cercato un po' tutti, visto anche l'avvicendarsi delle
varie maggioranze, di dare comunque un segnale a questo settore, e
in questo senso si sta lavorando. Mi piace anche sottolineare il
fatto che la tabella del collega Cognetta, fornita in V
Commissione, è stata oggetto di una mia lettera alla direzione
strategica per una verifica delle informazioni che lui ha colto dal
sito, che un pochettino ci hanno stupito e chiediamo a chi ha
responsabilità all'interno dell'azienda - non solo alla direzione
strategica, a chi ha, in verticale, responsabilità rispetto alla
fornitura dei dati e all'acquisizione delle informazioni e che le
rappresenta in termini pubblici sul sito - di fare una verifica e
dirci se queste sono le reali situazioni; anche perché, se questo
risponde al vero, poi ci sono anche responsabilità sulle quali fare
degli ulteriori approfondimenti.
Detto questo, riguardo al momento particolare che vivono alcuni
settori, le rappresenterò quello della Cardiologia con i dati che
andrò adesso ad evidenziarle. I cardiologi dipendenti dell'azienda
sono oggi dodici, a cui si aggiunge un cardiologo specialista
ambulatoriale convenzionato. Uno dei cardiologi dipendenti è in
congedo per malattia dall'aprile 2017 e speriamo nel probabile
rientro in servizio nel gennaio 2018. A fine 2015 i cardiologi
dipendenti erano diciotto, contro i dodici di oggi. A dicembre 2015
è andato in quiescenza un cardiologo, e non è stato sostituito; nel
corso del 2017 sono andati in quiescenza altri quattro cardiologi,
ad oggi non ancora sostituiti.
La carenza attuale è quindi di sei medici - cinque per
quiescenza e uno per malattia -che corrisponde a un terzo del
personale che dovrebbe essere in servizio. Con tali risorse il
reparto garantisce comunque servizi importanti, come la guardia
attiva h24 in unità coronarica, l'assistenza a venti letti nel
reparto di degenza, la copertura h24 per reperibilità per
angioplastica nell'infarto, la consulenza per i pazienti degenti,
la refertazione degli elettrocardiogrammi (in media, circa 780 al
giorno), gli impianti e i controlli di
pacemaker
e di
defibrillatori, le visite cardiologiche urgenti (cinque mattine su
sette), la riabilitazione cardiologica, le diverse prestazioni
strumentali, l'ecocardiogramma, l'holter, prove da sforzo e ancora
altro.
Quindi devo dire che, nonostante la carenza, c'è stata una
risposta al servizio, che comunque viene reso ai cittadini, della
quale comunque complimentarsi per l'attenzione che c'è stata; ad
oggi, l'azienda dispone di dieci elettrocardiografi dedicati
all'attività ambulatoriale, quindi la dotazione è congrua per le
prestazioni richieste. A regime chiaramente, con l'organico pieno,
le sole prestazioni ambulatoriali sono oltre trecento al mese.
Al quesito numero due: "se la prestazione in questione è stata
pesata nell'ambito dell'accreditamento aziendale o di un'eventuale
certificazione, e a quanto ammonta in termini di tempo impiegato":
vi è un'agenda dedicata, la prestazione è quella della visita, ogni
settimana, di personale dedicato alle visite e agli
elettrocardiogrammi per rinnovo patente con otto posti. Le
richieste sono sempre superiori e, in questo periodo di emergenza,
vengono inserite nelle altre agende ambulatoriali. Sottolineo anche
che - è già stato detto in altre interpellanze - non sempre la
mancanza di osservanza di tempo è data da una mancata risposta dei
servizi, in quanto a volte sono anche ritardate le richieste di
prestazione per il rinnovo della patente.
Sul punto numero tre: "se e come intenda porre rimedio a questa
situazione". Il rimedio lo si cerca di porre attraverso il concorso
- che è stato bandito e che avrà luogo nel dicembre 2017 - per cui
è prevista l'assunzione di cardiologi a tempo indeterminato. Ad
oggi sono dieci gli iscritti al concorso, è un buon segnale.
Abbiamo avuto concorsi con iscritti che però poi non si sono
presentati alle prove, quindi speriamo che sia di buon auspicio
anche l'interpellanza e che ci sia la volontà di venire ad
espletare il concorso, e soprattutto di prendere servizio.
Se il concorso avrà buon esito, a febbraio 2018 con l'assunzione
dei nuovi cardiologi potremo finalmente contare di nuovo su tutta
l'efficienza che serve nel servizio. Con questo concorso, è chiaro
che la speranza è quella di dare risposta a tutte le richieste
pervenute, e soprattutto d'intervenire in maniera efficace, per
dare una risposta alle liste d'attesa, di riprogrammare sul
territorio - anche in maniera ancora più puntuale rispetto ad oggi
- quelle visite ambulatoriali che servono a non far spostare troppo
la gente e di prestare il servizio nei posti e nei poliambulatori
più distanti, soprattutto nelle valli laterali.
Quindi il tentativo per rimettere il settore in piena efficienza
è in atto, speriamo che a dicembre possa raggiungere il risultato
che tutti ci auspichiamo.
Presidente -
Per la replica, ha chiesto la parola il
consigliere Restano, ne ha facoltà.
Restano (AC-SA-PNV) -
Grazie, Assessore, per la risposta.
Vorrei solo evidenziare, apprendo ora che sono dodici cardiologi,
però dal sito risulta che sono ancora diciotto. La gente fa questa
equazione, si chiede perché con diciotto cardiologi, o diciannove,
non si riesca a dare risposta. Quindi forse aggiornare il sito
renderebbe alla gente una visione più congrua della situazione.
Certo che apprendiamo che c'è una situazione di emergenza - in
quanto al personale, ben venga il concorso - però rispetto ad altre
realtà, i tempi di attesa sono molto più lunghi che in altre
regioni.
Quello che io mi auspico, vista l'emergenza, è che si faccia una
scelta di emergenza e si dedichi del personale - oltre alle otto
visite canoniche che lei mi ha enunciato poco fa - per risolvere la
situazione, per sbloccarla. Magari nel giro di un mese si riesce a
dare una risposta a tutte queste persone che stanno attendendo, e
poi, dopo, arriverà il concorso.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK