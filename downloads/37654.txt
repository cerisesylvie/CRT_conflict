Consiglio Regionale della Valle d'Aosta - Oggetto del Consiglio n. 1361 del 16 luglio 2015 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1361 del 16 luglio 2015 - Resoconto
OGGETTO N. 1361/XIV - Interpellanza: "Valutazioni in merito
alla possibile variazione in diminuzione dei ticket aggiuntivi
sulle prestazioni ad alto rischio di inappropriatezza".
Presidente
- Ha chiesto la parola per l'illustrazione il
Consigliere Guichardaz, ne ha facoltà.
Guichardaz (PD-SIN.VDA) -
Grazie Presidente.
Come sapranno coloro che seguono un po' le vicende del Consiglio
regionale, sulla questione della compartecipazione alla spesa
sanitaria da parte dei cittadini, per capirsi meglio, sulla
questione dei ticket, nascono sempre delle grandi discussioni, dei
grandi ragionamenti che a volte vengono condivisi e votati insieme
dalle forze di opposizione e di maggioranza, com'è stato il caso
del ticket sui codici bianchi per le prestazioni di pronto soccorso
e altre volte creano invece delle profonde spaccature: è il caso
del ticket aggiuntivo di 10 e di 15 euro, rispettivamente per le
prestazioni tariffate sopra i 19,99 euro e quelle a cosiddetto
"maggior rischio di inappropriatezza". Chiedere ai cittadini di
partecipare ulteriormente alla spesa sanitaria non è facile e
sicuramente rischia di intaccare o di diminuire quel consenso di
cui generalmente la politica ha bisogno, di cui va alla
ricerca.
Va però detto che il tema del
copayment
- credo si
pronunci così -, della compartecipazione ad una parte o all'intero
costo delle prestazioni sanitarie da parte dei cittadini utenti
alimenta da tempi immemorabili dibattiti sulla capacità proprio di
questa compartecipazione, oltre che di coprire i costi, o parte dei
costi, di regolare l'accesso alle prestazioni in un'ottica di
maggiore equità, ma soprattutto nell'ottica di una migliore
appropriatezza delle prestazioni stesse. Il dibattito da sempre
prerogativa delle singole Regioni - abbiamo infatti venti sistemi
sanitari diversi e venti sistemi di compartecipazione - oggi è
stato riportato prepotentemente sul livello centrale, tanto che
nelle commissioni parlamentari, alla Camera alla Commissione
bilancio e affari sociali si sta discutendo di creare una
"impalcatura comune" sul tema della compartecipazione, alla quale
si dovranno adeguare le varie realtà locali. In buona sostanza si
discute sull'esigenza di tornare ad un sistema unico nazionale di
esenzione e di
copayment
al fine di uniformare diritti ed
oneri.
Il dato che viene fuori dall'indagine parlamentare è che basta
la metà degli esenti a totalizzare l'80 percento delle prestazioni
sanitarie, dato incredibile, se pensiamo... In più emerge
dall'indagine il paradosso, che, tra l'altro, avevamo segnalato
anche noi del PD-Sinistra VdA sia in commissione, sia in Consiglio,
grazie al quale in alcune Regioni il ticket su una determinata
prestazione finisce col costare di più della prestazione fornita
sul libero mercato e a volte di più del reale costo della
prestazione sostenuta dal servizio sanitario regionale. Di solito
facciamo l'esempio della visita o dell'esame diagnostico, la visita
di controllo, per esempio, tariffata, mi sembra 22-23 euro, che,
per il meccanismo del ticket aggiuntivo di 10 euro previsto
nell'ultima finanziaria regionale, oltre i 19,99 euro di ticket
ordinario, finisce col costare 32-33-34 euro, quindi ben di più del
costo reale. È un paradosso questo che noi del PD-Sinistra VdA in
più occasioni abbiamo chiesto di sanare o quanto meno di
affrontare, in quanto, oltre ad essere profondamente iniquo, ha
come effetto perverso di togliere risorse importanti al servizio
sanitario regionale, facendo venir meno il gettito atteso, in
conseguenza dell'inevitabile migrazione delle prestazioni nel
privato: questo è quanto è scritto testuale sulla relazione delle
commissioni del Parlamento.
Solo per informazione, va detto che nelle citate commissioni
parlamentari si sta parlando di un sistema a franchigia, che
prevederebbe il pagamento intero delle prestazioni sanitarie fino
ad una quota determinata dal reddito, calcolato col sistema
dell'ISEE, così da preservare il principio della progressività,
tutelando - dicono gli esperti sentiti - l'appropriatezza delle
prestazioni, ma senza determinare alcun limite agli accessi più
costosi e più frequenti. Per capirci, il ragionamento che si sta
facendo nelle commissioni parlamentari è questo: se viene fissata
una franchigia fino a X, appunto parametrata sul reddito o su altri
parametri da definire, l'utente paga tutto, paga l'intera quota
fino a quella quota e non paga nulla o si limita a pagare un minimo
ticket ordinario oltre quella quota. Ovvio che qui in Valle,
qualora dovesse essere approvato un provvedimento complessivo sul
copayment
, dovremmo ragionare quindi sulla
compartecipazione, anche alla luce della recente sentenza della
Consulta, che riconosce la nostra autonomia gestionale e contabile
in materia di sanità, in considerazione del fatto che noi la sanità
ce la paghiamo interamente come Regione, quindi non graviamo per
questo specifico finanziamento sul bilancio dello Stato. A dire il
vero, la sentenza appena pubblicata - mi sembra che l'abbiano
pubblicata il 1° luglio - tratta l'argomento del concorso alla
manovra di correzione dei conti anche da parte delle Regioni che
non usufruiscono dello specifico finanziamento regionale - il caso
nostro - in quanto provvedono queste Regioni direttamente al costo
del servizio sanitario regionale tramite il proprio bilancio, è
stata abbondantemente trattata la questione sui giornali.
Per tornare all'interpellanza, a parte la richiesta di una serie
di notizie che possono essere d'interesse non solo tecnico, ma
anche politico, tipo se il ticket dei 25 euro per i codici bianchi
del pronto soccorso ha avuto l'effetto che ci immaginavamo di
ridurre gli accessi impropri o quanto materialmente è stato
introitato da questo ticket al netto dei costi di esazione e di
riscossione...dall'applicazione dei super ticket, di questi ticket
aggiuntivi di 10-15 euro. Dicevo, che con la nostra interpellanza,
a parte richiedere una serie di dati su introiti e accessi,
chiediamo, alla luce della nuova situazione di bilancio e anche
della sentenza della Consulta di cui ho appena parlato, se è
possibile verificare nell'ambito della commissione consiliare
competente possibili valutazioni in diminuzione delle quote di
compartecipazione. Le chiediamo, Assessore, se vi è la
disponibilità, prima di discutere degli altri argomenti, di parlare
in commissione del controverso ticket aggiuntivo di 10 euro per le
prestazioni oltre i 19,99 euro e mi riferisco al paradosso di cui
parlavo prima e che è oggi oggetto di ampio dibattito a livello
nazionale. Grazie.
Presidente -
Per la risposta, ha chiesto la parola
l'Assessore Fosson, ne ha la facoltà.
Fosson (UV) -
Sì, grazie Presidente.
Concordo sul fatto che non ci sia nulla di più odioso del ticket
perché la salute è sicuramente un bisogno primario, per cui tassare
la salute e imporre dei ticket comporta sempre difficoltà dal punto
di vista politico, però ci sono delle situazioni che lei ha
descritte quali ad esempio l'inappropriatezza, che forse vengono
poi limate, ridotte e aggiustate proprio dai ticket. Rispetto alla
sua interpellanza ringrazio la commissione, in merito
all'introduzione del ticket di 25 euro per i codici bianchi di
pronto soccorso, avvenuta con votazione all'unanimità che sta
portando degli effetti sicuramente molto positivi, nel senso che i
codici bianchi sono diminuiti del 50 percento negli ultimi mesi.
L'accesso al pronto soccorso dei cosiddetti "codici bianchi", cioè
non urgenti, è diminuito del 50 percento e questo senza gravi
complicanze, nel senso che non abbiamo avuto dei disastri, degli
effetti negativi, anzi probabilmente molti utenti sono andati di
più dal loro medico curante. Direi che c'è stato un utilizzo molto
più corretto delle risorse del pronto soccorso, e mi riallaccio a
quanto ho detto stamattina alla collega Certan, forse non c'è stata
una migliore informazione e con l'apertura dei nuovi centri H12 in
tre posti della Valle ridurremmo ancora questi accessi impropri. Il
50 percento in meno quindi mi sembra una cifra notevole. La cifra
complessiva dei ticket addebitati nei primi mesi dell'anno per gli
accessi impropri al pronto soccorso ammonta a 110.793 euro che
corrisponde alla somma dei ticket di cui è stato richiesto il
pagamento al cittadino. Non è al momento possibile verificare
quella effettivamente corrisposta e incassata dall'azienda. Si
precisa altresì che, ai fini della riscossione di tale ticket, non
è stato implementato il personale, né integrata l'attrezzatura,
quindi lo giudichiamo tutti un fatto positivo.
Il secondo e il terzo quesito si introducono nell'argomento più
difficile, cioè l'aver aggiunto una cifra, un ticket sulle
prestazioni ad alto rischio di inappropriatezza o prestazioni di
alta complessità, e sulle prestazioni per le quali era previsto un
ticket ordinario non inferiore a 20 euro. Per rispondere in modo
preciso, come si evince dai dati, l'incremento degli introiti
dell'Azienda USL, per l'effetto dell'introduzione a partire
dall'anno 2014 di ticket aggiuntivi, ammonta alle seguenti cifre:
il ticket per il 2014 ha prodotto 392.750 euro rispetto
all'introduzione del ticket aggiuntivo di 10 euro sulle ricette di
pari valore a 36. Per il 2015, cambiando il discorso dal 1° marzo,
per i soli mesi da gennaio a maggio, per effetto dell'estensione
del ticket aggiuntivo di 10 alle ricette di valore pari o superiore
a 20 euro e dell'introduzione dell'extra ticket di 15 euro per
prestazioni di assistenza specialistica ambulatoriale a più alto
costo o più alto impatto tecnologico a livello organizzativo, si
sono prodotti introiti pari a 508.520 euro.
Le devo dire che si pensava di introitare molto di più, nel
senso che vi ricordate che in commissione avevamo previsto che con
questi ticket aggiuntivi l'introito sarebbe stato per il 2015 di un
milione di euro, invece questo si registrerà, se l'andamento sarà
costante, sui 700-800 mila euro, quindi c'è da dire - e questo lo
dice bene anche la relazione della Corte dei conti - che già nel
2013-2012 l'introito del ricavato dei ticket era in diminuzione.
Perché questo? Perché la gente non può pagarsi le prestazioni?
Perché sono diventati più appropriati? C'è un'educazione a fare
meno esami? E questo era un desiderio di tutti. Oppure viene meno
il gettito perché si va di più verso il privato, che è
concorrenziale. Tutti questi discorsi devono essere verificati e in
tal senso ne ho parlato con la collega Morelli l'altro giorno,
perché assistiamo - ed è lì il grosso nostro problema - all'aumento
della mobilità passiva anche per esami diagnostici, arrivando
all'assurdo che il Piemonte mette un tetto per l'accesso agli esami
diagnostici ai suoi pazienti e non lo mette per quelli che vengono
dal di fuori. È certo che un esame che qui ha dei tempi pur
accettabili, di 30-40 giorni, se fatto in un privato accreditato
alle porte della Valle d'Aosta viene eseguito in due giorni e
questo chiaramente genera mobilità passiva. È su ciò che dobbiamo
lavorare, dovendo però accordarci con il Piemonte anche se in
questo momento è molto difficile. Tutto ciò, come dicevo, ha
portato ad una diminuzione ulteriore dei tempi di attesa rispetto
agli ultimi dati che avevo fornito: la risonanza della colonna, ad
esempio, è passata da 60 giorni a 28 giorni. Questi ticket
aggiuntivi hanno quindi condotto sicuramente ad una maggiore
appropriatezza, ma non ci fanno introitare il denaro che pensavamo
di incrementare e questo per un andamento che parte già dal periodo
in cui i ticket erano minori.
Considerazioni finali: "l'introduzione del ticket dovrà essere
verificata, perché qualche disfunzione c'è" e sono d'accordo. C'è
il caso per cui il ticket ad esempio costa di più del costo della
visita o di quanto viene pagato in una struttura privata. Questo è
un paradosso sicuramente da verificare e appena avremo dei numeri
un po' più precisi, saremo sicuramente disponibili a discuterne in
commissione.
Chiaramente ricordo che noi non abbiamo il ticket sulla
farmaceutica, insieme ad altre tre Regioni. Si potrà verificare
anche l'introduzione di tale ticket tenuto conto che si
introdurrebbe una tassa ulteriore, fermo restando che le medicine
sono importanti.
Sono completamente d'accordo - e l'aspettiamo da tempo, come
aspettiamo idee aggiuntive - che il Governo introduca nelle varie
Regioni, in tutte le Regioni d'Italia una forma di
compartecipazione definita a livello centrale, e questa sarebbe una
grande opportunità e anche sul piano dell'equità di trattamento,
anche se poi avete visto come gli standard previsti dal
decreto-legge Balduzzi ci pongono al di sopra degli stessi
standard, perché pagandoci noi la nostra sanità abbiamo e diamo
molti più servizi, e i nostri costi, rapportati alla percentuale di
pazienti, sono sicuramente più difficili da sostenere.
Sugli esenti lei ha parlato di una percentuale dell'80 per
cento. È tutta gente che è veramente esente? È tutta gente che
veramente ha una patologia? È tutta gente che non ha la possibilità
di compartecipare? Ecco, questa è infatti una delle discussioni che
si fa a livello centrale: di introdurre l'ISEE anche a livello non
solo di prestazioni sociali, ma anche di prestazioni sanitarie.
Questo è quanto chiesto e sicuramente questi paradossi vanno
eliminati. Il bilancio dell'ASL è un bilancio veramente in crisi,
perché col numero di servizi offerti, il costo della nostra sanità
rispetto al numero della popolazione, è maggiore delle altre
Regioni. Dobbiamo usare anche delle misure per diminuire la
mobilità passiva e aumentare quella attiva, pensando anche al costo
elevatissimo per l'introduzione, fatta dal Governo nel febbraio di
quest'anno, dei farmaci antiepatite.
Mi permetta solo di sottolineare, e chiudo, che nella proposta
di accordo del decreto che verrà presentato agli Assessori a fine
mese è previsto che dei 500 milioni, previsti per sostenere
l'acquisto farmaci innovativi anti-epatite C, non ci siano più
neanche i 100 milioni previsti per le Regioni a statuto speciale,
ma che tutti i 500 milioni siano solo per le Regioni a statuto
ordinario e le Regioni che si pagano la sanità si dovrebbero pagare
anche questi farmaci anti-epatite dal costo elevatissimo. Ecco,
quindi siamo in presenza di un'ulteriore situazione non semplice
che dovremo verificare.
Presidente -
Per la replica, chiede la parola il
Consigliere Guichardaz, ne ha facoltà.
Guichardaz (PD-SIN.VDA) -
Grazie Assessore.
Sulla questione della compartecipazione il dibattito è aperto,
ci sono varie correnti di pensiero, se voi cercate su internet le
varie interpretazioni, c'è gente che dice che non riducono di un
minuto le liste d'attesa, altri invece che affermano che la
compartecipazione aumenta l'appropriatezza, altri che parlano di
iniquità, è un dibattito difficilissimo e tutte le volte che si
parla di compartecipazione effettivamente vengono poi fuori anche
delle idee e delle ideologie, se vogliamo, rispetto a
quest'argomento. La cosa che va detta è che noi in V Commissione
abbiamo sempre trattato gli argomenti, questi argomenti sempre
abbastanza - almeno credo che questo lo si possa riconoscere, tanto
l'opposizione quanto la maggioranza, e sempre comunque in un'ottica
di approfondimento e di discussione nella ricerca, visto che la
sanità non è patrimonio degli uni o degli altri, sempre di
soluzioni abbastanza condivise.
La questione del pronto soccorso: è chiaro che non è stato
facile decidere di mettere un ticket - all'unanimità, tra l'altro,
tra tutti - di 25 euro sulle prestazioni solo in codice bianco e
per tutti, compresi gli esenti e anche coloro che magari in altre
occasioni avrebbero avuto degli sconti o non avrebbero pagato, e
questa cosa qua effettivamente ha sgravato un servizio importante
come il pronto soccorso fino al 50 percento degli accessi impropri.
Credo che i cittadini possano riconoscere che questa è stata una
decisione che, comunque, ha riportato anche un'equità, oltre che
una maggiore efficienza di questo servizio.
Certo, sulle altre questioni non è così facile trovare un
accordo, il suggerimento, lo stimolo che diamo noi è di cominciare
a risolvere però il famoso paradosso, perché questa è veramente una
questione che "intercetta" un problema di giustizia, cioè non è
possibile pagare di più. Tra l'altro, la Commissione parlamentare,
lo ripeto, dice proprio chiaramente che è acclarato che il pagare
di più le prestazioni distrae le persone verso il privato, creando
così anche una fuga di risorse, che noi programmiamo invece, perché
non è possibile programmarle diversamente, noi abbiamo il personale
e abbiamo le strutture, oggi abbiamo anche delle liste d'attesa che
rimangono abbastanza nei limiti fisiologici, se facciamo pagare di
più, è evidente, lo dico anche per esperienza personale...se devi
fare uno
stock
di analisi del sangue, ti fanno tre ricette,
magari devi pagare 23 euro e ne paghi 33, ne devi pagare 24 ne
paghi 34, alla fine vai in un laboratorio privato, dove magari ti
fanno pure lo sconto. Allora, è questo che dico, semplicemente è da
marzo che abbiamo applicato questa "situazione", cerchiamo quanto
meno di creare un meccanismo per cui si arrivi a...questa
situazione... Penso che sia corretto...oggi ne avete parlato con la
collega Certan, importantissimo è il ruolo del territorio, cioè il
territorio, i medici di medicina generale devono riprendere in mano
la funzione di filtro, una funzione di filtro importante, perché è
quella che determina l'appropriatezza. Allora, se noi arriviamo ad
avere un servizio sanitario regionale efficace, efficiente e, tra
l'altro, razionalizziamo le spese, facciamo un buon servizio per
tutti, perché riduciamo i costi, non obblighiamo la gente a pagare
di più, quindi è importante che ci sia anche lì una concertazione
con i medici di medicina generale sempre più importante nella
consapevolezza che è necessario arrivare comunque a definire in
maniera chiara qual è il ruolo del medico di medicina generale: non
è il ruolo di un medico che fa le ricette, su richiesta spesso e
volentieri dell'utente, ma è un ruolo di filtro importante. È bene
quindi che si vada anche in questa direzione e se in V Commissione
riprendiamo...adesso non c'è il Presidente Restano...le fila un po'
di questa discussione, magari con dei dati anche più
precisi...cerchiamo di fare un ragionamento e vedere un po' che
tipo di soluzioni si possono adottare. Grazie.
Presidente -
Grazie. Prima di proseguire con l'ordine del
giorno, è pervenuta una risoluzione che chiederei cortesemente di
distribuire, la metteremo in votazione successivamente. Proseguiamo
con l'ordine del giorno, punto 29.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK