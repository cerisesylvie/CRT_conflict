Consiglio Regionale della Valle d'Aosta - Oggetto del Consiglio n. 1875 del 7 marzo 2001 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula
Oggetto del Consiglio n. 1875 del 7 marzo 2001 - Resoconto
OGGETTO N. 1875/XI Problematiche concernenti la carenza di
posti letto per lungodegenti presso le strutture sanitarie
regionali. (Interrogazione)
Interrogazione Appreso che la Valle d’Aosta,
in base ai dati raccolti sia dalla ricerca Prometeo come dalla
ricerca del Censis sulla sanità, risulta la Regione con il minor
numero di letti per mille abitanti e con il conseguente tasso di
utilizzo molto alto;
Atteso che la nostra Regione registra l’assenza
di posti letto per lungodegenti, a fronte di un tasso di
invecchiamento della popolazione superiore alla media
nazionale;
Avendo registrato che questa situazione di carenza strutturale,
fonte di grave disagio per le famiglie e per una fascia debole
della popolazione, non è stata inserita come una delle priorità nel
programma della nuova maggioranza;
i sottoscritti Consiglieri regionali
Interrogano
l’Assessore competente per sapere:
1) se nell’agenda di lavoro della nuova
maggioranza è presente il problema della carenza dei posti letto,
specie per lungodegenti;
2) se, in base ai dati a disposizione, si è giunti ad una
quantificazione dei bisogni degli utenti non autosufficienti e alla
scelta delle risposte più idonee, differenziate secondo i
bisogni;
3) quali sono attualmente le RSA (Residenze Sanitarie
Assistenziali) presenti in Valle d’Aosta e se esse
sono sufficienti per rispondere ai bisogni degli utenti e delle
loro famiglie.
F.to: Squarzino Secondina - Beneforti
Presidente La parola all’Assessore alla sanità,
salute e politiche sociali, Vicquéry.
Vicquéry (UV)
Prima di rispondere nel merito
all'interrogazione è doveroso chiarire che quanto riferito dai
Consiglieri nell’introduzione a sostegno
dell’oggetto in discussione necessita di alcune
precisazioni logiche.
Prima precisazione: innanzitutto la ricerca Prometeo non è
attendibile tant’è che il Ministero della sanità si
è rifiutato di dare i dati ai ricercatori e si è rifiutato di
avallare il documento che non ha pertanto nessun rilievo esterno.
Questo mi è stato confermato in un incontro avuto per altri motivi
la settimana scorsa con uno strettissimo collaboratore del Ministro
Bindi.
Seconda precisazione: Prometeo 2000 inoltre riporta i dati 1997,
pertanto non solo è un'indagine datata, ma è anche improprio fare
riferimento a quei valori perché lo standard di 5,4 posti letto
della media nazionale è ormai un dato inaccettato persino a livello
centrale e la Valle d’Aosta oggi con 4,3 posti letto
per 1.000 abitanti è assolutamente in linea con la progressiva
contrazione subita da questo standard nei documenti di
programmazione ministeriale attestato ormai su 4,5 posti letto per
1.000 abitanti. Non solo, in tutti i documenti di indirizzo alle
regioni, inclusa la bozza del "piano sanitario Veronesi 2001-2003",
l’ospedale indicato per il prossimo futuro è un
ospedale altamente tecnologico, ma fortemente contratto nella sua
capacità ricettiva.
Ciò per dire che un dato apparentemente negativo nel 1997 è
oggi, anno di grazia 2001, positivo tant’è che le
regioni da due anni stanno chiudendo molti posti letto.
Il punto è l’appropriatezza dei percorsi di cura
e non solo o principalmente la capacità ricettiva
dell’ospedale. Analoga riflessione sul collegamento
fra posti letto e tassi di utilizzo che in Valle è
dell’82 percento, conforme cioè allo standard
nazionale che lo vuole non inferiore al 75 percento poiché è una
misura conseguente più dell’appropriatezza dei
ricoveri che non della capacità ricettiva della struttura. È fra
l’altro possibile ottenere anche il 100 percento con
accoglimenti inappropriati, ma questo è un altro tipo di
ragionamento.
Vorrei ricordare che uno degli assunti principali delle analisi
di programmazione sanitaria vuole che ad un aumento
dell’offerta spesso si accompagni un aumento,
talvolta anche improprio purtroppo, della domanda di prestazioni
per cui la strada che si è seguita non è stata quella di
predisporre solo un aumento dell'offerta, ma soprattutto quella di
organizzare un'offerta di strutture differenziate per bisogni
assistenziali: acuto, post acuto, riabilitativo, lungodegenziale
senza confusione fra bisogni assistenziali che ciascuna di queste
categorie comporta.
La popolazione anziana regionale, ma anche
l’evoluzione delle malattie per le quali un tempo si
registrava una mortalità più elevata dell’attuale
esprimono una domanda di assistenza tipicamente a lungo termine e a
basso contenuto clinico-sanitario che ha portato già da tempo anche
l’Assessorato ad organizzare modelli di assistenza a
lungo termine in ambienti sempre più professionali che garantiscano
dei profili assistenziali pertinenti ai bisogni.
Terza precisazione: parlare tout court di lungodegenza senza
differenziarla al suo interno alle diverse situazioni assistenziali
che devono trovare risposta in base all’età, al
contesto familiare, alla gravità clinica, eccetera, è pura
demagogia. Se per lungodegenza si intende quella strettamente
intraospedaliera, esiste sì una mancanza di posti letto ospedalieri
dedicati anche se ciò non ha impedito di effettuare questa attività
di assistenza all’interno delle diverse specialità,
ma se di lungodegenza si parla come bisogno assistenziale a basso
contenuto clinico e a forte impronta socio-assistenziale e
socio-sanitaria, non vi è affatto carenza di posti letto in Valle
d’Aosta, anzi.
Per discutere con appropriatezza di concetti, il problema della
lungodegenza, queste due tipologie assistenziali: ad alto e basso
contenuto clinico devono essere distinte sia perché corrispondono a
livelli di gravità clinica diversi, sia perché la risposta
organizzata deve necessariamente trovare soluzioni corrispondenti a
tali profili clinico-assistenziali in strutture appropriate.
La Valle d’Aosta nel prevedere un'offerta di
servizi per lungodegenti non li ha pensati, come si faceva un
tempo, come un'unica categoria che veniva accolta in Ospedale per
rimanervi con degenze lunghissime bensì come categoria
differenziata, il cui passaggio per l’Ospedale è
solo uno dei momenti del processo di cura e in cui
l’Ospedale è solo uno dei nodi strutturali di
un'offerta ampia e differenziata della rete socio-sanitaria
regionale.
Non a caso il termine di lungodegenza, che deriva
dall’inglese, si riferisce al trattamento
rieducativo di soggetti per i quali, ove possibile,
l’obiettivo deve essere quello di restituire loro
una condizione di salute migliore o una minore dipendenza e quindi
una maggiore autonomia ed ha come condizione di successo il
concetto di prosecuzione del trattamento o continuità
assistenziale, in questo derivando dall’inglese.
Ma per rispondere alle domande degli interroganti, al punto
primo:
"se nell’agenda di lavoro della nuova
maggioranza è presente il problema della carenza dei posti
letto?"
, è sufficiente ricordare che nel programma della
maggioranza, presentato al Consiglio il 30 giugno 1998, alla voce
sanità, salute e politiche sociali, i primi quattro punti
prevedono:
- attuare una politica di deospedalizzazione in modo tale da
connotare l’Ospedale regionale come struttura di
ricovero per i casi acuti mediante l’istituzione del
servizio di ospedalizzazione domiciliare e
dell’assistenza domiciliare integrata;
- la realizzazione delle residenze sanitarie assistite di Antey
e di Aosta, la trasformazione in residenze sanitarie assistite di
due microcomunità: una in bassa Valle e una in alta Valle;
- completare la riorganizzazione del servizio ospedaliero
procedendo negli interventi di miglioramento e modernizzazione
dell’Ospedale regionale;
- identificare i letti ospedalieri dedicati alla riabilitazione
intensiva del Presidio Beauregard e potenziare il servizio
territoriale di riabilitazione anche mediante
l’istituzione del servizio di trasporto domiciliare,
rafforzare la presenza di strutture assistenziali ambulatoriali sul
territorio. Su questo, come ben si sa, si sta lavorando.
Seconda domanda:
"Se, in base ai dati a disposizione, si è
giunti ad una quantificazione dei bisogni degli utenti non
autosufficienti e alla scelta delle risposte più idonee,
differenziate secondo i bisogni"
. La dotazione complessiva di
posti letto del presidio ospedaliero, necessaria alla Regione Valle
d’Aosta in base al progetto di ampliamento
dell’Ospedale, approvato con delibera di Giunta
regionale n. 3.433/2000, avente per oggetto
l’approvazione dello studio delle necessità
strutturali del Presidio ospedaliero di viale Ginevra di Aosta,
redatto dal Dott. Heinrich Limacher di Zurigo, incaricato con
delibera n. 1.990 in data 14 giugno 1999, tenuto conto dei bisogni
della popolazione valdostana, è di 567 posti letto di cui 447
nell’Ospedale per acuti di viale Ginevra e 120
nell’Ospedale per la riabilitazione e lungodegenza
del Beauregard di cui 60 posti letto per la riabilitazione e 60 per
la lungodegenza.
Al punto 3 si chiede quante
"sono attualmente le RSA presenti
in Valle d’Aosta e se esse sono sufficienti per
rispondere ai bisogni degli utenti?"
. Per quanto concerne le
residenze sanitarie assistenziali, al momento in Valle
d’Aosta vi sono 31 microcomunità che coprono
sostanzialmente il fabbisogno di assistenza e la tipologia di
pazienti destinati alle RSA nell’83 percento dei
casi, cioè utenti gravissimi o mediamente gravi con un indice di
autosufficienza N2 - N3, cioè non autosufficienti.
Chiarisco nuovamente che in Valle d’Aosta si è
deciso di mantenere la rete delle microcomunità che coincidono
sostanzialmente con le RSA per anziani esistenti in altre realtà
regionali, mentre in Valle d’Aosta per RSA si
intendono le strutture dedicate a dementi e Alzheimer, per cui a
tutt’oggi sulle statistiche nazionali non risultano
RSA in Valle d’Aosta pur continuando noi a scrivere
al Ministero che individuiamo come RSA le microcomunità così come
in Piemonte individuano altre strutture a media degenza e
quant’altro con terminologie diverse.
Di queste 31 strutture 28 sono gestite da enti pubblici, comuni
e comunità montane, per un totale di 489 posti letto, 3
convenzionate:
- Refuge Père Laurent: 140 posti letto;
- Bonifacio Festaz: 80 posti letto;
- Casa della previdenza di Châtillon: 15 posti letto;
per un totale di 235 posti letto.
La risposta della Regione in merito al fabbisogno della
popolazione corrisponde quindi a un totale di 724 posti letto.
È importante precisare a tal riguardo che, per quanto riguarda
le strutture residenziali per anziani, dai dati emersi dal più
recente censimento in materia, compiuto questo dal Ministero
dell’interno e riguardante il 1998, le regioni del
nord-ovest si segnalano per il maggior numero di strutture e di
posti letto. Inoltre è emerso che il rapporto posti letto anziani,
pari a 1 posto letto ogni 46 anziani a livello nazionale, in Valle
d’Aosta è pari a 1 posto ogni 25, quasi la metà o il
doppio, secondo i punti di vista, secondo noi è il doppio.
Il parametro della nostra Regione è uno dei più alti
d’Italia e con la realizzazione delle RSA, riservate
appunto a dementi psichici e Alzheimer, tale valore sarà ancora più
elevato.
In concreto, e rispondo all’ultima parte della
domanda, per quanto riguarda la RSA di Antey, i lavori dovrebbero
completarsi entro la primavera 2002; per quanto riguarda invece la
struttura di Aosta, in regione Gotrau sono state ultimamente
avviate le procedure per il conferimento
dell’incarico di progettazione.
Presidente
La parola alla Consigliera Squarzino
Secondina.
Squarzino (PVA-cU)
Mettiamo da parte i dati della ricerca
Prometeo, Assessore, so che lei questi non vuole considerarli
validi.
Io le riporto i dati desunti da documenti regionali, documenti
di cui l’Assessorato è responsabile, anzi è uno
degli estensori.
Se noi prendiamo la relazione sanitaria della Valle
d’Aosta per il 1998 a pagina 43 si legge:
"Considerata l’assenza di posti letto dedicati
alla riabilitazione e lungodegenza?"
, quindi in Ospedale non ci
sono posti per lungodegenti e per riabilitazione.
Inoltre lei ci ha fatto una lezione sulla distinzione fra
lungodegenti e riabilitazione, fra alta e bassa ospedalizzazione,
però se io leggo i documenti ufficiali della Regione, si parla di
riabilitazione e lungodegenza.
Prendo a questo punto un altro documento regionale, aggiornato
al 2 luglio 1999, dal titolo: "Stima sui fabbisogni di posti letto
in RSA". Si tratta di un documento regionale redatto da un gruppo
di lavoro formato da dipendenti regionali e
dell’USL. Cosa dicono gli estensori del documento?
Parlano di fabbisogno di posti letto in residenze protette, quindi
dicono che mancano posti letto in RSA o similari.
Sappiamo che ci sono delle microcomunità che danno una risposta
a tutta una serie di bisogni, ma poi vi sono alcuni bisogni precisi
per soddisfare i quali lo stesso Assessorato parla di necessarie
RSA. Se lei mi risponde che non sono necessarie le RSA in valle, a
questi bisogni non viene data risposta, Assessore!
C’è una contraddizione nel suo discorso: da una
parte afferma che il nostro servizio dà già risposte a tutti i
bisogni, dall’altra dice, giustamente, che ci si sta
attivando, per trovare nuove risposte a bisogni a cui adesso non
viene data soddisfazione.
Lei continua ad equiparare RSA a microcomunità; Assessore, non
sono io, ma sono i suoi uffici che indicano i parametri diversi di
personale che sono richiesti in una RSA o nelle strutture delle
nostre microcomunità, allora lei non può dirmi?
(interruzione dell’Assessore Vicquéry, fuori
microfono)
? Assessore, io non l’ho interrotta, perché mi
interrompe sempre in questo modo? Lei ha fatto il suo discorso e io
faccio il mio, poi ci saranno altri momenti in cui lei risponderà
alle mie osservazioni. Io sto mettendo in luce, Assessore, che lei
ha fatto un'equiparazione fra RSA e microcomunità dicendo che le
nostre microcomunità sono omologabili alle RSA. Allora rispetto a
questa sua affermazione io le contesto due dati:
- primo: che lei stesso dice:
"Abbiamo bisogno di RSA"
,
quindi vuol dire che l’attuale risposta non è
sufficiente;
- secondo: che le strutture che hanno ammalati non
autosufficienti hanno bisogno di un'assistenza sanitaria molto
superiore alle altre, pertanto è inutile che affermiamo che le
microcomunità sono delle RSA quando non hanno il personale che i
suoi documenti affermano che devono avere.
Questo significa che anche dalla sua risposta emerge che è
insufficiente oggi, non dico domani, ma oggi, la risposta che viene
data ai bisogni di cura e assistenza di non autosufficienti.
Le faccio notare, Assessore, che, quando nella prima domanda
parlavo di maggioranza, parlavo della nuova maggioranza?
(interruzione dell’Assessore Vicquéry, fuori
microfono)
? nell'interpellanza Assessore, c’era scritto:
"se nell’agenda di lavoro della nuova
maggioranza?"
. Constato che nel documento della nuova
maggioranza non è inserita come priorità l'assistenza degli
anziani, specie dei non autosufficienti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK