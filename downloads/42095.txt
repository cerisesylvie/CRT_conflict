Consiglio Regionale della Valle d'Aosta - Oggetto del Consiglio n. 1050 del 24 ottobre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1050 del 24 ottobre 2019 - Resoconto
OGGETTO N. 1050/XV - Interpellanza: "Iniziative per
l'individuazione dei limiti di carico previsti per la popolazione
scolastica pre-adolescenziale e adolescenziale".
Rini (Presidente)
- Punto n. 62 all'ordine del giorno. La
parola al Vicepresidente Distort per l'illustrazione.
Distort (LEGA VDA)
- La presente interpellanza viene
presentata all'attenzione del Consiglio per sviscerare, per
affrontare un tema che riguarda la popolazione studentesca (vedo
l'attenzione della collega Russo, a cui probabilmente ho rubato la
scena): il discorso relativo ai carichi degli zainetti che
competono ai ragazzini e ragazzine - forse se mi sentono è bene che
io usi termine "ragazzi e ragazze" - che compongono la popolazione
studentesca in fase pre-adolescenziale e adolescenziale, che fa
seguito a diverse segnalazioni avute da genitori, i quali lamentano
l'eccessivo carico dello zainetto dei propri figli. Premetto che io
faccio parte di quella generazione... e io in particolare, per
questioni educative, sono figlio di quella linea pedagogica di
stampo nietzschiano, di quello che diceva Nietzsche, che quello che
non ti uccide ti rende più forte... io sono cresciuto con questo
adagio, è successo così. La mia struttura - penso che venga
inquadrata dalla telecamera - denuncia il fatto che ha funzionato
l'adagio nietzschiano, è funzionato probabilmente anche perché la
situazione è andata così, c'è un DNA alla base, poi c'è una serie
di questioni, ma è ovvio che nel momento in cui voglio far
riferimento a me, voglio semplicemente portare la corretta
dimensione del tema.
La corretta dimensione del tema non è raccogliere nessun tipo di
piagnisteo, perché nessun piagnisteo è stato generato, nessuno, ma
raccolgo le osservazioni legittime e intelligenti di genitori che
si chiedono:
cui prodest
, a chi giova? Se non c'è altra
possibilità, fatecelo sapere, ce ne faremo una ragione, ma se
esiste una possibilità per migliorare semplicemente per una
questione preventiva, per l'atteggiamento preventivo di eventuali
rachialgie, di errori di postura... ci sono anche due medici in
quest'Aula, per cui mi scuso se i termini che uso sono del parlare
quotidiano... bene, ho avuto anche un
placet
da parte della
componente medica del Consiglio.
Nella mia interpellanza ho fatto riferimento a due elementi
normativi: uno è quello relativo ad un documento del Ministero
della salute e delle politiche sociali che tratta esattamente il
tema, poi ho voluto comunque richiamare il decreto n. 81/2008 che è
il Codice della sicurezza negli ambienti di lavoro che ha ripreso
poi la "626", che si articola e si sofferma ad analizzare il
dimensionamento, quantificare il carico massimo consentito tra
l'altro per una popolazione adulta, quindi non in fase formativa,
ma adulta, durante gli orari delle attività di lavoro. L'ho voluto
richiamare perché dico: se il legislatore si pone questa attenzione
nei confronti di una popolazione adulta indicando nei 25 kg per gli
uomini 20 kg per le donne, e 15 in certi casi, il carico massimo
movimentabile in attività lavorativa, mi chiedo se non è il caso di
dare ancora più enfasi, ancora più attenzione, per quanto riguarda
una popolazione che è ancora in fase di formazione della propria
struttura scheletrica e del proprio organismo in generale. Il
documento che ho citato del Ministero della salute parla
chiaramente dicendo che c'è un limite non superabile ed è un limite
tra il 10 ed il 15 percento del peso del ragazzino o della
ragazzina. È chiaro, è abbastanza chiaro capire che non è
significativo come confronto...
Presidente
- Un po' di silenzio, colleghi.
... non è significativo come confronto perché, se noi
immaginiamo un ragazzino o una ragazzina che soffrono di obesità,
chiaramente per loro il peso è già superiore, il 15 percento di
quel peso superiore che la struttura scheletrica già fatica a
sopportare si aggrava ancora di più. Mi rendo conto, semplicemente
per una dimestichezza con i numeri, che varrebbe la pena di creare
ulteriori approfondimenti normativi; approfondimenti che vanno non
solo nella linea della quantificazione del peso, ma anche dalla
valutazione dello zainetto, perché zainetti che abbiano una
struttura anatomica che distribuisce il peso sulla schiena in
maniera corretta possono sostenere un certo tipo di carico, mentre
gli zainetti che non hanno assolutamente questa struttura sono
fatti invece per sostenere molto meno carico poiché diversamente
creerebbero degli squilibri. Occorre quindi entrare in merito anche
alla qualità dello zainetto. Chiaramente noi vediamo tanti
roller
, questi zainetti trasportabili su rotelle, però
sappiamo benissimo che nel momento in cui ci sono le scale o ci
sono ostacoli vengono alzarti di peso, tra l'altro con attenzione
probabilmente non proprio concentrata.
Concludo questa mia presentazione enunciando i quattro punti
dell'interpellanza. Mi rivolgo pertanto all'Assessore di
riferimento. Punto n. 1: mi chiedo se esistono strumenti normativi
a livello regionale, perché io ho già citato il chiarimento del
Ministero della salute, quindi se esistono strumenti normativi
regionali di individuazione dei limiti di carico previsti per la
popolazione scolastica pre-adolescenziale e adolescenziale e, nel
caso, quali. Punto n. 2: se eventuali strumenti normativi indicati
al punto precedente entrano in merito anche alle caratteristiche
tecniche e anatomiche degli zainetti (quelle di cui ho appena
accennato). Punto n. 3: se esistono misure in ambito scolastico
relative al monitoraggio del peso degli zainetti, il fatto di poter
avere delle attività, delle iniziative all'interno delle varie
scuole per poter monitorare a campione in diverse fasi della
settimana, del mese, in periodi dell'anno, un monitoraggio
ovviamente significativo, non certo molto rado, per poter
monitorare il peso degli zainetti, oppure valutare con il corpo
insegnanti la possibilità di gestire e organizzare il mantenimento
nelle aule del materiale didattico non necessario dopo l'uscita
dall'aula. Punto n. 4: in caso contrario a quanto contenuto ai
punti precedenti, quali iniziative si intendano porre in atto da
parte del Governo della Regione e quali siano i tempi previsti di
attuazione. Grazie per l'attenzione, attendo la risposta.
Présidente
- La parole à l'Assesseur Certan pour la
réponse.
Certan (AV)
- Grazie collega Distort, credo che la grazia
e la capacità anche comunicativa con la quale ha posto queste
tematiche meritino veramente un po' di riflessioni che magari poi
approfondiremo anche in futuro. Risponderei velocemente alle
domande e poi con lei vorrei fare alcune riflessioni
supplementari.
Da un punto di vista normativo, negli anni scorsi sono state
emanate alcune circolari a livello nazionale e regionale sul tema
del trasporto dei libri di testo da parte degli alunni, in
particolare della scuola secondaria di primo grado e sull'eccessivo
peso di cartelle e zainetti, tra cui il documento da lei citato,
dal MIUR e dal Ministero alla sanità, quello del MIUR è l'ultimo e
data 2009, nel quale sono riportate le raccomandazioni del
Consiglio Superiore di Sanità, tenendo conto anche della
letteratura scientifica internazionale. Queste linee sono state
riprese poi anche dalle varie circolari che in quegli anni sono
state fatte a livello regionale. Nelle sue raccomandazioni si
sottolinea che - lei ha già trattato alcune cose - il peso degli
zaini non dovrebbe superare il 10-15 percento del peso corporeo
dell'alunno che lo indossa, che lo zaino deve essere indossato in
maniera corretta facendo sì che il carico venga ripartito
simmetricamente sul dorso e non solo da un lato, il carico
asimmetrico comporta come è noto un carico aumentato per il rachide
in atteggiamento posturale non fisiologico, è necessaria
un'educazione all'essenzialità organizzativa del corredo scolastico
da parte dei docenti considerando anche che già da qualche anno le
case editrici hanno iniziato a stampare i libri di testi in
fascicoli, non più in un libro, ma ci sono fascicoli interi. Ogni
libro di testo a volte è composto da sette volumetti, proprio per
consentire di alleggerire il peso degli zaini scolastici. È
necessario inserire la corretta gestione del peso dello zaino
all'interno di una più ampia educazione alla salute e alla
promozione di corretti stili di vita. Come vede, qua ci sono norme
di buon senso, quelle sanitarie, ma anche alcune
pedagogiche-didattiche, perché, come dice lei, coinvolgono
chiaramente la classe insegnante. Diciamo che queste sono le linee
essenziali che vengono trattate in quella circolare di cui ha
parlato lei.
Per quanto riguarda la seconda domanda: "
se eventuali
strumenti normativi indicati al punto precedente entrano in merito
anche alle caratteristiche tecniche anatomiche degli zainetti
",
non mi risulta e non ci risulta che vengano fornite indicazioni in
merito e purtroppo - l'ha sottolineato pure lei - mi permetto di
dire che dipende anche dalla moda, dal tipo di negozio a cui si va
a comprare a seconda del colore... su questo anche la fascia di età
del bambino condiziona molto a volte le famiglie. Chiaramente lei
ha avuto un'altra educazione, come anch'io credo di aver avuto la
stessa sua, sicuramente non ci è mancato nulla, ma non sceglievamo
di certo il colore o le rotelle dello zainetto. Sono cambiati i
tempi in questo, in effetti, e fa parte anche questo
dell'educazione collegiale fra scuola e famiglia.
"
Se esistono misure, in ambito scolastico, relative al
monitoraggio del peso degli zainetti e/o relative al mantenimento
nelle aule del materiale didattico non necessario nel periodo tra
l'uscita dall'aula al rientro, nel giorno successivo
": qua
bisogna distinguere anche rispetto all'età evolutiva, perché è
chiaro che nella scuola primaria vi è un'organizzazione diversa
rispetto al secondo ciclo alla scuola secondaria di primo grado.
L'Amministrazione negli ultimi anni non ha previsto un monitoraggio
centralizzato del peso degli zainetti. Verso la fine degli anni
Novanta fu proposto in una scuola un progetto pilota in sinergia
con l'Assessorato alla sanità per verificare il peso degli zainetti
anche attraverso la distribuzione di alcuni questionari. Ogni
istituzione scolastica, ogni Collegio docenti, anche le riunioni
interdisciplinari o di filone fra i vari insegnanti, determinano,
nell'ambito della loro autonomia, tenuto anche conto del contesto
territoriale e dell'utenza, valutano le misure da mettere in atto
per gestire l'eventuale problematica, sia dal punto di vista
organizzativo, sia dal punto di vista didattico. Dovrebbe quindi
esserci una grande sinergia fra lo stile di vita, legato
chiaramente come diceva lei ad una prevenzione sanitaria, e la
parte organizzativo-didattica. Generalmente nelle scuole del primo
ciclo, soprattutto alla primaria, sono presenti in classe armadi a
caselle da utilizzare per riporre materiale scolastico, oggetti di
medie dimensioni, zaini studenti. Quasi tutti i Comuni hanno
fornito le scuole primarie di questo. Io posso portarle
l'esperienza mia personale, ma era un'esperienza che avevamo
condiviso fra tutti: gli ultimi minuti, dalle 16:20 alle 16:30,
prima che suonasse la campanella, l'insegnante in classe con i
ragazzi diciamo che costruiva la cartella da portare a casa
guardando cosa c'era da portare per il giorno successivo a scuola
e, insieme ai ragazzi, valutava cosa portare cosa no. Devo dire che
era un modo per responsabilizzare i ragazzi ed abituarli a guardare
anche ad un orario settimanale.
Punto 4: "
in caso contrario, quali iniziative si intendono
porre in atto da parte del Governo regionale
". Una regione che
mira al benessere degli alunni deve sicuramente affrontare questo
problema, cercando soluzioni che permettano, attraverso una
gestione oculata... gestione oculata che direi in sinergia con le
famiglie, perché le responsabilità sono veramente da ambedue le
parti, poiché non sempre se la scuola agisce in un certo modo le
famiglie all'inizio seguono, a volte hanno anche un'altra abitudine
e fanno altre cose, per cui deve essere veramente una sinergia...
per garantire apprendimenti e lavoro scolastico evitando allarmismi
a volte esagerati. Ho apprezzato molto il passaggio che ha fatto.
L'Amministrazione a breve termine sensibilizzerà le scuole
ricordando di attenersi alle raccomandazioni di cui abbiamo
parlato; a medio e lungo termine invece promuoverà con
determinazione e capillarità, anche in sinergia tra i vari
Assessorati, sanità e sport, specifiche iniziative di educazione
alla salute rivolte sia ai docenti, sia agli alunni. Attualmente
diverse scuole propongono nei loro POF attività volte ad apprendere
corrette posture e a potenziare le abilità motorie. Si segnala a
titolo esemplificativo il progetto "La schiena va a scuola"
realizzato in alcune istituzioni scolastiche del primo ciclo della
Valle d'Aosta; è particolarmente apprezzato dagli alunni e dalle
famiglie, e potrebbe essere ripreso e rivisto (poi le dirò come). I
dirigenti e soprattutto i docenti, in quanto responsabili
dell'organizzazione del lavoro per singola disciplina e per aree
disciplinari, si devono impegnare, ciascuno per le proprie
competenze, ad individuare tutte le possibili forme organizzative
per contenere i disagi segnalati. Inoltre, tenendo conto della
normativa vigente in materia di adozione di libri, gli organi
collegiali dovranno anche valutare attentamente la tipologia ed il
formato dei nuovi testi; vi sono dei testi, naturalmente laddove
possibile, il cui formato digitale rispetto a quello misto cartaceo
e digitale a volte può essere favorevole a questo tipo di
obiettivo. Si segnala a questo proposito che lo scorso anno la
Sovraintendenza agli studi ha organizzato, nell'ambito del corso di
formazione dirigenziale e tirocinio, nonché nell'anno di formazione
per i docenti scuola dell'infanzia e scuola primaria, alcune visite
di studio presso le scuole di eccellenza tra cui l'Istituto
Comprensivo 3 di Modena che realizza un modello di insegnamento su
tablet
, sono i
Chromebook
rinunciando all'adozione di
buona parte dei libri di testo, che non vuol dire che si annullano
o si tolgono i libri di testo - cosa a cui io ad esempio sono
contraria, perché a mio avviso il libro ha comunque una sua valenza
pedagogica ed educativa -, ma da lì a scegliere alcuni ragazzi
della scuola media che hanno 15 libri di testo...
Termino. Allo stato attuale nessuna scuola valdostana fa parte
della rete nazionale di scuole Senza Zaino, in cui l'ospitalità
dell'aula, la responsabilità nell'organizzazione dello spazio
pedagogico e il ruolo della comunità sono importanti. Mi permetto
di farle - proprio per la sua preparazione culturale, cosa che non
è così banale - anche qualche passaggio riguardo alla scuola
biofilica. Come lei sa, la scuola di Gressoney-La-Trinité, che in
questi anni ha partecipato a questo progetto, ha seguito queste
linee che sono molto simili alle scuole Senza Zaino. In
particolare, la scuola biofilica rende più consapevoli delle
proprie responsabilità anche i ragazzi, e quindi in questo si
interviene, sa gestire meglio il momento di silenzio attivo, di
organizzazione, di proiezione, ed in particolare migliora anche la
capacità cognitiva, la capacità di attenzione diretta, attenzione
anche verso i compagni, verso il materiale; condividono tutto il
materiale, non hanno astucci a quattro o cinque piani, ma hanno un
materiale condiviso in classe. Avevamo fatto l'inaugurazione
dell'anno scolastico a Gressoney sperando proprio che anche molti
colleghi partecipassero e visitassero queste scuole. Sarò contenta
se vorrà andarle a visitare.
Presidente
- La parola al Vicepresidente Distort per la
replica.
Distort (LEGA VDA) -
Penso che la bontà dei contenuti può
in qualche modo scusare il fatto di aver sforato dai tempi, ma
effettivamente la scuola biofilica era interessante.
Con questa replica voglio semplicemente condividere due
riflessioni.
Assessore, lei mi ha resocontato una situazione di per sé
positiva, che racconta tutta una serie di azioni già in atto e che
si intendono mettere in atto, immagino in tempi estremamente
imminenti. Sono dati positivi, ma tra l'altro lei ha rievocato
soprattutto quanto è già in atto. Però - ed è l'oggetto della
condivisione di questo mio pensiero con lei -, siccome ci sono dei
genitori obiettivi e moderati che mi hanno proprio manifestato ed
evidenziato una situazione che loro obiettivamente riscontrano,
sentendosi in questo modo... non dico dimenticati, perché mi sembra
di usare un termine che non è in linea con la correttezza e
l'obiettività che hanno posto in atto questi genitori, però
sicuramente sentendo distanza tra l'amministrazione pubblica e
quindi tutta l'organizzazione dell'attività scolastica e la
condizione dei loro figli. Allora cosa vuol dire? Che c'è questo
scollamento ed è importante che venga ricollegato; per cui,
attraverso i canali che lei ben conosce, faccia in modo che arrivi
il messaggio di ascolto alle singole attività, alle singole scuole,
ai singoli istituti.
Mi permetto di suggerire che le iniziative, prossime e future,
avvengano nel più breve tempo possibile, perché è importante che da
questa interpellanza ci sia subito un seguito. Mi permetto anche di
sottolineare che le azioni di monitoraggio per conto mio sono un
segnale estremamente chiaro e concreto di vicinanza dell'ente
pubblico al mondo, ai privati, ai genitori e agli studenti. Mi
permetto di suggerirli caldamente.
Ha però fatto bene a specificare discorso sulle qualità tecniche
dello zaino, degli zainetti, perché io, un po' per deformazione
professionale, parto subito a guardare le caratteristiche tecniche
e a pensare all'ergonomia. Mentre ascoltavo il suo intervento mi è
anche venuto in mente che vorrei sfatare, con questo mio
intervento, con queste mie parole, qualunque iniziativa volta a
generare l'ipotesi di un obbligo nei confronti dei genitori di
cambiare lo zaino, di comperare un nuovo zainetto i loro figli e
sfatare, nei confronti dei ragazzini, dei ragazzi e delle ragazze,
il fatto che debbano cambiare lo zainetto a cui loro sono
affezionati. Chiaro è le caratteristiche tecniche sono importanti,
però mi rendo conto che ci sono dinamiche che le sorpassano.
Rimane il discorso dei carichi, della quantificazione dei
carichi, e soprattutto un'altra misura importante da applicare a
costo zero e con molta velocità è appunto la possibilità di
coordinare il mantenimento in aula dei testi non necessari per il
giorno successivo. Occorrono quindi misure immediate, concrete, che
permettano di stabilire e riallacciare subito questa vicinanza tra
l'amministrazione pubblica e la popolazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK