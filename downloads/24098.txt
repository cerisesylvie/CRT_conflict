Consiglio Regionale della Valle d'Aosta - Oggetto del Consiglio n. 3081 del 7 novembre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Presidio ospedaliero
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3081 del 7 novembre 2007 - Resoconto
OGGETTO N. 3081/XII - Interpellanza: "Interventi di
manutenzione straordinaria presso il Reparto di Oncologia".
Interpellanza
Constatato che martedì 23 ottobre u.s. nel reparto di
oncologia dell'Ospedale regionale sono stati rimossi tutti i
pannelli di controsoffittatura per eseguire alcuni lavori di
manutenzione;
Ritenuto che l'esecuzione di interventi di così ampia portata
in presenza di malati anche gravi determina una situazione di
estremo disagio dei pazienti e del personale che lì lavora (rumori,
polvere...);
Constatato che il reparto di oncologia è stato da poco
ristrutturato e, come parrebbe essere normale, non dovrebbe sorgere
necessità di ulteriori interventi;
i sottoscritti Consiglieri regionali
Interpellano
l'Assessore competente per sapere:
1) per quale motivo il reparto di oncologia è di nuovo
oggetto di intervento di manutenzione straordinaria;
2) se vi sono state segnalazioni da parte di pazienti e/o
loro parenti relativamente a tale situazione;
3) quali altri interventi di manutenzione straordinaria sono
programmati nel corpo di fabbrica di recente
ristrutturazione;
4) come si intende operare affinché il disagio, dovuto ai
continui lavori di cantiere, dei pazienti e degli operatori
sanitari, in attesa dell'auspicabile costruzione di un nuovo
ospedale, sia ridotto al minimo.
F.to: Venturella - Squarzino Secondina
Presidente
- La parola al Consigliere Segretario
Venturella.
Venturella (Arc-VA)
- Siamo di nuovo qui a parlare di
Ospedale, di cantiere, di disagio e vorremmo capire ancora una
volta il perché...
(interruzione dell'Assessore Pastoret, fuori
microfono)
... infatti l'ho scritto nella questione n. 4:
"... in attesa
dell'auspicabile costruzione di un nuovo ospedale..."
, vede che
ho ben interpretato il suo pensiero. Vorremmo sapere... dato che
siamo testimoni di innumerevoli lavori di straordinaria e ordinaria
manutenzione nei reparti dell'Ospedale ex Mauriziano, fra l'altro
con la presenza di malati anche gravi, quindi immaginate il disagio
a cui sono sottoposti i pazienti, che sono accompagnati nel loro
lungo calvario dal suono "impercettibile" dei martelli pneumatici,
dal "sussurro" delle macchine trasporto terra, dal "lieve" incedere
delle gru e di tutto quello che comporta avere un cantiere in un
reparto funzionante. Questi fatti denotano una bassissima
considerazione e rispetto di chi soffre in Ospedale, dei malati che
sono non solo nel Reparto di Oncologia, ma in vari reparti, avevamo
trattato pochi mesi fa di crolli di pannelli di controsoffittature
nel Reparto di Anatomia patologica, torniamo dopo circa 6-7 mesi
con l'interpellanza per chiedere cosa succede e per chiedere
all'Assessore di svelarci finalmente se nei reparti della
cosiddetta "ala nuova" sono finiti i lavori di manutenzione
straordinaria, che sono sempre dei "tacconi", se vi sono state
segnalazioni da parte di pazienti su tale situazione e se si
intendono mettere in campo tutti quegli accorgimenti che
minimizzino il disagio di questo eterno cantiere che è diventato
l'Ospedale regionale.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Non scenderò in polemica. Era chiaro che
un'interpellanza sull'Ospedale a una settimana dal referendum... ma
qui non deve convincere nessuno, collega Venturella, perché, quando
è stata presentata la discussione sull'Ospedale, su 34 presenti 30
hanno votato contro, tanto che il Sig. Camera, che è un buon
giornalista, titolò il giorno dopo: "In Consiglio affonda
l'Ospedale nuovo", quindi le cose che lei dice qui le conoscono
tutti. Nel presentare la cosa lei è manicheo: da un lato,
l'Ospedale che abbiamo che è uno schifo, schizzi di sangue
dappertutto, la gente muore, nessuno ci vuole più andare, scappano
tutti ... che non è vero, perché la mobilità passiva si sta
riducendo; dall'altra parte, questo sogno dell'Ospedale nuovo, che
lei non ci ha ancora svelato dove farà, perché l'altra sera quando
siete andati a Quart e avete detto che avreste fatto l'Ospedale
nuovo lì, si sono alzati per dire: "non lo vogliamo", ma gli
esproprierete i territori comunque, dall'altra parte questo grande
Ospedale nuovo, dove la malattia non esisterà più, dove tutti
guariranno, dove chi non ha voglia di lavorare si metterà di colpo
a lavorare perché nell'Ospedale vecchio sono le strutture che non
permettono di lavorare in modo adeguato... le sottolineo solo che
l'arrivo di un nuovo Primario di Urologia ha fatto sì che le sedute
operatorie aumentassero del 300% nella stessa struttura... un
ospedale nuovo in mezzo al verde dove ci saranno i cigni... non si
capisce se vi andranno a pescare i medici o i malati... In 26 anni
che ho fatto il chirurgo mai nessun malato mi ha chiesto di andare
a fare un giro nel verde, chiedevano tutti se sarebbero guariti e
se potevano essere seguiti dai parenti, che è la cosa più
importante. Tutti sanno queste discussioni, ma il dipingere una
struttura che tutti conosciamo come uno schifo, come un cantiere
continuo... non mi sembra corretto; a me poi viene sempre il
desiderio di vedere, se questo Ospedale nuovo fosse realizzato,
come funzionerebbe.
Tornando sull'argomento, la manutenzione è ordinaria in
Oncologia, non si è rotto niente e le ruspe non sono entrate in
Oncologia... questo ripete molto quello che diceva un medico
dell'Oncologia in una lettera in cui parlava di rumori e pasticci
dappertutto; no, è una manutenzione ordinaria, sono stati tolti i
pannelli e si è andati a rivedere l'illuminazione e le condotte
tecnologiche. Lei ha ragione, sono stati appena fatti dei lavori,
ma più il lavoro è tecnologico e più necessita di manutenzione
ordinaria: questa è una manutenzione ordinaria e non
straordinaria.
Vorrei sottolineare una cosa, perché lei mi chiede se ci sono
state le lamentele dei pazienti, come c'erano state invece per il
parcheggio dove aveva ragione: al momento non è giunta alla
Direzione sanitaria alcuna lettera di segnalazione di disagio dei
lavori fatti, né da parte dei parenti... anzi il paziente che è lì
capisce che questi lavori di manutenzione ordinaria che vengono
fatti sono fatti per lui, mica per me, sono fatti per migliorare la
situazione del reparto, per tinteggiare. Quell'1 o 2 medici che
hanno dei problemi... glielo dico perché è corretto, ossia è in
atto in Oncologia una grande ristrutturazione e cambiamento del
lavoro, dovuta al fatto che è stata anche cambiata la Direzione, il
Primario. Mi dispiace che questi che si lamentano e segnalano tali
cose non si siano presentati loro al concorso per primario,
nonostante li abbia incentivati a questo, perché, se uno ha la
voglia di riorganizzare il reparto, lo può fare, era giusto che lo
facesse un Valdostano, invece nessuno di questi si è presentato al
concorso per primario. L'ing. Barbanti è stato via, non le posso
far avere il programma delle manutenzioni ordinarie, ma gliele farò
avere; sull'Ospedale e sulle manutenzioni che non esistono negli
Ospedali nuovi perché l'Ospedale nuovo non ha bisogno di
manutenzione... la pregherei di andare a vedere l'Ospedale di Asti,
inaugurato 2 anni fa, non sono ancora dentro tutti i reparti, ma
sono stati stanziati 8 milioni di euro per rifare tutto il Pronto
soccorso. Non hanno questo problema della manutenzione l'Ospedale
di Santhià che è stato chiuso e l'Ospedale di Biella, perché è da
10 anni che si discute dove fare l'Ospedale nuovo di Biella e non è
stato ancora deciso.
Presidente
- La parola al Consigliere Segretario
Venturella.
Venturella (Arc-VA)
- Ho cronometrato il suo intervento,
caro Assessore, e per circa 6 minuti si è lanciato in valutazioni
utilizzando una parola che non avevo utilizzato, non ho detto che
quell'Ospedale era uno schifo, quindi la prego per favore...
(interruzione dell'Assessore Fosson, fuori microfono)
... lei pensa che un cantiere equivalga a schifo, che vi siano
nel "Devoto Oli" dei sinonimi e dei contrari "cantiere" uguale
"schifezza"? Lei pensa questo? È solo che se qualcuno che frequenta
come il sottoscritto in maniera periodica quel reparto, che non vi
è nessun riferimento... anche questa sua propensione a depistare
sempre tutto parlando di medici che devono fare i primari... non
c'è stato nessun perché, se vuole, Assessore, e, se attiva il suo
telefonino, le spedisco anche le foto che ho fatto senza bisogno di
avere personale che chiama, perché devo frequentare periodicamente
quel reparto. Assessore, allora non cominciamo subito a rispondere
"gettando fango" su chi non può rispondere perché non è presente;
risponda a me, Assessore, mi dica "sì" o "no" se quell'Ospedale
regionale - che non ho identificato come schifo - è un cantiere da
parecchi anni! Risponda a me Assessore!
(nuova interruzione dell'Assessore Fosson, fuori
microfono)
...
ho parlato del calvario dei malati, obbligati nel
loro calvario a convivere con tali lavori che sono eterni, perché
lei sa bene da quanti anni in questo Ospedale vi sono lavori! E poi
non mi ha risposto, mi ha detto che questo intervento oggetto
dell'interpellanza è un intervento di manutenzione ordinaria, ma
non me ne ha spiegato il perché...
(nuova interruzione dell'Assessore Fosson, fuori
microfono)
... mi ha detto che nessuna segnalazione è stata fatta, ma se vi
sono alcuni come il nostro Presidente della Regione, che si
definisce un grafomane, che scrive tanto, invece vi sono alcune
persone che, stanche e con uno spirito di rassegnazione, non
scrivono neanche più.
Non ha risposto alla quarta domanda: perché esistono delle
procedure che minimizzano il disagio; una volta che abbiamo
individuato che vi è un lavoro da fare, esistono delle procedure
per minimizzare. Su questo non mi ha risposto, perché forse non
esistono tali procedure.
Presidente
- La parola alla Consigliera Squarzino
Secondina.
Squarzino (Arc-VA)
- Vorrei ricordare solo all'Assessore
che non siamo noi a dire che questo Ospedale non va bene, ma siete
voi per primi che lo dite, perché avete presentato un progetto - e
"Finaosta" lo ha ben illustrato - per il quale sono previsti 145
milioni di euro per costruire un pezzo nuovo e per ristrutturare
tutto quanto l'attuale Ospedale. Non siamo noi a dire che così non
va bene, ma voi avete detto che volete fare un progetto per cui
spendete 145 milioni di euro - e 3 anni fa lo stesso progetto
costava solo 127 milioni di euro, adesso è già aumentato - per
fare, sì, una parte nuova piccola sull'attuale parcheggio, 3 piani
sotto terra e 5 sopra terra, ma soprattutto volete ristrutturare di
nuovo tutti i reparti del "Mauriziano". Questo è il progetto
"Finaosta" che è stato presentato, questo è il progetto di
ampliamento ad est che la Giunta ha approvato, lei è d'accordo e
l'allora Assessore Vicquéry non ha votato quella deliberazione,
quindi la volontà di tale Governo è di spendere 145 milioni di euro
per un ampliamento e una ristrutturazione: questo è il progetto che
vuole portare avanti la Giunta. Credo sia legittimo che, di fronte
a un progetto di tale genere, si chieda alla popolazione: "volete
spendere la stessa cifra per avere alla fine - 10 anni - un
ospedale nuovo nella parte delle Chirurgie, certo, i reparti di
pronto soccorso, mentre tutti gli altri reparti... gli oltre 319
letti nella parte attuale del "Mauriziano", che sarà ristrutturata,
continueranno ad essere vecchi. È un ospedale che, secondo voi, non
va bene perché avete previsto tali soldi per ristrutturarlo tutto":
questo volevo dire che sia molto chiaro. Quello che si chiederà
alla popolazione sarà di dire loro cosa vogliono. Noi non abbiamo
mai detto che la qualità di questo Ospedale non va bene, non
abbiamo mai parlato male della professionalità degli operatori; la
professionalità degli operatori è possibile nel vecchio come nel
nuovo, ma lei sa meglio di me quali sono i criteri che lo stesso
Veronesi e il gruppo di lavoro che è stato predisposto dal
Ministero della sanità hanno definito e questo è il modello di
nuovo Ospedale; un modello che lei conosce bene e che le strutture
vecchie dell'attuale Ospedale, anche se cambiate, non potranno mai
realizzare.
Lei ce l'ha tanto con i cantieri, allora la controsoffittatura
probabilmente non è una cosa molto grossa, ma lei chieda agli
ammalati e soprattutto agli operatori che vivono in quella
struttura e ai cittadini attorno che non per 10 anni, ma che per
molti più anni ci saranno cantieri tutti attorno, sia per costruire
la parte nuova, sia per ristrutturare il resto...
Presidente
- Con tale punto possiamo esaurire gli
argomenti all'ordine del giorno di questa mattina. Il Consiglio
riprende alle ore 15,30.
La seduta è tolta.
---
La séance se termine à 12 heures 49.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK