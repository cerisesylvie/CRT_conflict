Consiglio Regionale della Valle d'Aosta - Oggetto del Consiglio n. 1273 del 10 febbraio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Farmacie
Personale medico e paramedico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1273 del 10 febbraio 2022 - Resoconto
OGGETTO N. 1273/XVI - Interpellanza: "Potenziamento del
servizio decentrato di effettuazione di tamponi Covid attraverso il
maggiore coinvolgimento dei medici di assistenza primaria e di
farmacie convenzionate".
Bertin (Presidente) -
Punto n. 48. Per l'illustrazione,
si è prenotato il consigliere Ganis, ne ha facoltà.
Ganis (LEGA VDA) -
Vista la recrudescenza della pandemia,
bisognerebbe essere più vigili e attenti, soprattutto nel dare ai
cittadini valdostani i servizi più efficienti al fine di
migliorarne la vita. Come gruppo di opposizione, abbiamo sempre
cercato di essere costruttivi e cerchiamo di dare delle giuste
indicazioni affinché i problemi si possano risolvere: ecco perché
non possiamo stare a guardare quando i cittadini ci evidenziano
delle problematiche sul territorio. Ho avuto modo di verificare
anche personalmente che fare un tampone di guarigione da Covid-19
non è così semplice. Infatti per molti cittadini valdostani che
risiedono lontano dal capoluogo e vivono nei vari Comuni valdostani
non è così semplice raggiungere i
drive-in
di Aosta. Per
fare un esempio, Gressoney-Saint-Jean dista circa 78 chilometri
percorribili in un'ora e 16 minuti. Un'ora per arrivare ad Aosta
cui si sommano i tempi di attesa per effettuare il tampone e il
tempo per tornare a casa, senza dimenticare che ovviamente il costo
della benzina e dell'autostrada sono a carico del paziente. Spesso
inoltre diventa un problema far coincidere tutti gli impegni di
famiglia, lavoro, figli, al fine di poter usufruire del servizio di
drive-in messo a disposizione per contrastare la pandemia.
Questa pandemia ha messo in difficoltà molte famiglie, in
particolare i cittadini che risiedono lontano dal capoluogo
regionale, che sono obbligati a lunghi spostamenti per usufruire
dei servizi. Va ricordato inoltre che, per poter usufruire dei
servizi presso le farmacie convenzionate, bisogna prenotarsi tempo
prima, essendo, tra l'altro, poche quelle che possono effettuare i
tamponi di guarigione e non sempre facilmente raggiungibili.
Bisogna evidenziare che l'Amministrazione regionale ha provveduto,
tramite la delibera di Giunta n. 20, a permettere di effettuare i
test antigenici rapidi di fine quarantena e/o isolamento alle
persone senza sintomi da Covid-19 da parte delle farmacie
valdostane, dai medici di assistenza primaria, dai medici pediatri
di libera scelta e dalle strutture sanitarie private autorizzate o
accreditate dalla Regione. Un servizio questo che dovrebbe
velocizzare la trafila di tamponi e limitare le lunghe attese da
parte dei cittadini: ecco perché riteniamo importante che lontano
dal capoluogo regionale ci siano delle strutture sanitarie in Media
Valle e Alta Valle affinché si possano effettuare i servizi di
tamponi al fine di facilitare la convivenza con questa pandemia. In
base a queste considerazioni, come gruppo interpelliamo l'Assessore
competente per conoscere se sia intenzione dell'Amministrazione
stipulare nuovi accordi con le farmacie situate lontano dal
capoluogo regionale, se i medici di assistenza primaria possano
effettivamente rifiutarsi di fare i test antigenici e, in caso
negativo, quali comportamenti si debbono adottare di fronte a un
rifiuto e, nel caso in cui non si riuscisse a organizzare un
efficace servizio che copra tutto il territorio, se vi sia
intenzione di disporre di una struttura simile al drive-in di Aosta
al fine di poter dare un efficace servizio anche a chi risiede
lontano dal capoluogo regionale.
Presidente -
Risponde l'assessore Barmasse.
Barmasse (UV) -
La prima domanda è: "se sia intenzione
dell'Amministrazione stipulare nuovi accordi con farmacie situate
lontano dal capoluogo regionale". Ritengo che in questo momento non
ci sia l'esigenza di stipulare nuovi accordi con le farmacie,
questo è un problema anche di tipo amministrativo, burocratico e di
norma, poiché il riferimento a cui ci si deve attenere ad oggi è
unicamente il protocollo di intesa tra il Ministro della salute e
il Commissario straordinario per l'attuazione e il coordinamento
delle misure di contenimento e contrasto dell'emergenza
epidemiologica Covid-19, Federfarma, Assofarm e Farmacie Unite ai
sensi dell'articolo 5 del decreto-legge 23 luglio 2021 n. 105.
Questo protocollo è stato sottoscritto in data 5 agosto 2021 e, tra
l'altro, stabilisce i prezzi calmierati per l'effettuazione dei
test antigenici rapidi per la rilevazione del Sars-Cov-2 pari a
euro 15 per gli adulti e a euro 8 per la fascia di età compresa tra
i 12 e i 18 anni. Sulla base di tale protocollo d'intesa il già
previgente accordo regionale di cui alla deliberazione della Giunta
regionale n. 211 in data 1° marzo 2021, è stato aggiornato con una
deliberazione di Giunta regionale n. 1469 in data 15 novembre 2021
confermando le disposizioni di quel protocollo d'intesa recepite
nell'articolo 5 del decreto-legge n. 105/2021. Infine, evidenzio
che il richiamato protocollo d'intesa, seppur non obbliga - questo
deve essere chiaro - le farmacie a un'adesione, rappresenta
comunque un impegno assunto dai rappresentanti di categorie delle
farmacie medesime.
Seconda domanda: "se i medici di assistenza primaria possano
effettivamente rifiutarsi di fare test antigeni e, in caso
negativo, quali comportamenti si devono adottare a fronte di un
rifiuto". L'articolo 3, comma 2, dell'ACN del 30 ottobre 2020
integra i compiti dei medici di medicina generale di cui
all'articolo 13bis dell'accordo collettivo nazionale 2005
prevedendo l'accesso su prenotazione e
triage
telefonico per
l'effettuazione di tamponi antigenici rapidi o di altro test di
sovrapponibile capacità diagnostica. In materia a livello regionale
si devono richiamare la DGR n. 1251 del 23 novembre 2020, così come
integrata dalla DGR n. 301 in data 22 marzo 2021 e la DGR n.
20/2022, le quali appunto dispongono in merito all'organizzazione
per l'effettuazione delle prestazioni di cui trattasi. Alla luce
delle disposizioni contrattuali, i medici di assistenza primaria
non possono pertanto rifiutarsi di effettuare i test antigienici
rapidi. In caso di rifiuto i pazienti possono effettuare la
segnalazione all'area territoriale dell'Azienda USL che dovrà
procedere con le verifiche e gli interventi del caso.
Terzo quesito: "nel caso in cui non si riuscisse a organizzare
un efficace servizio che copra tutto il territorio, se vi sia
intenzione di disporre l'organizzazione di una struttura simile al
drive-in
di Aosta al fine di poter dare un efficace servizio
anche a chi risiede lontano dal capoluogo".
In riscontro a tale richiesta, oltre a fare rinvio alla risposta
che avevo già fornito su un medesimo tema in occasione della
precedente seduta del Consiglio regionale svoltasi nelle giornate
del 12 e 13 gennaio 2022 sulla carenza del personale, informo che
le nuove disposizioni in materia di sorveglianza sanitaria
scolastica semplificano molto i percorsi e in tal senso il numero
dei tamponi giornalieri si sta sensibilmente riducendo. Per fare un
esempio, è sufficiente pensare che il numero dei tamponi erogati al
drive-in in passato di oltre mille al giorno, adesso sono circa
cento. Più in dettaglio l'Azienda USL Valle d'Aosta informa che,
alla luce dell'articolo 6 del decreto-legge n. 5/2022, il quale
disciplina la gestione dei casi di positività e dei contatti
nell'ambito del sistema educativo scolastico e formativo, non sono
più necessari i tamponi di sorveglianza sanitaria precedentemente
previsti per i minori dei servizi educativi e della scuola primaria
in presenza di un caso di positività in classe, ; si trattava
quindi di un tampone al momento della comunicazione della
positività e di uno dopo cinque giorni per tutti i compagni di
classe, dunque circa quaranta tamponi per ogni caso positivo che
adesso non è più necessario fare. Inoltre, faccio presente che i
tamponi di autosorveglianza previsti dal decreto-legge in caso di
presenza di sintomi e dei contatti scolastici possono essere anche
test antigienici autosomministrati e autocertificati dalle
famiglie, dunque eseguibili autonomamente al proprio domicilio.
Attualmente sono soggetti a esecuzione tampone presso la struttura
autorizzata solo gli studenti posti in quarantena secondo nuova
normativa, dunque un numero decisamente più esiguo. Per le scuole
di infanzia e primaria rimangono i tamponi di fine quarantena per i
minori non vaccinati o vaccinati o guariti da più di centoventi
giorni, compagni di almeno cinque positivi in classe, per le scuole
secondarie di primo e secondo grado per gli studenti non vaccinati
in presenza di almeno due casi in classe. I tamponi di fine
quarantena possono essere eseguiti, oltre che al drive-in di Aosta,
anche ovviamente dai curanti, medici di medicina generale, pediatri
e in farmacia. Riteniamo che anche se era stato comunque oggetto di
analisi l'eventuale possibilità di aprire un centro tamponi in
Bassa Valle per una maggiore disponibilità di personale legata alla
riduzione delle vaccinazioni che c'è stata ed è stata
significativa, alla luce di questa veramente importante riduzione
di tamponi, attualmente l'Azienda non ritiene opportuno aprire
altri centri per l'esecuzione di tamponi perché sarebbero
sottoutilizzati.
Presidente -
Per la replica, ha chiesto la parola il
consigliere Ganis.
Ganis (LEGA VDA) -
Grazie Assessore per le risposte.
Ovviamente, come ha detto lei, c'è un protocollo d'intesa però, mi
creda, le farmacie convenzionate sono purtroppo poche.
Personalmente ho provato a fare un tampone per certificare i
termini dell'isolamento ma non è così semplice. Come le ho detto,
le farmacie convenzionate danno questo servizio ma, come ha detto
lei, solo su appuntamento e questo vale anche per i medici di base
già oberati dalla mole di lavoro che questa pandemia ha ampliato.
Mi fa piacere sapere che i medici di base, questa è una cosa molto
importante, devono fare i tamponi di guarigione da Covid, questo lo
devono proprio fare. Come ha detto lei, in questi giorni la
situazione pandemica sembrerebbe in parte rientrata ma questo non
esclude il disservizio che molti Valdostani hanno sopportato in
questo periodo pandemico. Personalmente apprezzo moltissimo il suo
impegno ma lei capisce benissimo che, come opposizione, dobbiamo
far pervenire le varie problematiche che ci segnalano i cittadini
affinché lei possa intervenire e migliorare, dove possibile, i
disservizi. Prenda spunto dalle nostre iniziative affinché lei
possa trarne dei benefici per tutta la comunità valdostana. Grazie
Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK