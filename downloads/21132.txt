Consiglio Regionale della Valle d'Aosta - Oggetto del Consiglio n. 1082 del 13 gennaio 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Trasporti
Impianti a fune
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1082 del 13 gennaio 2005 - Resoconto
OGGETTO N. 1082/XII - Adeguamento tecnico e funzionale della
telecabina Aosta-Pila. (Approvazione di mozione)
Mozione
Premesso che
- la Giunta ha recentemente stanziato oltre 270 mila euro per
commissionare a Pila spa uno studio di fattibilità con annesso
progetto preliminare per l'adeguamento tecnico funzionale della
telecabina Aosta-Pila;
- l'incarico è stato conferito sul presupposto che
approssimandosi la scadenza della revisione generale ventennale -
scadente nel 2008 - sia più conveniente procedere alla sostituzione
della telecabina piuttosto che procedere alle operazioni di
revisione;
- nella delibera di incarico non sono contenute specifiche
indicazioni, fatta salva la raccomandazione di provvedere al
recupero di parte delle strutture esistenti, quali le stazioni e i
sostegni di linea;
Il Consiglio regionale
Impegna
la Giunta a inserire a integrazione dell'incarico di cui in
premessa la richiesta a Pila spa di valutare la fattibilità di una
ricollocazione della stazione di Aosta della telecabina in modo
tale da poter conseguire un diretto interscambio con la vicina
stazione ferroviaria.
F.to: Frassy - Tibaldi - Lattanzi
Presidente - La parola al Consigliere Frassy.
Frassy (CdL) - La mia illustrazione sarà breve, perché
sull'argomento abbiamo avuto modo di confrontarci con l'Assessore
Caveri che ha evidenziato la necessità di andare a ripensare in
maniera differente rispetto alla situazione attuale l'allocazione
della cabinovia o perlomeno il servizio che svolge la cabinovia
rispetto alla città, che è il suo bacino di utenza naturale. La
richiesta che avevamo formulato nella parte impegnativa di quella
mozione ipotizzava lo spostamento della stessa partenza della
cabinovia arretrandola a ridosso dell'impianto ferroviario.
Sono state evidenziate da parte dell'Assessore le difficoltà da
un punto di vista non solo urbanistico, rispetto agli strumenti che
la città di Aosta si è data, ma anche rispetto a tutta un'altra
serie di problematiche relative alla riutilizzazione di quella
cabinovia per le sue strutture portanti, al di là del fatto che c'è
l'esigenza di rifare l'impianto nei suoi aspetti più tecnologici.
Di conseguenza la parte finale della mozione è stata modificata,
nel senso di conseguire l'obiettivo, e l'obiettivo era quello di
arretrare la cabinovia per avvicinarla alla città e per avvicinarla
alla ferrovia. Preso atto di queste considerazioni abbiamo
concordato una modifica che consenta, se non un arretramento della
stazione, un avvicinamento della potenziale clientela che potrebbe
derivare un domani dalla ferrovia, dai cosiddetti "treni bianchi"
che in Trentino sono una realtà e che in Valle d'Aosta al momento
sono semplicemente un auspicio.
Nella parte dell'impegnativa si è chiesto di impegnare la Giunta
a prevedere, per la telecabina, tramite gli strumenti ritenuti
opportuni in relazione agli strumenti soprattutto di tipo
finanziario e procedurale, un collegamento intermodale con la
ferrovia e un miglior accesso da e verso la città di Aosta.
Riteniamo che questa riformulata parte impegnativa accolga il
nostro intendimento e, come si dice:
"se Maometto non va alla
montagna, è la montagna che va da Maometto";
questo è il senso
di rendere più permeabili i diversi sistemi di trasporto.
Riteniamo che con questa conclusione venga raggiunto
l'obiettivo, perciò termino questa mia breve illustrazione.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Ringrazio il Consigliere Frassy per aver accolto
la proposta di modifica della mozione, infatti quando l'Assessorato
in collaborazione con la "Pila S.p.a." ha studiato i possibili
interventi in vista della revisione generale ventennale del 2008
della telecabina, ha già analizzato le possibili opzioni
comprendenti anche la ricollocazione delle stazioni.
L'arretramento della linea verso Via Paravera, auspicata nella
prima versione della mozione, non è stato ritenuto fattibile, in
quanto la stazione sarebbe andata ad occupare un'area non
disponibile. Infatti, nelle previsioni urbanistiche del Comune di
Aosta quest'area, denominata "F8 bis", è destinata ad interventi di
grande trasformazione secondo l'accordo di programma sottoscritto
fra Regione e Comune. Su questa linea il Comune di Aosta e la
Regione sono promotori di un "PRUSST" denominato "Interscambio
Aosta", finalizzato alla costruzione di un parcheggio pluripiano
previsto nell'area retrostante l'attuale stazione.
Anche rimanendo ad una valutazione di opportunità limitata al
solo contesto dell'interscambio ferrovia-telecabina, bisogna
rilevare che la stazione funiviaria si trova attualmente a circa
100 metri dai binari, mentre il percorso pedonale dalla stazione
ferroviaria attraverso il sottopasso è a una distanza di circa 400
metri, la ricollocazione dell'impianto porterebbe dunque a un
modesto vantaggio in termini di percorrenza; inoltre lo spostamento
della stazione ne comporterebbe il rifacimento totale con un costo
maggiore della ristrutturazione. Tra l'altro, se si immaginasse
invece di posizionare la telecabina vicino alla stazione, si
dovrebbe tener conto dei vari edifici, modificare il tracciato
della linea, affrontando delle interferenze con dei manufatti
esistenti, addirittura con una zona boscata, quindi saremmo di
fronte a condizioni insuperabili.
Trovo invece che la preoccupazione del Consigliere Frassy, di
avvicinare di più la città e di rendere più praticabile il percorso
fra la linea ferroviaria - ed esiste già oggi una specie di
possibilità di scarico di passeggeri in una zona più vicina a
quella della stazione ferroviaria verso la telecabina - sia un tema
serio. Peraltro il collega Cerise ha già ricordato come in
prospettiva si debba studiare meglio il collegamento della zona
"F8" con la città e noi abbiamo almeno 2 strumenti in corso per
studiare questo avvicinamento, il primo è l'"APQ" della ferrovia,
che dovrà definire meglio la riduzione del numero dei binari che
oggi sono ben 9, e soprattutto attraverso un fondo "INTERREG"
studieremo come meglio collegare la telecabina con la città di
Aosta e con la stazione ferroviaria.
L'impegno, tramite gli strumenti ritenuti opportuni, ci
consentirà in contemporanea con il rifacimento della telecabina
Aosta-Pila e in coerenza con l'"F8" di trovare una soluzione
ragionevole, perché Aosta ha questa grossa potenzialità di essere
anche una città turistica proprio per la presenza di questa
telecabina, che può portare in breve tempo degli sciatori turisti
nella località di Pila.
Credo che la mozione così modificata possa essere accolta dal
Consiglio.
Presidente - La parola al Consigliere Riccarand.
Riccarand (Arc-VA) - Per dichiarare il voto favorevole alla
mozione.
Riteniamo che questo sia uno dei punti di forte valenza
strategica per la città di Aosta e anche per tutta la regione: la
connessione fra telecabina e ferrovia, fra telecabina piazzale e
parcheggio multipiano "F8 bis", sottopasso o sovrappasso pedonale,
comunque tutto questo nodo richiede una visione complessiva, in
modo da mettere bene in collegamento la stazione ferroviaria, il
centro della città, il parcheggio e la partenza della telecabina.
Ci sembra che questa mozione, nella riformulazione che è stata
fatta, vada nella direzione giusta; quindi esprimiamo il nostro
convinto consenso.
Presidente - La parola al Consigliere La Torre.
La Torre (FA) - Anche noi per esprimere il nostro voto
favorevole, però facendo anche una brevissima riflessione in merito
al fatto che finalmente si intuisce la potenzialità di
quell'area.
Credo, sempre solo per correttezza, che quell'area abbia una
potenzialità unica per la presenza della telecabina, forse è una
delle poche città in Europa che siano realmente sciabili ed è una
potenzialità enorme, però ci stiamo dimenticando che
nell'intermodalità non c'è solo la ferrovia, la telecabina e il
sottopasso, ma c'è l'autostrada. Qui c'è il famoso discorso, su cui
tanto mi ero battuto con la porta a sud di Aosta, che non possiamo
perdere l'opportunità del parcheggio autostradale che fa sì che le
auto non escano dall'autostrada, che non entrino in città con
percorsi che intasano e inquinano, ma dall'interno dell'autostrada
accedono alla funivia, in modo pratico, veloce, utile, e
soprattutto attraverso i percorsi pedonali che diventano
fondamentali... le stesse persone che si sono fermate per andare a
sciare, possono essere elemento che si traduce nella città per il
turismo e per tutte le conseguenze utili che ci possono essere. Non
a caso, lì, siamo sull'asse del Cardo romano e non a caso i Romani
avevano fatto il Cardo lì; già allora ci poteva essere qualcosa che
andava ad individuare quell'area come un'area importante.
Signor Assessore, nel dare il nostro voto favorevole, ci terrei
che lei inserisse in quella proposta una valutazione in merito al
parcheggio autostradale che possa essere utile.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Credo che si potrebbe, se non ci sono opposizioni
in merito, mentre sul primo punto mi sembra che siano già state
avviate concretamente, anche attraverso i fondi comunitari, delle
riflessioni. Io, sotto il controllo dell'Assessore Cerise, credo
che si potrebbe aggiungere: "a studiare le problematiche
dell'accesso anche attraverso l'autostrada".
Una dizione di questo genere accontenterebbe tutti, sapendo che
si tratta di studiarle perché sono tematiche non semplicissime, ma
credo che su questo per chi, come il sottoscritto, è pendolare
quotidiano le uscite autostradali sono effettivamente fuori dalla
città, quindi non è solo una questione dovuta al turismo ma anche
di accessibilità.
Come Assessore al turismo mi permetto di dire che riuscire a
catturare una parte del traffico veicolare sulla città di Aosta
attraverso la tangenziale sarebbe un fatto non secondario.
Presidente - Questa formulazione trova l'accordo di tutto il
Consiglio? Non vi sono altri interventi, dichiaro chiusa la
discussione generale.
Pongo in votazione la mozione nel testo così emendato:
Mozione
Premesso che:
- la Giunta ha recentemente stanziato oltre 270 mila euro per
commissionare a Pila spa uno studio di fattibilità con annesso
progetto preliminare per l'adeguamento tecnico funzionale della
telecabina Aosta-Pila;
- l'incarico è stato conferito sul presupposto che
approssimandosi la scadenza della revisione generale ventennale -
scadente nel 2008 - sia più conveniente procedere alla sostituzione
della telecabina piuttosto che procedere alle operazioni di
revisione;
- nella delibera di incarico non sono contenute specifiche
indicazioni, fatta salva la raccomandazione di provvedere al
recupero di parte delle strutture esistenti, quali le stazioni e i
sostegni di linea;
Il Consiglio regionale
Impegna
la Giunta a prevedere per la telecabina, tramite gli
strumenti ritenuti opportuni, un collegamento intermodale con la
ferrovia e un miglior accesso da e verso la città di Aosta e a
studiare le problematiche dell'accesso anche attraverso
l'autostrada.
Consiglieri presenti, votanti e favorevoli: 29
Il Consiglio approva all'unanimità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK