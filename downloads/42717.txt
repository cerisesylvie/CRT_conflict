Consiglio Regionale della Valle d'Aosta - Oggetto del Consiglio n. 222 del 14 gennaio 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SANITARIA E OSPEDALIERA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 222 del 14 gennaio 2021 - Resoconto
OGGETTO N. 222/XVI - Interpellanza: "Intendimenti in merito
al riavvio del servizio di telepsichiatria".
Bertin (Presidente) -
Passiamo al punto 34 dell'ordine
del giorno. La parola al consigliere Baccega per
l'illustrazione.
Baccega (PA) -
Con questa interpellanza vogliamo portare
nuovamente all'attenzione del Consiglio regionale le preoccupazioni
che già erano state dibattute nella passata legislatura, dove si
era evidenziata un po' da parte di tutti i movimenti politici e
partiti la necessità di prestare ancora più attenzione alle
malattie mentali, per un costante aumento dei casi anche a causa
del Covid. Lo evidenziamo anche nel testo dell'interpellanza, dove
diciamo che l'Organizzazione Mondiale della Sanità stima che nei
prossimi anni dovremo preoccuparci di più delle malattie mentali
che di quelle cardiovascolari e che le stesse si posizioneranno tra
i primi posti tra le gravi patologie nel mondo. Decisamente
preoccupante come affermazione e questa nota, tengo a precisare, si
riferisce al periodo ante Covid.
La pandemia ha certamente acuito l'accesso agli ambulatori del
Dipartimento di salute sentale. Un effetto decisamente devastante
sulla popolazione e facciamo anche riferimento alle dichiarazioni
del direttore del Dipartimento di salute mentale, la dottoressa
Beoni, che sottolinea, in una recente intervista su un settimanale
locale, un notevole incremento di accessi agli ambulatori e che
almeno un terzo dei pazienti che si presentano presso gli
ambulatori non hanno precedenti rispetto a patologie psichiatriche.
Evidenzia che l'aumento di disturbi d'ansia, la depressione,
l'utilizzo di alcoolici e di altre sostanze sono in parte generate
dall'isolamento, dalla paura del contagio, dalle sempre più
drammatiche condizioni economiche di molte famiglie. Questi sono un
po' i fattori che hanno determinato questo incremento
importantissimo di casi.
Come intervenire per dare risposte concrete in forte carenza di
specialisti psichiatri, anche se recentemente due hanno superato il
concorso? Con la telemedicina. In questi mesi di pandemia tutti
parlano di telemedicina, ma evidentemente si è riscontrato che non
tutti sono pronti dal punto di vista strutturale. In Valle d'Aosta
ci sono stati episodi di telemedicina anche durante il Covid, in
alcuni distretti territoriali, ma il più delle volte non è stato
possibile attivare consulti medici in tutte le strutture, perché
dal punto di vista tecnico, e parlo di
hardware
e
software
, non si è completamente e sufficientemente
attrezzati. Si è avviato il percorso per arrivare alla banda larga
in tutte le strutture sul territorio, e questo è un fatto
estremamente positivo che la vostra Giunta ha con caparbietà
portato avanti, malgrado alcune rimostranze da parte di qualche
dirigente, ma c'è ancora molto da fare per avere appunto risultati
efficaci.
Veniamo a parlare del progetto telepsichiatria, che rientra
nella classificazione delle prestazioni di telemedicina, ovvero
telemedicina specialistica, da una parte, telesalute e
teleassistenza, dall'altra. Proprio nell'ambito della
teleassistenza avevamo collocato la telepsichiatria, che poi si può
avvicinare anche a sopportare quei consulti di telepsicologia,
perché, come è noto, sono diverse le strutture di riabilitazione
per questi pazienti. E a questo si aggiungono proprio le e
patologie croniche che coinvolgono le fasce deboli, anziani e
disabili.
Siamo stati fortemente sollecitati dalle associazioni familiari
che ultimamente ci hanno anche loro segnalato l'acuirsi del disagio
e che i tanti giorni di
lockdown
hanno portato alla
necessità di mantenere il contatto con i propri congiunti e
pazienti che risiedono presso le strutture riabilitative; e anche
fortemente a calmierare le numerose richieste di interventi dello
psichiatra che, anche qui, a causa della carenza di medici
specialisti in psichiatria, purtroppo vedono ancora tempi di attesa
piuttosto prolungati.
Abbiamo nella struttura del dipartimento di salute mentale
professionisti seri, sempre presenti, oltre a gestori delle
strutture sul territorio altrettanto presenti e competenti. Si
tratta appunto, attraverso questo progetto di telepsichiatria, di
dare loro l'opportunità di essere ancora più efficaci per dare
risposte ai pazienti, mettendo a disposizione un servizio che è già
stato testato in altre regioni e in altri contesti e che è stato
proposto anche all'Assessorato e all'Azienda USL. Quindi,
Assessore, la sollecitazione va solo in questi termini, nel dare
mandato alla USL, qualora lei sia d'accordo, di proseguire quel
percorso a suo tempo individuato.
Presidente -
Per la replica l'assessore Barmasse.
Barmasse(UV) -
Con riferimento all'oggetto della
interpellanza del consigliere Baccega, ritengo anzitutto importante
sottolineare che la telepsichiatria si inserisce in un più ampio
articolato progetto di implementazione della telemedicina, la quale
non solo rappresenta un obiettivo prioritario per la messa a punto
di un nuovo e performante modello di cura, ma anche un
indispensabile strumento e supporto dell'assistenza sanitaria più
volte testato, seppure in forme ancora sperimentali, anche nel
corso dell'emergenza sanitaria che continua a condizionare la
nostra quotidianità.
Sull'argomento informo altresì che l'Assessorato alla sanità,
salute e politiche sociali, partecipa attivamente con propri
rappresentanti al gruppo di lavoro interregionale sulla erogazione
dei servizi di telemedicina per il Sistema sanitario nazionale e
che con deliberazione della Giunta regionale n. 698 in data 31
luglio 2020 la Regione autonoma Valle d'Aosta ha recepito l'intesa,
ai sensi dell'articolo 8 comma 6 della legge 131 del 2003, tra il
Governo, le Regioni e le Province autonome sul documento recante:
"Telemedicina, linee di indirizzo nazionali e attivazione di
servizi di assistenza sanitaria erogabili a distanza", cioè la
telemedicina. Si tratta di importanti azioni che rappresentano un
primo passo per un'efficace implementazione a livello regionale dei
servizi di telemedicina.
Venendo al progetto di telepsichiatria proposto dalla società
cooperativa sociale Les Aigles, con sede a Sarre, al dipartimento
di salute mentale dell'Azienda USL della Valle d'Aosta, ho appreso
che il medesimo aveva già rappresentato l'argomento di analisi di
valutazione a livello regionale e che uno specifico approfondimento
era stato svolto nel corso di incontro dedicato avvenuto in
assessorato in data 22 luglio 2020. A tale incontro ha fatto
seguito una formale richiesta di attivazione datata 5 agosto 2020
del direttore del dipartimento di salute mentale alla direzione
strategica dell'Azienda USL, la quale è stata positivamente
riscontrata da parte del Commissario che, nel condividere
l'attivazione del progetto, ha demandato gli uffici preposti
dell'Azienda USL a procedere all'affidamento del servizio, nel
rispetto della normativa vigente in materia di appalti.
A specifica richiesta di aggiornamento sullo stato del progetto,
l'Azienda USL ha comunicato che in data 29 settembre 2020 la
società cooperativa sociale Les Aigles ha trasmesso ufficialmente
all'azienda medesima il progetto per l'introduzione della
telepsichiatria nei servizi di salute mentale della Valle d'Aosta.
Il documento contiene l'offerta per realizzare un affidamento
diretto per la fornitura del servizio di formazione e
implementazione di apparecchiature tecnologiche idonee a erogare
prestazioni sanitarie di tipo psichiatrico, psicologico, educativo,
integrate della possibilità di realizzare riunioni
interdisciplinari tra i vari operatori coinvolti e finalizzate a un
miglioramento dei servizi forniti e a una condivisione di documenti
e dei progetti di cura.
Il progetto prevede la realizzazione di tre postazioni: due
postazioni di tipo
host
dedicate all'utilizzo da parte degli
utenti presso il poliambulatorio di Châtillon e Donnas, con
accompagnamento e supporto da parte di un operatore, che può essere
un infermiere o un operatore sanitario, e una postazione di tipo
studio dedicata all'utilizzo da parte degli psichiatri che erogano
le prestazioni di telepsichiatria, presso la sede del dipartimento
di salute mentale in Via Saint-Martin-de-Corléans. Le risorse umane
coinvolte nell'erogazione diretta del servizio sperimentale di
telepsichiatria dovranno pertanto afferire al personale
dell'Azienda USL, mentre la cooperativa Les Aigles impiegherà il
proprio personale limitatamente ai processi primari di supporto
alla corretta implementazione e gestione del progetto, quali a
titolo esemplificativo la progettazione degli interventi e
l'assistenza all'utilizzo delle soluzioni tecnologiche concesse in
fornitura.
L'Azienda USL ha altresì comunicato che, in attesa di ultimare
l'istruttoria per l'affidamento del servizio alla citata
cooperativa Les Aigles, la data di attivazione è prevista per
febbraio 2021, al fine di dare garanzia all'erogazione dei servizi,
ha attivato un contratto con la cooperativa sociale Codess, la
quale ha messo a disposizione per due mesi due specialisti
psichiatri a copertura delle visite ambulatoriali nei
poliambulatori di Châtillon e Donnas.
A riscontro di puntuali quesiti posti con l'interpellanza
confermo e condivido sicuramente la bontà del progetto di
telepsichiatria e inviterò l'Azienda USL a portare a termine
l'affidamento alla cooperativa, affinché le prestazioni possano
quanto prima iniziare a essere erogate.
Presidente -
Per la replica il consigliere Baccega.
Baccega (PA) -
Molto brevemente, la ringrazio, sono lieto
che lei dia mandato alla USL di chiudere questo percorso. Per gli
utenti di quelle patologie del dipartimento di salute mentale e dei
professionisti che operano sarà certamente un grande ed efficace
supporto. È una buona svolta che va nella direzione dell'arricchire
quella che sarà la
performance
di quel comparto. Grazie
Assessore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK