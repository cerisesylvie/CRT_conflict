Consiglio Regionale della Valle d'Aosta - Oggetto del Consiglio n. 2993 del 3 ottobre 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
ENERGIA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2993 del 3 ottobre 2007 - Resoconto
OGGETTO N. 2993/XII - Problematiche concernenti la
costruzione di edifici a basso consumo di energia.
(Interrogazione)
Interrogazione
Vista la D.G.R. n° 2433 del 6 settembre 2007, avente per
oggetto "Subconcessione alla società... di derivazione d'acqua dal
pozzo ubicato... ad uso irriguo ed energetico (scambio di
calore)...";
Richiamata la possibilità di ottenere un consistente
risparmio energetico attraverso modalità diverse di costruzione
degli edifici, con tecniche e prassi costruttive già consolidate,
riducendo notevolmente i consumi di energia per il riscaldamento
degli stessi;
Atteso che il Consiglio regionale è impegnato a predisporre
un disegno di legge sul risparmio energetico degli edifici, che
consentirebbe di favorire la costruzione di edifici a basso consumo
di energia;
il sottoscritto Consigliere regionale
Interroga
l'Assessore competente per conoscere:
1) qual'è la data di costruzione dell'edificio in questione e
quali sono le sue dimensioni;
2) quali sono stati i criteri adottati per edificare il
Centro Direzionale "Rosso Mattone" in relazione a un possibile
contenimento dei consumi energetici;
3) il rapporto stimato, secondo le tecniche vigenti, tra
energia consumata e calore/energia prodotta, nel caso previsto
dallo scambiatore di calore;
4) la disponibilità del Governo a definire nuovi criteri di
costruzione basati sulle tecniche di risparmio energetico.
F.to: Bortot
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Riconosco al Consigliere Bortot sempre
questa sua attenzione nei confronti dei problemi energetici e devo
dire che, con lui, abbiamo avuto anche modo di parlare di queste
cose. Sono rimasto perplesso dall'interrogazione, perché seppure
puntuale rispetto a un suo interesse, diventa difficile per me
dargli una risposta compiuta perché mi chiede cose che non sono
concernenti con le nostre attività istituzionali, perlomeno nelle
prime domande, cioè mi chiede dei dati con riferimento a degli
interventi di privati, svolti in alcuni Comuni della Valle, anzi in
un Comune particolare della Valle. Tant'è vero che alla prima
domanda che mi fa mi chiede
"qual'è la data di costruzione
dell'edificio in questione e quali sono le sue dimensioni"
,
alla seconda domanda
"quali sono stati i criteri adottati per
edificare il Centro Direzionale "Rosso Mattone" in relazione a un
possibile contenimento dei consumi energetici"
. Essendo il
Centro "Rosso Mattone" e comunque l'edificio che lei cita, di
proprietà di privati, non sono in grado di darle queste indicazioni
precise. Attraverso i nostri Assessorati sicuramente interpelleremo
il Comune, lo abbiamo già fatto, per vedere se ci può dare qualche
informazione a titolo assolutamente di conoscenza, ma non possiamo
pretendere su competenze che non abbiamo, quindi non sono a
conoscenza delle caratteristiche proprie del fabbricato, in quanto
quest'ultimo è di proprietà di un soggetto privato. Per quel che
riguarda il famoso rapporto stimato che dice lei, secondo le
tecniche vigenti, la documentazione allegata alla stessa domanda di
derivazione, depositata agli atti dell'Assessorato al territorio,
ambiente e opere pubbliche, concerne esclusivamente il sistema di
utilizzo dell'acqua di pozzo - stiamo parlando dell'anello liquido
dell'impianto - e non indica i dati caratteristici utilizzati per
il dimensionamento della pompa di calore per cui è stata chiesta la
subconcessione. Pertanto non posso neanche in questo caso fornirle
questi dati.
Per quanto riguarda invece la domanda più pregnante di questa
interrogazione, ovvero la disponibilità del Governo a portare
avanti le valutazioni in merito ai principi di costruzione per il
risparmio energetico, qui stiamo parlando della certificazione
energetica, lei sa che sono impegnato in prima persona in questo
argomento, ma non solo io, perché l'impegno è stato preso nei
confronti del Consiglio regionale e delle commissioni competenti.
Con la commissione competente di cui lei fa parte, stiamo portando
avanti un progetto di certificazione energetica per la Val d'Aosta,
integrato in questi giorni proprio dal Politecnico di Torino e dal
Politecnico di Milano con ulteriori suggestioni. Lo stiamo
analizzando alla luce della legge di certificazione energetica
della Regione Lombardia, appena uscita, ma lei sa anche, per
condivisione del problema, che stiamo cercando di fare un lavoro
compiuto per avere una certificazione energetica valdostana, quindi
sicuramente prendendo spunto dal Trentino, dalla Lombardia o anche
da Regioni come l'Emilia Romagna che sono molto avanzate, per
arrivare attraverso un lavoro congiunto della commissione e
dell'Assessore ad avere una certificazione nostra.
Il vero problema potrebbero essere i tempi, ecco perché quando
lei sollecita queste cose, trova tutta la mia condivisione: noi
dobbiamo avere dei tempi stretti. Allora io le ribadisco che solo
due settimane fa abbiamo avuto modo di incontrarci con gli ordini
professionali, con i quali abbiamo definito le partecipazioni
costruttive che gli ordini professionali potevano dare, così come
l'importanza del Comitato consultivo che è stato costituito in
merito a questo, per poter concentrare il lavoro della commissione,
i suggerimenti esterni che possono venire dagli ordini
professionali, i lavori delle commissioni competenti anche non
regionali e produrre, come ci siamo presi l'impegno, per i primi
mesi del 2008 una definitiva proposta di certificazione energetica
valdostana. Credo che su questo ci stiamo muovendo con velocità.
Gli assi su cui ci muoviamo glieli ripeto, al limite per i
Consiglieri che non seguono con la sua attenzione questa attività,
sono gli assi che condividiamo insieme, sono i 4 assi portanti che
fanno riferimento al famoso decreto legislativo n. 192/2005, che è
la direttiva dello Stato.
Direi che sostanzialmente mi sento a posto anche per i rapporti
che stiamo portando avanti in merito al lavoro del Governo;
diversamente, non sono in grado di dare una risposta compiuta per
le sue prime domande trattandosi di soggetti privati. Mi sono
attivato per avere dal Comune - anche perché cerco sempre di dare
un seguito alle interrogazioni - però non ho la certezza di poterle
dare i dati in tempi brevi. Appena - e se - il Comune mi
comunicherà i dati, sarà mio dovere farglieli avere.
Presidente
- La parola al Consigliere Bortot.
Bortot (Arc-VA)
- Grazie, Assessore. Capisco che lei non
mi possa dire di più, però i tempi stringono e richiamo
l'attenzione del Consiglio su questa problematica.
È vero, l'edificio è privato, però nell'esaminare la convenzione
sottoscritta dall'Amministrazione regionale ci sono delle grosse
incongruenze, dobbiamo cominciare a capire con quale collegialità
il Governo e il Consiglio lavorano sui piani urbanistici su questa
problematica, perché da un lato andiamo in 10 Consiglieri in Alto
Adige ad esaminare impianti di biogas, edifici di "Casa Clima" a
grosso risparmio energetico; dall'altra, continuiamo a non
intervenire sugli edifici, a non stabilire delle normative di
costruzione a cui l'impresario, il privato, è obbligato ad
attenersi, e continuiamo a versare acqua in un secchio. Ormai
questa è la definizione delle modalità con cui noi, nella nostra
Regione, continuiamo a costruire gli edifici, e costruiamo edifici
"colabrodo", continuiamo "a versare acqua" in un secchio con una
dispersione di tipo energetico. Nel merito ci sono delle
incongruenze, perché l'articolo 4 concernente garanzie da
osservarsi, dice che qualora a causa delle costruzioni... da notare
che non siamo assolutamente contrari alle pompe di calore - lo
voglio precisare - altrimenti si crea una contraddizione in
termini, sono le modalità che non vanno bene, perché si opera, caso
per caso, con assenza di strategie. Dicevo, qualora alla
derivazione si verificasse l'inaridimento parziale o totale di
sorgenti, pozzi o fontanili a qualsiasi scopo utilizzati, la
società dovrà provvedere a fornire la corrispondente acqua perduta,
però i costi per i 50 metri cubi di acqua annui sono costi per
acqua di uso industriale e il canone che questi signori pagano
all'Amministrazione regionale è di 1.549 lire per una derivazione,
un prelievo di acqua di 50mila metri cubi annui. Allora è giusto
non vessare chi interviene sulle fonti energetiche rinnovabili, ma
50.000 metri cubi di acqua ad uso industriale se poi si prosciugano
sorgenti e fontane... la collettività ne ha un danno non
indifferente!
L'altra incongruenza che voglio far rimarcare, all'articolo 6
della convenzione, Assessore, termine per inizio ed ultimazione
lavori, trattandosi di opere interamente realizzate non è
necessario fissare alcun termine per la loro esecuzione. Questo
vuol dire che tale convenzione è stata sottoscritta quando i lavori
sono stati fatti e anche questo non va bene, quindi occorre
accelerare una normativa, però questa è competenza del Governo e
del Consiglio, perché il rischio è che l'Assessore ci risponde per
quanto di sua competenza, ma manca una collegialità del Governo e
una strategia del Governo e anche del Consiglio su queste
problematiche.
L'altra settimana abbiamo partecipato con lei al convegno del
CIPRA, ci hanno dimostrato quanto Comuni e Comunità, intervenendo
sulle fonti energetiche rinnovabili, possono non solo risparmiare
con certe modalità di costruzione degli edifici, ma addirittura
produrre energia e poi venderla per benefici non indifferenti per
le casse di queste comunità. Allora veramente è necessario
accelerare i tempi, noi abbiamo tecnologie che sono mature, basta
solo copiare, basta solo indirizzare i contributi e le normative
urbanistiche e dei regolamenti edilizi: questo va fatto, altrimenti
ci troviamo la buona volontà del singolo che interviene senza una
visione di insieme, con conflitti di competenza e ritardi nella
costruzione dell'abitazione o del capannone o dell'immobile dovuti
a nostre... che a questo punto rischiamo diventino...
incompetenze!
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK