Consiglio Regionale della Valle d'Aosta - Oggetto del Consiglio n. 3381 del 23 dicembre 1987 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3381 del 23 dicembre 1987 - Resoconto
OGGETTO N. 3381/VIII - PLAUSO DEL CONSIGLIO REGIONALE
ALL'ACCORDO USA-URSS PER L'ELIMINAZIONE DEGLI EUROMISSILI ED
AUSPICIO PER IL PROSEGUIMENTO DELLE TRATTATIVE TRA GLI OPPOSTI
SCHIERAMENTI. Approvazione di mozione.
PRESIDENTE:
Do lettura della mozione presentata dai
Consiglieri Mafrica, Millet, Cout, Tonino, Bajocco e Dolchi:
MOZIONE
RILEVATA la portata storica dell'accordo USA-URSS per la
rimozione e la successiva distruzione dei missili a medio e corto
raggio oggi dislocati in Europa;
CONSTATATO che l'accordo dell'8 dicembre rappresenta un primo
importante passo nel cammino per la distensione, per il disarmo e
la cooperazione tra i popoli;
CERTO di esprimere i comuni sentimenti di pace dell'intera
comunità valdostana;
Il Consiglio regionale della Valle d'Aosta
PLAUDE
allo storico accordo USA-URSS per l'eliminazione degli
euromissili;
AUSPICA
il proseguimento delle trattative tra gli opposti
schieramenti perchè si giunga alla riduzione prima e alla
eliminazione poi di tutte le armi nucleari, intercontinentali,
tattiche o comunque denominate e da qualunque vettore
trasportate;
AUSPICA ALTRESÌ
concreti passi in avanti nelle trattative per la distruzione
delle armi chimiche e per la riduzione degli armamenti
convenzionali;
DELIBERA
di impegnare il Presidente del Consiglio a trasmettere la
presente deliberazione al Presidente del Consiglio dei Ministri, al
Ministro degli esteri, ai capigruppo parlamentari della Camera e
del Senato.
PRESIDENTE:
Ha chiesto di parlare il Vicepresidente
Dolchi, ne ha facoltà.
DOLCHI (P.C.I.):
Nel clima natalizio, come dice il
Consigliere Baldassarre, credo che non sia necessario fare una
lunga illustrazione di questa mozione, tanto è stato detto,
scritto, ed abbiamo visto sugli schermi televisivi le storiche -
come è stato affermato - giornate dell'incontro
Reagan-Gorbachev.
La mozione proposta ha lo scopo di chiedere che il Consiglio
regionale della Valle d'Aosta si unisca con il proprio augurio a
quanti già lo hanno espresso in tutto il mondo, affinché questo
primo passo sia seguito da altri.
Personalmente aggiungo una considerazione, brevissima: se nel
corso di millenni l'uomo ha messo la sua capacità, la sua
intelligenza, la sua opera, per inventare, costruire armi sempre
più micidiali fino alla bomba atomica, che può portare alla
distruzione dell'intero pianeta, e se ci sono stati nella storia
dei trattati per il non uso di certe armi o in certi tempi impegni
di non aggressione, dobbiamo sottolineare che è la prima volta che
si decide la distruzione di armi, e di armi terribili, e si attua
anche per questa decisione un controllo che ci auguriamo
efficace.
Questo, fra i tanti altri, è uno degli aspetti che volevo
sottolineare, perchè mi sembra quello che può convincere il
Consiglio regionale ad approvare questa mozione.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Il Gruppo comunista ha preso una
iniziativa estremamente interessante e mi dispiace che il clima
natalizio sia sentito più come desiderio di andarsene che come un
momento di riflessione su questo problema. Credo che si debba
rivendicare in questa occasione un po' di merito per tutti gli
altri paesi che non siano gli USA o l'URSS, nel senso che in questi
anni l'Europa e le altre nazioni emergenti hanno saputo convivere e
hanno saputo avere un ruolo autonomo dai grandi gruppi, obbligando
questi due potenti a rendersi conto che non avevano più lo spazio
che avevano precedentemente e che questo accordo era assolutamente
inevitabile, ma non per la pace nel mondo, nel senso che la pace
nel mondo non dipende e non dipendeva più solo da loro, ma proprio
per la loro stessa "leadership" internazionale.
Votando questa mozione faccio voti anche perché tutti i paesi
del mondo, compreso il nostro, compresa la nostra Regione, sappiano
sempre più dimostrare capacità di autogoverno e quindi obbligare
anche i potenti a fare i conti con i piccoli.
PRESIDENTE:
Pongo in votazione la mozione in oggetto:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
Signori Consiglieri, i lavori sono terminati; auguro buone feste
a tutti voi e alle vostre famiglie
La seduta è tolta.
L'adunanza termina alle ore 12,27
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK