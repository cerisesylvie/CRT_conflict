Consiglio Regionale della Valle d'Aosta - Oggetto del Consiglio n. 1138 del 2 dicembre 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Assistenza socio-sanitaria
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1138 del 2 dicembre 2019 - Resoconto
OGGETTO N. 1138/XV - Inizio della discussione generale sulla
Mozione: "Interruzione delle operazioni di trasferimento della RSA
dal J.B. Festaz alla microcomunità di Variney sino alla
riorganizzazione complessiva del servizio di assistenza
anziani".
Farcoz (Président)
-
Point 54 à l'ordre du jour.
Pour l'illustration, la parole au collègue Cognetta.
Cognetta (MOUV')
- Questa mozione nasce a seguito di
tutto quanto il dibattito che c'è stato all'interno delle
Commissioni e non solo, relativamente all'idea - non è ancora una
proposta formalizzata in termini tecnici all'interno delle
Commissioni - di spostare il reparto RSA dal J.B. Festaz alla
microcomunità di Variney, trasformando quest'ultima da
microcomunità a gestione diretta USL in RSA. Questa mozione chiede
molto semplicemente di interrompere questa azione fino a che non
venga approvata, entro 60 giorni dall'approvazione della stessa,
una legge di riordino complessivo di tutto il settore.
Nell'impegno è una mozione estremamente semplice. Non è affatto
semplice il ragionamento che c'è dietro a questa mozione. Siamo
arrivati a questa mozione perché è ormai da moltissimo tempo che in
questo Consiglio si dibatte della necessità, che ormai sta
diventando urgenza, di riforma del settore e perché più volte è
stato sollecitato dai banchi dell'opposizione, ma non solo, che
venga fatta una legge che in qualche modo sistemi ciò che in questo
momento è in capo alle Unités des Communes e che, con il passare
degli anni, l'invecchiamento della popolazione e tutto quello che
conosciamo, deve essere in qualche modo riformato. Stesso discorso
vale per la gestione dei lavoratori. In questo momento abbiamo
lavoratori qualificati OSS in un settore, lavoratori altrettanto
qualificati OSS in un altro settore, ma i due settori non si
parlano e questo è un altro problema grosso.
Latente, ma non tanto, c'è il problema molto grave, secondo noi,
relativo alle privatizzazioni che si stanno facendo, che si sono
fatte e che abbiamo timore si facciano ancora della gestione delle
microcomunità. Sullo sfondo c'è una questione politica: la gestione
da chi deve essere fatta? Come deve essere fatta? Ora, il primo
punto che secondo noi è da discernere, da valutare con attenzione e
da verificare nelle Commissioni e nelle opportune sedi sono i dati,
i dati complessivi: servono altri posti letto? Se sì, quanti? Dov'è
meglio piazzare questi posti letto? Dobbiamo lasciare la gestione
alle Unités des Communes, dobbiamo prenderle in carico all'USL,
dobbiamo fare un'altra società? Su questo ultimo punto la proposta
è stata fatta non ufficiale nella legislatura precedente,
dall'ultimo governo che c'era e poi è rimasta ferma per questioni
politiche.
Noi come opposizione, firmatari di questa mozione ma non solo,
non ci vogliamo sottrarre da questo ragionamento, anzi vogliamo
essere attori principali di questo ragionamento perché, come
abbiamo detto tantissime volte in quest'aula, questo è problema che
tocca tutti. Non è una questione solamente politica o di potere.
Qui andrebbe ridisegnato un sistema e questo sistema dovrebbe
andare a vantaggio, se non di tutti, perlomeno della stragrande
maggioranza, anche perché accontentare tutti è praticamente
impossibile; ma diciamo della stragrande maggioranza dei cittadini.
Ci sono forti resistenze su qualsiasi variazione, fortissime
resistenze, citate anche in Commissione in maniera non così
esplicita, ma che io riconosco: sul territorio ci sono enormi
resistenze su questo, su un possibile cambio di assetto, su una
possibile modifica di ciò che è gestito in questo modo fino a
oggi.
Nonostante queste resistenze, nonostante il fatto che forse,
qualora decidessimo di spostare la gestione, per esempio dalle
Unités des Communes attuali all'USL, qualora dicevo dovessi
ritenere, dati alla mano, che è una decisione giusta da prendere,
io non mi farei problemi a prendere una decisione del genere e a
supportarla perché, come dice qualcuno, le cose giuste vanno votate
a prescindere. Però dobbiamo mettere insieme tutti gli attori,
valutare tutto ciò che c'è in questo momento e fare delle scelte
corrette da un punto di vista politico. Dopodiché ognuno si assume
le sue responsabilità, come è giusto che sia.
Il problema di questa mozione che nasce oggi è che fino a oggi
non si è voluto decidere, nonostante i numerosissimi solleciti
avvenuti in quest'aula. Noi siamo qui per cercare una volta per
tutte di mettere dei tempi, rispetto a una decisione che ormai è
ben oltre il punto nel quale doveva essere presa. Quindi, chiedo a
questo Governo di darci una risposta chiara e precisa su ciò che
vuole fare e su come vuole farlo.
Dalle ore 11:24 assume la Presidenza la presidente
Rini.
Rini (Presidente)
- Apriamo la discussione generale. La
parola al collega Restano.
Restano (GM)
- Preliminarmente devo dichiarare al
Consiglio e anche a chi ci ascolta che noi siamo a favore del
mantenimento della microcomunità di Variney in qualsiasi forma esso
avvenga, però vale la pena per questo argomento fare alcune
considerazioni, così come ha poc'anzi detto il collega
Cognetta.
Tante audizioni sono state fatte, su richiesta, permettetemi,
della minoranza. Volevo partire da una dichiarazione del
commissario straordinario dell'USL: "alle problematiche complesse
non si risponde con una risposta semplice", nel senso che la
risposta è molto articolata. Il commissario rispondeva a una
domanda che non era diretta ed esplicita sul mantenimento della
microcomunità di Variney o sul trasferimento della RSA, però
ritengo che sia molto chiara. Poi, vorrei anche riprendere una
dichiarazione del collega Bertin a un'interrogazione del 23 maggio
2019, riguardante la riorganizzazione del sistema di assistenza
alle persone anziane. Nel corso delle sue considerazioni diceva
questo: "Sappiamo come è nato il sistema anni fa, era ben diverso
da quello attuale. Bisogna intervenire e farlo con una certa
lungimiranza e non con interventi limitati a
spot
, che poi
creano delle situazioni difficilmente gestibili". Come non
condividere quanto detto dal commissario straordinario e dal
collega Bertin!
Veniamo all'argomento di oggi, perché noi riteniamo, come
abbiamo sentito dire dalle persone audite in Commissione, che si
stia facendo un pochino il gioco delle cinque carte; non delle tre
carte, delle cinque carte. Andiamo a vedere chi sono i soggetti
chiamati in causa, se così possiamo definirli. L'RSA del J.B.
Festaz ha dei problemi di gestione. Lo abbiamo visto da una nota di
tanti medici ospedalieri che hanno fatto emergere queste
problematiche, dando anche delle soluzioni al decisore politico.
Non ultimo sottolineo un punto che mi ha veramente colpito:
"disporre di personale dipendente dall'azienda USL motivato e
formato semplifica i rapporti e consente di lavorare in modo
omogeneo con le diverse articolazioni di lavoro dell'azienda". Ma
mi chiedo: il personale della RSA del J.B. Festaz non è formato,
non è motivato? Ci siamo permessi di sindacare. Abbiamo chiesto ai
parenti degli utenti, che hanno avuto solo lodi rispetto a questo
personale e se avrò modo poi di riprendere la questione vi dico che
è altamente specializzato, con corsi
ad hoc
sui pazienti che
vengono ospitati nell'RSA, cosa che non hanno attualmente le OSS
dipendenti delle microcomunità e neanche dell'azienda USL, perché
fanno un altro lavoro.
Ci sono problemi di spostamento dei letti all'interno della RSA
del J.B. Festaz e questo lo sappiamo. Reparto di psichiatria, altro
soggetto chiamato in causa: ci sono dei problemi strutturali e lo
si sa da tantissimi anni. C'è il problema dell'antincendio: si
poteva cercare di risolverlo forse in altre maniere e anche in
altri periodi. Problemi del reparto infetti: necessità di
ammodernamento, ha i suoi anni, si deve ristrutturare. Il reparto
di geriatria necessita di delocalizzare i lungodegenti. Poi alla
fine arriviamo alla microcomunità di Variney, a un grosso buco in
bilancio. Da più parti si dice che a oggi sembrerebbe già attorno
ai 500 mila euro. È lievitato nel tempo, anche a fronte di quella
che nel tempo è stata l'attività degli assessori che hanno lavorato
su questo dossier.
Cosa è stato fatto in passato, a differenza di quanto ci viene
proposto a oggi? Parto dal collega Fosson, che da assessore aveva
avviato una ricerca, uno studio, un approfondimento sulla
situazione delle microcomunità, coinvolgendo anche i sindacati.
Siamo passati poi al collega Viérin e al collega Bertschy, proprio
per evitare quanto ci ha detto il collega Bertin e quanto ci ha
ricordato il commissario Pescarmona: hanno cercato di dare una
risposta articolata a un problema complesso. Hanno avviato in forza
degli studi e delle ricerche fatte a monte, una proposta di norma
per arrivare infine alla ASPES, che è una proposta di agenzia
relativa alla gestione delle microcomunità, che sappiamo hanno
molti problemi. La collega Certan ha proseguito in questo solco.
Sono a conoscenza che alcune Unités des Communes non avevano
risposto alle sue sollecitazioni, fra queste anche la Grand Combin,
che era quella di allinearsi a una certa razionalizzazione delle
spese.
Tutto questo ci è stato detto in audizione, queste sono le cose
che abbiamo appreso. Mi viene da dire: chi sono gli assenti da
questa discussione? Gli utenti! Si guarda alla soluzione di
problemi specifici e non si citano gli utenti. Non si cita il
benessere degli utenti. Non si è andati a vedere le distanze, i
tempi che si mettono dalla RSA del J.B. Festaz ad arrivare
all'ospedale, quali sarebbero i tempi per un'eventuale ambulanza a
scendere verso l'ospedale in caso di emergenza, i danni che
provocherebbe. Quali sono i pazienti? Interloquendo con alcuni
parenti di pazienti abbiamo saputo quanto è importante che sia il
più possibile vicina all'ospedale questa struttura e i danni che
potrebbe provocare un suo allontanamento.
Ma andiamo avanti. Un altro attore che manca sono i dipendenti.
Che fine faranno i dipendenti della RSA? Questo patrimonio,
lasciatemelo chiamare così, che è frutto di investimenti, perché è
personale che è stato formato, che viene continuamente aggiornato
attraverso la frequenza di corsi ECM, quindi a spese dell'azienda
pubblica e anche, a volte, ho saputo, a spese personali loro. Che
fine farà questo personale? Non lo possiamo riqualificare,
riutilizzare in caso di eventuale spostamento?
Quello che balza agli occhi con questo gioco delle cinque carte
è che non si ha un'organizzazione globale, perché forse le quattro
problematiche che stanno al lato del problema della microcomunità
di Variney si potevano e si possono e si potranno risolvere una
alla volta. E si potevano anche risolvere in tempi passati: forse
non ce n'era la volontà, forse non ce n'è stata l'occasione. Però
la questione Variney si può risolvere autonomamente, senza dover
chiamare in causa altre questioni, altri soggetti.
Due considerazioni rispetto ad alcune sollecitazioni. Tutto
questo giro, spostamento di letti dalla psichiatria, di qua e di
là, dove ci porta? Sostanzialmente ad avere un'aggiunta di letti al
Beauregard per le post acuzie, un'aggiunta di letti ospedalieri che
sappiamo, mi sembra, che dovrebbero - sono definiti per legge -
rimanere quelli. Un'aggiunta di posti letto ospedalieri sicuramente
utili, che noi auspichiamo, ma che escono dalla normale
programmazione dei reparti. Si può fare lo stesso? Si potrebbe
arrivare lo stesso? Possiamo iniziare la ristrutturazione della
cosiddetta palazzina D senza spostare l'RSA del J.B. Festaz a
Variney? Possiamo risolvere il problema di Variney senza spostare
la RSA di Variney? Secondo noi, sì, si può fare.
Ma soprattutto possiamo dare una risposta articolata e
complessa, in cinque minuti, con un sistema semplice, così come ha
detto il commissario Pescarmona? Noi pensiamo che il commissario
abbia ragione. Non si può liquidare in quattro e quattro otto con
quattro sopralluoghi
en cachette
, una questione articolata e
complessa. Per questo ci permettiamo di proporre al Consiglio di
aspettare, di approfondire, di audire, perché vorrei ricordare che
i vecchi metodi della politica di fare intervenire la comunità
scientifica all'interno delle valutazioni politiche hanno portato
in passato a perdere dei referendum. Non bisogna entrare a gamba
tesa, bisogna rispettare i ruoli. Questo noi chiediamo: che vengano
rispettati i ruoli e si facciano i percorsi dovuti con i tempi
dovuti.
Si può evitare la chiusura della microcomunità di Variney: si
può, perché no. Lancio una provocazione: trasformiamo in RSA la
microcomunità di Variney, ma teniamo il J.B. Festaz, che è un
patrimonio! E non diciamo che non c'era la possibilità di
aggiungere posti letto al J.B. Festaz, perché sappiamo che quando
c'è stato quel famoso sopralluogo c'erano degli spazi liberi. Lo
abbiamo sentito in audizione: c'erano 400 metri quadri liberi,
quindi si poteva implementare l'attività dell'RSA del J.B.
Festaz.
Noi siamo disponibili a qualsiasi soluzione e a qualsiasi tipo
di confronto. Siamo disponibili a valutare un progetto di legge,
siamo disponibili ad approfondire e avviare un percorso di
ristrutturazione di tutto quanto, ma guardando dei documenti,
potendoli valutare, valutando le spese. È questo che chiediamo. Ci
sembra il minimo sindacale. È questo che chiedono alcune sigle
sindacali. È questo che chiedono i parenti degli utenti del J.B.
Festaz. È questo che chiedono alcuni dipendenti, non tutti, perché
ovviamente quelli a cui si fa intravedere la possibilità di
trasferirsi all'azienda sanitaria locale quelli non possono che
essere d'accordo. Ma abbiamo ipotizzato, abbiamo in mano, non solo
come ci è stato detto in audizione, delle stime neanche scritte dei
costi? Abbiamo l'idea di quelli che possono essere i danni che
sarebbero provocati a una certa tipologia di utenza dell'RSA?
Abbiamo appreso che solo lo spostamento di stanza di tre o quattro
metri provoca un forte scompenso emotivo che poi si traduce in un
aggravamento della patologia. Questi sono i dubbi che sorgono non
solo a noi, ma ai parenti degli utenti e agli utenti stessi.
Abbiamo valutato il contenuto delle linee guida dettate dal
Ministero della Sanità n. 1 del gennaio 1994, poi aggiornate,
riprese da alcune delibere? Me le sono stampate tutte le delibere e
ci dicono in quale contesto va costruita una RSA e leggo
"localizzazione". Vanno localizzate, soprattutto quelle di nuova
costruzione, in zone già urbanizzate. Questo per dire che si può
trasformare quella di Variney in RSA? Ne abbiamo l'esigenza? Lo si
fa. Ma quella di Aosta non la spostate. È un patrimonio per la
nostra regione.
Non ultimo, mi preme sottolineare che i sanitari, giustamente
dal loro punto di vista, sottolineano l'esigenza di posti letto in
RSA. Ricordo per chi era in quest'aula nel 2015 che abbiamo chiuso
le RSA di Antey, perché sottoutilizzata. Allora anche qua dico:
facciamo una profonda valutazione. Forse l'RSA serve più vicino
alla città di Aosta. Allora a maggior ragione non spostiamo quella
del J.B. Festaz, ma trasformiamone un'altra. Forse ad Antey c'erano
altri problemi. Però liquidarla così
tout court
non mi
sembra corretto e neanche dare una risposta semplice e rapida a
questo Consiglio, ma soprattutto ai tre o quattro assessori che in
precedenza avevano affrontato l'argomento in maniera diversa,
proponendo anche delle soluzioni che non sono mai arrivate in
Commissione, perché se fossero arrivate e la Commissione le avesse
cassate allora avrebbero senso.
Sono tanti gli interrogativi che noi ci siamo posti analizzando
questo dossier e vedendo soprattutto che tendeva a sfuggire
all'analisi della Commissione, perché più volte l'abbiamo
richiamata all'attenzione, più volte abbiamo chiesto di analizzarla
in maniera approfondita. Abbiamo, per così dire, dovuto un pochino
imporlo. Allora con questa mozione, come già detto dal collega che
mi ha preceduto, ci permettiamo di evidenziare ulteriormente la
problematica. Siamo disponibili ovviamente a condividere ancora un
percorso insieme, un percorso che vada nel senso dell'approfondire
la questione, del salvare la comunità dei Variney, ma di non fare
delle scelte affrettate, piuttosto delle scelte che siano, come ha
detto il collega Bertin, lungimiranti e supportate da degli studi
almeno cartacei.
Presidente
- Ha chiesto la parola la collega Russo.
Russo (M5S)
- In questa mozione si parla di una questione
molto specifica: la realizzazione e l'esercizio di una residenza
sanitaria assistenziale e di un'unità di assistenza prolungata per
anziani nel comune di Gignod, nell'attuale struttura
socioassistenziale di Variney. La questione in realtà, come
sappiamo e come hanno detto i miei colleghi, rimanda a un tema
molto complesso, cioè a una sfida centrale per la nostra regione,
come per tante altre regioni del nostro Paese: come gestire
l'invecchiamento della popolazione e l'aumento delle patologie
croniche, tramite la necessità ormai non più rimandabile di una
riorganizzazione del
welfare
anziani.
Proprio in vista di un'ipotesi di riorganizzazione del welfare
anziani ho fatto, il 30 ottobre 2019, un 116 in cui ho richiesto
numerosissimi dati sulla situazione delle strutture
socioassistenziali e sanitarie private e pubbliche della nostra
regione e sull'assistenza domiciliare, a cui non ho ancora avuto
risposta nonostante i solleciti. Sono dati certamente in possesso
dell'assessorato, perché diversamente non capisco in base a quali
dati e a quali valutazioni vengano fatte le scelte come quella di
cui si parla oggi. Vorrei chiedere al Presidente del Consiglio e
all'Assessore di farmi arrivare quanto prima i dati richiesti, che
in realtà ci dovrebbero essere serviti anche oggi in questa
discussione, per avere una cornice di dati da cui partire.
Torno all'oggetto della mozione e porto l'attenzione su tre
elementi in particolare. Il primo punto, abbiamo una struttura di
Variney che può accogliere, a quanto abbiamo capito, fino a 34
posti da destinare a RSA e UAP. Abbiamo l'azienda USL, che è già in
accordo con la casa di riposo del J.B. Festaz di Aosta e ha la
necessità di ampliare i posti letto, così da liberare la geriatria
e garantire un'adeguata presa in carico dei pazienti che
arriveranno in reparto. Abbiamo con questa azione un aumento quindi
di 14 posti letto. Ma se questa è una necessità importante e reale,
ed è certo che lo sia, mi chiedo perché non ne abbiamo mai parlato
in Commissione in modo approfondito e condiviso. Questo è un tema
che non richiede assolutamente solo le audizioni dei sindacati e
del presidente dell'Unité des Communes Grand-Combin, ma almeno
anche del direttore generale e del direttore amministrativo
dell'USL, del direttore del J.B. Festaz e del primario di
geriatria. È un tema che a necessità di una definizione precisa dei
costi di questa azione per l'amministrazione regionale, che non
sono di mia conoscenza e penso neanche di molti altri colleghi,
nonché una programmazione dei principali
step
della
riorganizzazione del welfare anziani. Almeno dobbiamo sapere in che
cornice ci inseriamo.
Inoltre, come descritto nella convenzione, e quindi poi
concretamente nella gestione della struttura, saranno coinvolti
quattro soggetti giuridici con impegno e funzioni differenti anche
molto dettagliate, ma che si vanno a sovrapporre. Quindi, abbiamo:
Regione, USL, Unité des Communes e J.B. Festaz. Mi sembra veramente
che siano troppi.
La tempistica: il tutto si dovrà sviluppare entro il mese di
aprile 2020. Mi sembrano tempi assolutamente irreali, impossibili
da realizzare.
Il punto 2. In Commissione e nelle varie audizioni non abbiamo
mai o quasi mai parlato degli utenti, che sono pazienti, che sono
coinvolti in questo processo di spostamento da una sede all'altra e
delle loro famiglie. Gli utenti non sono fantasmi, non sono entità
astratte. I pazienti hanno delle necessità e devono essere posti al
centro di qualsiasi scelta. Spostare un paziente cronico dal J.B.
Festaz a Variney richiede attenzioni e azioni di cura importanti,
così come lo spostamento dei pazienti che ora si trovano nella
microcomunità di Variney e che dovranno essere spostati al J.B.
Festaz o in altre strutture assistenziali della nostra regione, che
non si sa ancora quali saranno. Questo trasferimento non è scontato
e creerà non pochi problemi alle persone e ai familiari,
spostamento che avverrà non appena la convenzione sarà firmata,
come c'è scritto nell'articolo 7.
Il punto 3: i dipendenti delle due strutture. Le risorse umane,
le figure professionali coinvolte in questi spostamenti sono le
figure essenziali che devono dare concretezza alle scelte politiche
che comportano cambiamenti e riorganizzazioni. Lo scarso rispetto
per la professionalità di tutte le figure coinvolte, nonché la
riduzione della motivazione a svolgere lavori delicati come quelli
di chi sta accanto a persone in stato di sofferenza fisica ed
emotiva, incide sulla qualità della prestazione sanitaria finale.
Questo è un elemento da non sottovalutare per nulla, anzi da tenere
in fortissima considerazione.
Vorrei invece fare due riflessioni, che forse dai miei colleghi
precedenti non sono state fatte, in merito a come si potrebbe
partire per pensare a una riorganizzazione del welfare anziani.
L'obiettivo prioritario deve essere quello di migliorare lo stato
di salute e di benessere delle persone anziane e delle loro
famiglie, in tutte le aree della nostra regione. Persona anziana è
uguale a familiari che gli stanno intorno: questo deve sempre
essere tenuto in considerazione in uguale importanza. L'insieme di
interventi d'assistenza alla persona anziana si è sviluppata sulla
base di una società molto differente da quella di adesso, una
società più giovane e con reti familiari più ampie rispetto sia
alle attuali sia a quelle che si stanno creando.
Proprio partendo da questo presupposto, alcuni elementi del
sistema attuale di accesso ai servizi devono essere presi in
considerazione. Chiaramente, il
trend
di invecchiamento
della popolazione in crescita costante, di cui abbiamo parlato
spesso. Il quadro frammentato che abbiamo nella nostra regione:
ognuno fa bene la sua parte, ma manca una visione unitaria nella
presa in carico del paziente. La necessità di assistenza
dell'anziano entra in contatto con i servizi spesso e solamente
quando ormai il paziente è diventato grave. Fino a quel momento
sono le famiglie che si fanno carico della situazione. Ciò può
portare all'affaticamento e all'impoverimento del capitale delle
famiglie, riducendo le possibilità di intervento a carattere
preventivo.
I servizi vengono attualmente erogati da soggetti diversi sul
territorio. Abbiamo le Unités des Communes, i privati, l'USL e il
terzo settore. Questo fa ricadere sull'utente la necessità di
comprendere un sistema molto complesso e di muoversi al suo interno
per soddisfare le sue esigenze. Gli utenti più deboli e con meno
risorse a disposizione sono quindi coloro che accedono al sistema
con maggiori difficoltà. I piani di assistenza che possono essere
proposti risentono grandemente di questa molteplicità di offerta,
quindi non sempre possono rispondere a esigenze dell'utente in modo
flessibile e modulare, come sarebbe richiesto. Inoltre, questo lo
sappiamo benissimo, in attesa dell'attivazione dei servizi, le
famiglie spesso ricorrono a risorse fuori dal sistema, cioè a una
badante spesso non qualificata.
La proposta. Gli obiettivi che dovremmo perseguire in una
riorganizzazione del welfare anziani sono: migliorare la capacità
di visione di insieme, in modo da consentire una programmazione
delle politiche e lo sviluppo dei servizi in base alle esigenze
delle persone, cioè la prevenzione, la domiciliarità e i vari
servizi intermedi, prima dell'RSA e delle microcomunità; porre
sempre più al centro dei servizi la persona e la sua rete
familiare, come ho già detto, offrendo un interlocutore unico in
grado di attivare e personalizzare le migliori risorse per ogni
caso; rafforzare l'integrazione tra assistenza sociale e assistenza
sanitaria, in modo da poter migliorare l'efficienza, la qualità
delle cure e la presa in carico della persona. Tutto questo
coerentemente con un piano per la salute che ancora deve essere
redatto, che deve evidenziare come il benessere della persona è
frutto dell'interdipendenza di fattori fisici, mentali, sociali e
relazionali. Nelle persone anziane questo particolare è
evidente.
Questo trasferimento deve essere effettuato quindi solo a fronte
di un piano di riorganizzazione del welfare anziani, che però non
può essere pensato in 60 giorni come ha scritto il collega Cognetta
nella mozione, ma almeno in 120 giorni.
Presidente
- Ha chiesto la parola il collega Bianchi.
Bianchi (UV)
- Innanzitutto, intervengo in quanto
presidente della V Commissione e nello stesso tempo presenterò
anche la risoluzione che questa maggioranza ha voluto proporre, in
funzione della mozione presentata da parte dell'opposizione.
Obiettivamente chi è intervenuto fino ad adesso ha evidenziato in
ogni caso, che ormai è da anni che si discute su questa
problematica, dovuta al fatto che la popolazione, non solo
valdostana, italiana ed europea sta invecchiando sempre di più e le
problematiche del
welfare
anziani chiaramente devono essere
viste sotto un altro aspetto rispetto ai tempi passati.
Permettetemi di evidenziare anche il fatto che se oggi siamo qui
a discutere e parliamo di quelle strutture, di microcomunità che
oggi sono sparse sul territorio valdostano, è anche bene ricordare
che si vede che chi ha amministrato nel passato ha avuto la
lungimiranza, come qualcuno ha voluto evidenziare in articoli di
giornali, di costruire questa rete di servizi sul territorio.
Quindi è un bene, anche perché in altre regioni questa tipologia di
servizio non è sicuramente pubblica, ma è privata: evidenziamolo!
Dall'altra è indubbio che la problematica del welfare anziani, come
qualcuno ricordava prima, è un problema che già da anni si sta
discutendo. Si sono susseguiti gli assessori, ma qualcuno ha
evidenziato che non era arrivato niente in Commissione. Proprio per
questo fatto si è voluto partire a ritroso, vale a dire che
qualcuno ha evidenziato il fatto: è un'idea (me lo sono segnato).
Vale a dire che dalla Commissione abbiamo detto: da qualcosa
bisogna parlare, perché il problema esiste. Quindi si sono fatte
delle audizioni, dove non c'era nessuna documentazione. Ma non
c'era nessuna documentazione - poi avrà modo l'Assessore di
spiegarlo - perché era una delle richieste che i sindacati avevano
fatto, vale a dire di non arrivare con della documentazione già in
Commissione, prima che se ne fosse discusso con tutti gli attori,
che, come qualcuno ricordava prima, sono tanti. Però, concordo con
la collega Russo che comunque il primo attore, quello a cui noi
dobbiamo fare fede, è l'utente. Tutto il resto è un corollario.
Quindi, prima dobbiamo guardare l'utente.
A fronte di questo, ricordo all'aula che sono stati auditi
alcuni attori, ma nello stesso tempo è stato anche deciso un primo
sopralluogo che faremo dopodomani, proprio per rendersi conto dei
due edifici, cioè Variney e il J.B. Festaz; questo proprio perché
c'è volontà da parte di tutti i commissari di andare a valutare
qual è la cosa migliore. È chiaro che, come in qualsiasi cosa dove
si interviene per cambiare qualcosa, si creano dei problemi. Però,
lo ricordavo prima, noi dobbiamo guardare gli utenti, non il
corollario.
Dall'altra, ancora solamente un ragionamento. La risoluzione che
abbiamo presentato mi sembra che vada un po' nella direzione di chi
è intervenuto prima, perché fa una fotografia della situazione di
Variney oggi, perché è questa in discussione, però condividiamo in
maniera totalitaria che il problema non è solamente Variney, ma si
deve guardare nel complesso, cioè tutto il territorio regionale. A
fronte di questo abbiamo presentato questa risoluzione, della quale
leggerei l'impegnativa, tanto per farne capire un po' il principio:
"Impegna la Giunta e l'Assessore competente a coinvolgere la V
Commissione consiliare", quella preposta, "per proseguire gli
approfondimenti necessari ai gruppi consiliari al fine di valutare
la scelta proposta", quindi di valutare la scelta proposta. "In
particolare, relativamente alle unità di personale, alle tipologie
di professionalità necessarie e anche alle soluzioni prospettate,
per far fronte alle esigenze del trasporto pubblico", questo anche
perché era emerso dalle prime audizioni in Commissione, "ad
approfondire e a condividere ulteriormente il progetto di
trasferimento con tutti i soggetti interessati e, infine, a
presentare entro 180 giorni, sentita la Commissione consiliare
competente", vuol dire che prima di essere scaricata in Giunta,
viene discussa in Commissione, quindi con la massima disponibilità
di coinvolgimento per tutti i gruppi consiliari, "una proposta di
legge di riorganizzazione complessiva del servizio di assistenza
agli anziani sull'intero territorio regionale".
Noi qui oggi diciamo che c'è il problema di Variney e del J.B.
Festaz ma, come qualcuno ha già evidenziato, nello stesso tempo è
un problema che dobbiamo analizzare sull'intero territorio, perché
la popolazione sta invecchiando. Quindi c'è la massima
disponibilità per discuterne, per valutare e per vedere qual è la
soluzione migliore per dare delle risposte agli utenti, ai nostri
anziani, a chi sarà ricoverato in queste strutture, su tutto il
territorio nazionale, però dobbiamo essere consapevoli che questo
problema esiste e non può più essere trascinato. Questa risoluzione
va in tal senso e spero che all'interno del Consiglio ci sia la
volontà di trovare condivisione per analizzare e approfondire tutte
le tematiche del caso.
Presidente
- Prima di proseguire con la discussione, è
pervenuta alla Presidenza una richiesta di incontro con una
rappresentanza di un gruppo rappresentativo di parenti, pazienti e
operatori dell'RSA, della Casa di riposo J. B. Festaz e della
microcomunità. Io vi propongo di sospendere il Consiglio, chiedere
a una piccola delegazione di scendere in sala Commissioni con la
Conferenza dei Capigruppo allargata ovviamente all'Assessore
competente e ai commissari della V Commissione che sono
interessati.
Chiedo scusa a chi, come la collega Pulz, si era già prenotato,
ma credo che audirli può rendere anche più ricco e completo il
dibattito. Grazie.
Il Consiglio è sospeso.
La seduta è sospesa dalle ore 12:00 alle ore 13:01.
Rini (Presidente)
- Colleghi, vista l'ora, chiudiamo i
lavori di questa seduta mattutina.
La seduta termina alle ore 13:01.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK