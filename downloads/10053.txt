Consiglio Regionale della Valle d'Aosta - Oggetto del Consiglio n. 1046 del 28 febbraio 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1046 del 28 febbraio 1990 - Resoconto
OGGETTO N. 1046/IX - Iniziative per la lotta contro
l’AIDS (Interrogazione).
Presidente - Do lettura dell’interrogazione
presentata dai Consiglieri Mafrica e Bajocco:
INTERROGAZIONE
Poichè si stanno presentando con una certa frequenza presso
alcune strutture sanitarie italiane fenomeni preoccupanti di
rifiuto rispetto a pazienti affetti da AIDS (ed in alcuni casi di
soggetti che risultano sieropositivi), con la vergognosa scusa di
carenze di personale specializzato o reparti idonei;
i sottoscritti Consiglieri regionali del Gruppo comu-nista
interrogano
la Giunta regionale per conoscere:
1) con quali strutture, con quale personale e con quali
metodologie vengono affrontati nella nostra regione i problemi
posti da pazienti affetti da AIDS o sieropositivi;
2) quanti casi di AIDS e quanti di sieropositivi sono stati
rilevati nella nostra regione;
3) quali interventi sono stati avviati per prevenire
l’aumento dei casi di malattia o
sieropositività;
4) quali iniziative sono state prese per favorire una diffusa
solidarietà sociale nei confronti di persone che sopportano una
malattia o vivono una condizione già di per sè molto pesante.
Presidente
- Ha chiesto di parlare
l’Assessore alla Sanità e Assistenza Sociale
Lanièce, ne ha facoltà.
Lanièce (DC)
- Sono a conoscenza anch’io,
come i colleghi interroganti, delle polemiche suscitate in campo
nazionale intorno ai problemi di assistenza alle persone affette da
AIDS. Ne sono informato soprattutto attraverso quanto ne riportano
gli organi di stampa. Non metto in discussione
l’attendibilità di tali notizie, ma non dispongo di
elementi di informazione tali da permettermi di formulare
considerazioni che vadano oltre a quelle che sorgono in un
qualunque cittadino preoccupato dei fatti denunciati.
Per quanto concerne la Valle d’Aosta, posso
assicurare in modo assoluto che non si sono mai verificati, né
penso si verificheranno in futuro (lo dico per la stima che ho del
personale sanitario e parasanitario addetto al settore) casi di
rifiuto di assistenza rispetto a pazienti affetti da AIDS.
Sul punto 1 della interrogazione preciso che tutte le nostre
strutture sanitarie pubbliche operano nei confronti degli affetti
da AIDS o sieropositivi. Ovviamente la divisione ospedaliera di
malattie infettive è principalmente deputata al ricovero dei
soggetti infetti.
Come è noto, si tratta di una unità operativa selettivamente
nuova, che pertanto presenta molte delle caratteristiche richieste
per il ricovero dei malati di AIDS. Alcuni interventi strutturali
sono allo studio e potranno essere previsti, ma a giudizio dei
sanitari non rivestono né carattere di urgenza né di essenzialità.
Il personale medico con gli ultimi concorsi è ampiamente
sufficiente.
Sotto il profilo laboratoristico specifico non esistono
particolari problemi; il personale tecnico del centro
trasfusionale, che segue le analisi specifiche, è in fase di
potenziamento con l’assegnazione di un tecnico, il
cui concorso si è svolto recentemente e con
l’assegnazione di un tecnico laureato in fase di
avanzata definizione. E’ anche in fase di studio,
che si esaurirà entro sei mesi, la possibilità di acquisire
strumentazione particolare per analisi che oggi si inviano presso
la banca del sangue di Torino. Va comunque fatta rilevare la scarsa
entità numerica delle analisi di tale tipo.
Sono inoltre in funzione sia ad Aosta sia presso il
poliambulatorio di Donnaz ambulatori per le malattie infettive e
per le affezioni dermoceltiche. Faccio tuttavia notare che a Donnaz
per il momento non vi è stato nessun afflusso di utenza.
Esiste poi una convenzione fra l’USL e la casa
circondariale di Brissogne per le visite specialistiche in
loco.
Inoltre l’Amministrazione regionale ha chiesto la
collaborazione delle cooperative di solidarietà sociale iscritte
all’albo regionale, in vista di un possibile
convenzionamento per la realizzazione di forme di assistenza
alternative al ricovero di soggetti affetti da HIV.
L’utenza prevista è al massimo di 6-10 unità per
tutto il territorio regionale entro il prossimo triennio.
Sul punto 2 comunico che i casi di AIDS conclamati nella nostra
Regione sono stati fino ad oggi cinque in totale: due persone sono
decedute. Bisogna tener conto che le due persone decedute non erano
soggetti statisticati direttamente dalla Regione, perchè erano
provenienti una da altri stati, una da fuori regione. Infatti sulle
statistiche pubblicate dall’ISIS si figura che
abbiamo un solo caso di AIDS conclamato, mentre in realtà sono 5
perchè sono in carico a noi anche soggetti provenienti da altre
regioni o addirittura da altre nazioni.
Sono poi seguiti dalla divisione malattie infettive
dell’ospedale sessantotto soggetti affetti da ARC e
da LAS, cioè da sindromi considerate pre-AIDS, venticinque soggetti
al momento non presentano sintomi. I soggetti sieropositivi seguiti
regolarmente dal nostro ospedale sono novantanove. Non essendovi
l’obbligo di sottoporre i soggetti a controlli e
terapie, ci deve essere il consenso da parte loro, pertanto qualche
caso può sfuggire. Siccome non c’è obbligo di
controllare, quelli che si sono presentati a fare delle analisi
sono stati segnalati e individuati; può esserci una piccola
percentuale che non è stata individuata dato che non possiamo
costringere queste persone agli accertamenti del caso.
Circa l’attività di prevenzione, essendo la
maggior parte dei casi (il 93 percento) relativi a
tossicodipendenze, è ovvio che gli sforzi devono essere rivolti
alla radice, ossia nella direzione della lotta contro la
tossicodipendenza, nella quale siamo attivamente impegnati.
Esiste certamente anche il problema dei comportamenti sessuali
cosiddetti a rischio. Qui evidentemente si entra in un campo
delicato, dove il livello operativo non può andare oltre alla
diffusione dell’informazione, che attualmente
avviene in modo adeguato.
Le previsioni lasciano prevedere che si potranno avere nel 1992
anche più di venti casi di AIDS contemporaneamente da seguire; dopo
il 1992 i casi di AIDS, secondo le previsioni degli esperti che
seguono a livello nazionale ed internazionale la patologia,
dovrebbero diminuire.
Tengo a disposizione la documentazione più specifica con i vari
dati da consegnare agli interpellanti, se ne abbisognano.
?-
Si dà atto che alle ore 11,07 assume la Presidenza il
Vicepresidente Beneforti.
?-
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Credo di poter ritenere adeguata la
risposta per ciò che riguarda le informazioni tecniche, un
po’ meno soddisfacente per ciò che riguarda la
prevenzione e soprattutto la preparazione di una solidarietà
sociale.
L’Assessore ha iniziato la sua risposta
affermando di conoscere solo dai giornali questi casi di rifiuto di
cui si parla; questo risponde a verità, però quando si legge che
una sieropositiva deve partorire e sei infermiere si sono ammalate
fra le 7-8 che la dovevano assistere, può sorgere il dubbio che,
anche se difficile da dimostrare, forse ci sia qualche forma di
rifiuto.
I dati che sono stati forniti, credo non debbano essere
sottovalutati. Fra i casi di cui parla l’Assessore
mi pare abbastanza elevato il numero di coloro che si trovano già
in una fase precedente la malattia vera e propria.
E’ da presumere che alcuni di questi si
trasformeranno poi in ammalati, quindi non vale tanto questa
schermatura che sembra di vedere ogni tanto quando si dice che i
casi che abbiamo sono soprattutto di gente che viene da fuori. Fra
questi sessantotto probabilmente la maggioranza sono cittadini
della Valle d’Aosta, quindi dobbiamo attrezzarci
anche psicologicamente a far fronte a questo tipo di malattia.
Mi rallegro per quanto è stato detto sulla organizzazione
sanitaria del reparto: l’Assessore dice che abbiamo
un reparto nuovo, che ha tutto il personale necessario, che ha
tutte le attrezzature. Lo invito semmai ad approfondire ciò che è
possibile fare per far crescere nella nostra popolazione un
atteggiamento di solidarietà che diventerà necessario soprattutto
con il passare del tempo, quando questi dati oggi forniti si
trasformeranno in casi di ammalati.
In questi casi occorrerà che la popolazione valdostana, come è
suo costume e come è nelle sue abitudini, sappia rispondere
solidalmente e civilmente a persone che hanno bisogno di aiuto
psicologico, medico e sociale.
Presidente
- Ha chiesto di parlare
l’Assessore alla Sanità ed Assistenza Sociale
Lanièce, ne ha facoltà.
Lanièce (DC)
- Solo per una precisazione: non è che ho
cercato di schermare, ma il fatto è che i dati pubblicati
ufficialmente dal Ministero sono inferiori a quelli che ho dato,
mentre noi abbiamo dato quelli reali e che il Ministero non
pubblica ancora. Quindi non abbiamo cercato di diminuire, ma
abbiamo detto di avere cinque casi a fronte della statistica
ministeriale che parla di uno solo. Siamo stati più realisti del
re.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK