Consiglio Regionale della Valle d'Aosta - Oggetto del Consiglio n. 1744 del 20 dicembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1744 del 20 dicembre 1990 - Resoconto
OGGETTO N. 1744/IX - Coordinamento delle politiche
energetiche delle strutture pubbliche e private operanti in Valle
d’Aosta
(Approvazione di mozione).
Presidente - Do lettura della mozione presentata dal Consigliere
Riccarand:
Mozione
Visto il progetto COTER, progetto di un impianto di
cogenerazione e teleriscaldamento o funzionante a metano elaborato
da una società valdostana;
sottolineato che gli impianti di cogenerazione e
teleriscaldamento a metano permettono un risparmio di energia e
riducono i livelli di inquinamento atmosferico;
rilevato che il progetto COTER rappresenta una idea interessante
per utilizzare in modo intelligente il metano e che ancor più
interessante sarebbe un progetto di teleriscaldamento
dell’intera città;
evidenziato che, dal momento che deve ancora essere iniziata la
costruzione della rete di distribuzione del metano in Valle
d’Aosta, occorre fare subito delle scelte che
guardino al futuro;
sottolineata la necessità di confrontare e coordinare le scelte
di politica energetica di vari interlocutori (Regione, Comuni,
ENEL, DIGRAVA, COGNE, altre società private e pubbliche,
eccetera);
il Consiglio regionale della Valle d’Aosta
delibera
di impegnare l’Assessore regionale
all’Industria, Commercio, Artigianato e Trasporti ad
assumere le opportune iniziative per:
1) realizzare in tempi brevi un incontro fra Regione Valle
d’Aosta, Comune di Aosta e Società DIGRAVA per
esaminare congiuntamente il progetto COTER e per valutare
l’opportunità di un progetto globale di
teleriscaldamento della città di Aosta;
2) individuare uno strumento che permetta di coordinare le
politiche energetiche delle pubbliche amministrazioni e delle
società pubbliche e private operanti in Valle
d’Aosta nel settore energetico;
3) a riferire, entro novanta giorni, sull’esito
degli incontri realizzati e sulle proposte emerse alla competente
Commissione consiliare permanente allargata ai Capigruppo dei
Gruppi non presenti in Commissione.
Presidente
- Ha chiesto di illustrare la mozione il
Consigliere Riccarand, ne ha facoltà.
Riccarand (VA)
- Questa mozione ha preso come punto di
partenza la presentazione, avvenuta recentemente, di un progetto di
un impianto di cogenerazione e teleriscaldamento ad Aosta. Un
progetto che è stato presentato da una impresa privata, è stato
illustrato alla stampa e che ci sembra di notevole interesse,
perché la cogenerazione e il teleriscaldamento permetterebbero un
uso ottimale del metano che arriva finalmente anche in Valle
d’Aosta e che può essere utilizzato diversificando
il tipo di consumo energetico.
Questo tipo di progetto permetterebbe da una parte il risparmio
di energie e dall’altra ridurrebbe i livelli di
inquinamento, concentrando la produzione di energia e la produzione
di acqua calda in una centrale di riscaldamento che poi servirebbe
una zona abbastanza ampia della città di Aosta.
Questo problema va affrontato a nostro avviso tempestivamente,
prima di mettere in atto la rete di trasporto del metano, per
evitare che ci siano dei contrasti fra un progetto generale e dei
progetti più specifici.
Per quanto riguarda la città di Aosta, crediamo che non sarebbe
sbagliato pensare a tre o quattro centrali di teleriscaldamento e
di cogenerazione, che potrebbero servire tutta la città, evitando
di andare a fornire a tutti i singoli utenti il metano, quindi con
notevole risparmio energetico ed anche con minori livelli di
inquinamento.
E’ chiaro che questa è una scelta che va fatta a
monte, prima di partire con la realizzazione della rete di
distribuzione del metano, ed è una scelta che coinvolge la Regione,
il Comune di Aosta, ma anche altri comuni, che interessa
l’ENEL, che interessa anche la nazionale Cogne che a
sua volta è in grado di intervenire sul piano del teleriscaldamento
e della cogenerazione, utilizzando i suoi impianti. Quindi
proponiamo che ci sia un impegno attivo da parte
dell’Amministrazione regionale in modo da esaminare
questa opportunità. Chiediamo che l’Assessore
competente promuova in tempi molto rapidi un incontro fra la
Regione, il Comune di Aosta e la società Digrava per esaminare
questo progetto COTER e per valutare l’opportunità
non solo di realizzare questo progetto, ma anche un progetto
globale di teleriscaldamento della città di Aosta.
Ci sembra poi necessario che si individui una sorta di autorità
energetica, cioè un momento di coordinamento delle politiche
energetiche per evitare che i soggetti che dicevo prima, cioè
Cogne, ENEL, Comune, Digrava, Regione eccetera, seguano ognuno
delle proprie logiche che poi non trovano dei punti di
riferimento.
Chiediamo infine nella mozione che entro novanta giorni venga
riferito alla commissione consiliare permanente allargata ai
Capigruppo sulle iniziative assunte, i contatti presi ed i
risultati raggiunti.
Presidente
- E’ aperta la discussione. Ha
chiesto di parlare l’Assessore
all’Industria, Commercio, Artigianato e Trasporti
Fosson, ne ha facoltà.
Fosson (DC)
- Le motivazioni espresse dal Consigliere
Riccarand al riguardo della ipotesi di poter valutare la
possibilità di un progetto di teleriscaldamento della città di
Aosta o di altre città, in connessione con la rete di
metanizzazione, hanno una loro valenza. Ritengo quindi di poter
accettare la mozione e di poter riferire sugli incontri che saranno
stati fatti fra la Regione, il Comune e la Digrava entro il termine
stabilito dal punto 3 del deliberato.
Presidente
- Pongo in votazione la mozione in
oggetto:
Esito della votazione
Presenti, votanti e favorevoli: 23
Il Consiglio approva all’unanimità
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK