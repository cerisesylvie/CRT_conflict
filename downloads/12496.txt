Consiglio Regionale della Valle d'Aosta - Oggetto del Consiglio n. 3412 del 19 maggio 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3412 del 19 maggio 1992 - Resoconto
OGGETTO N. 3412/IX Assegnazione degli alloggi dell'ex casa
Gagliardi.
(Interpellanza)
Presidente
Do lettura dell'interpellanza presentata
dal Consigliere Riccarand.
Interpellanza Premesso che da anni l'ex casa Gagliardi, in
via Saint Martin de Corléans ad Aosta, di proprietà della Regione,
è vuota ed inutilizzata nonostante la presenza di una forte
situazione di disagio abitativo nella città;
Rilevato, in particolare, che l'edificio è rimasto inutilizzato
anche dopo la sua ristrutturazione;
Ricordate le iniziative già assunte in passato dal Gruppo Verde
Alternativo per una utilizzazione a fine abitativo dell'ex casa
Gagliardi;
il sottoscritto Consigliere regionale del Gruppo Verde
Alternativo
interpella
il Presidente della Giunta regionale per sapere:
1) a che anno risale l'acquisto dell'ex-casa Gagliardi di via
Saint Martin de Corléans da parte della Regione, il costo degli
acquisti e gli estremi dei provvedimenti;
2) in che anno ed a chi è stato affidato l'incarico di
progettazione per la ristrutturazione dell'edificio; quali sono
stati i costi del progetto e quanto è costata la ristrutturazione
finora eseguita;
3) che cosa è stato fatto o si intende fare per poter assegnare
gli alloggi;
4) in base a quali criteri e graduatorie si assegneranno gli
alloggi dell'ex- casa Gagliardi.
Presidente
Ha chiesto la parola il Consigliere
Riccarand.
Riccarand (VA)
Sono ormai diversi anni che l'ex-casa
Gagliardi di via Saint Martin de Corléans, ad Aosta, che è di
proprietà della Regione, è vuota ed inutilizzata nonostante la
presenza in città di una situazione di notevole disagio
abitativo.
Questo edificio era stato acquisito dalla Regione negli anni '80
ed era poi stato ristrutturato in modo da essere adibito ad
abitazione. Al termine della ristrutturazione, l'edificio è rimasto
vuoto. Ormai credo che siano trascorsi un paio d'anni
dall'ultimazione dei lavori, e quindi si presentano già nuovamente
dei segni di degrado che rendono non immediatamente utilizzabile
l'edificio. Tutto questo in presenza di una situazione di richiesta
notevole di edilizia popolare ed abitativa della città di
Aosta.
Con questa interpellanza, facendo seguito alle iniziative che
avevamo già assunto in passato, volevamo chiedere di ricostruire la
storia dell'acquisto dell'ex-casa Gagliardi, quando sono terminati
i lavori di ristrutturazione e come adesso si intende procedere per
quanto riguarda l'assegnazione di questi alloggi.
In occasione della discussione della precedente interpellanza
c'era stato un impegno da parte della Giunta di procedere, infatti,
all'assegnazione di questi alloggi a persone che ne hanno bisogno
all'interno della città: sfrattati, eccetera. Vorremmo sapere quali
sono i criteri, quali graduatorie si intendono seguire per queste
assegnazioni e quando si pensa di poter procedere all'utilizzazione
degli alloggi dell'ex-casa Gagliardi.
Presidente
Laparola al Vicepresidente della Giunta,
Beneforti.
Beneforti (DC)
Si forniscono per ognuno dei quesiti
posti dall'interpellante i seguenti elementi:
1) l'immobile nominato ex-casa Gagliardi è stato acquistato
dalla Regione nel 1984, con un atto notarile del 13 aprile 1984 a
rogito del notaio Marcello Colombo iscritto al Collegio notarile
dei distretti riuniti Ivrea-Aosta; l'acquisto è stato approvato con
deliberazione del Consiglio regionale n. 388 in data 29 febbraio
1984 che ha fissato il lire 1 miliardo il costo della
compravendita.
La Giunta regionale, in esecuzione della citata deliberazione,
ha poi adottato i seguenti provvedimenti: con delibera della Giunta
regionale 1625 del 16 marzo '84 con la quale è stata affidata al
notaio Marcello Colombo di Aosta l'incarico di predisporre ed
erogare il relativo atto di acquisto; con delibera di Giunta
regionale n. 5858 del 28 settembre 1984 con la quale sono stati
liquidati gli onorari al suddetto notaio per un importo complessivo
di lire 2.230.260.
2) L'incarico di progettazione per la ristrutturazione
dell'ex-casa Gagliardi è stata affidata all'architetto Carlo Maria
Giuffré di Aosta con delibera della Giunta regionale 4341 del 5
luglio 1985; con deliberazione della Giunta regionale n. 6730 del
12 settembre 1986 è stato approvato il progetto esecutivo che
prevedeva una spesa complessiva di 2 miliardi e 500 milioni. I
lavori sono stati poi appaltati per un importo a base d'asta di
lire 1 miliardo e 800 milioni ed aggiudicati con deliberazione
della Giunta regionale n. 2829 del 1 aprile 1987 alla ditta Tripodi
Fortunato di Sarre per un importo al netto del ribasso d'asta di
lire 1.161.618.156.
Successivamente sono state approvate due perizie suppletive di
lire nette 508.500, con deliberazione della Giunta regionale 9993
del 20 novembre 1987, di lire nette 90 milioni, con delibera della
Giunta n. 3469 in data 7 aprile 1989. Il costo finale dei lavori,
quindi, ammonta a lire 1.660.966.890. Al progettista sono stati
liquidati onorari di lire 172.942.641 IVA compresa.
Per quanto riguarda invece i punti 3) e 4) dell'interpellanza si
fa presente che la Giunta regionale con provvedimento n. 3023 in
data 20 marzo 1992 ha deliberato di affidare all'Ing. Carlo Benzo
un incarico per la redazione di uno studio di fattibilità per la
riconversione degli alloggi facenti parti del fabbricato ex-casa
Gagliardi in unità abitative di dimensioni più piccole da destinare
all'emergenza abitativa del capoluogo.
Tale decisione fa seguito alla proposta emersa insieme alla
Commissione per la graduazione degli sfratti che prevede appunto la
possibilità di utilizzare l'ex-casa Gagliardi per la sistemazione
provvisoria dei nuclei familiari interessati da situazione di
emergenza abitativa.
Previa verifica della fattibilità della riconversione degli
attuali alloggi di circa 130/140 mq. in unità abitative più
piccole, si ritiene pertanto opportuno al momento attendere gli
esiti di tale studio prima di assumere ulteriori decisioni. Questa
è la risposta che devo dare per l'interpellanza presentata dal
Consigliere Riccarand; se vuole poi gli do una copia con tutti i
dati disponibili.
Presidente
Ha chiesto laparola il Consigliere
Riccarand; ne ha facoltà.
Riccarand (VA)
Io ringrazio l'Assessore alla Sanità,
Beneforti, per l'illustrazione dei vari aspetti puntuali della
storia di questa vicenda, però io devo dichiararmi insoddisfatto
rispetto all'esito attuale della questione, perché qui abbiamo
speso ormai circa 3 miliardi per l'acquisizione e la
ristrutturazione di questo edificio e siamo ancora nella condizione
di dover affidare un nuovo ulteriore studio di fattibilità per una
ulteriore riconversione degli alloggi, se ho ben capito, in unità
più piccole.
Questa è una vicenda che già più volte il nostro gruppo aveva
sollevato in Consiglio, criticando il tipo di ristrutturazione che
era stato deciso.
Si è rivelata fondata la critica che avevamo esposto e adesso si
tratta evidentemente di resistemare quegli alloggi e con dei costi
che saranno notevoli.
Quello che noi chiediamo è che queste decisioni vengano assunte
in modo molto rapido. Non credo che uno studio di fattibilità per
vedere se è possibile e quanto costa una riduzione di unità
abitative più grandi in unità abitative più piccole sia uno studio
complesso. E' una questione che si può risolvere nell'arco di 30/60
giorni al massimo, perché non è complicata. Si tratta di un
edificio appena ristrutturato; si deve vedere come si possono
ridurre le unità immobiliari, ma non è una questione complessa.
La richiesta è di arrivare in fretta ad una decisione per le
sistemazioni necessarie e poi assegnare gli alloggi.
Non ho invece avuto risposta al punto 4) - in base a quali
criteri e graduatorie si vogliono assegnare gli alloggi. Anche qui
bisognerà, io credo, stabilire dei criteri, delle graduatorie
precise per evitare che ci siano delle cose che non vanno bene. Non
so se si vuole attingere dalla graduatoria generale della
assegnazione delle case per gli IACP o a quale tipo di sistema.
Quindi io chiedo alla Giunta di operare perché questo ulteriore
incarico all'Ing. Carlo Benzo sia esaurito in tempi rapidissimi
anche perché non mi sembra una cosa complicata. Le decisioni devono
essere urgenti in modo da rendere utilizzabile questo edificio che
abbiamo acquistato dal 1984. Sono otto anni che è in nostro
possesso. Abbiamo dei tempi che sono inaccettabili per utilizzare
un edificio da cui si possono ricavare, mi pare, 15/20 abitazioni
che rappresentano sicuramente un'opportunità significativa in una
situazione difficile come quella abitativa nella città di
Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK