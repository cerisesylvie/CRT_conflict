Consiglio Regionale della Valle d'Aosta - Oggetto del Consiglio n. 2678 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
TRASPORTI E VIABILITÀ
Viabilità
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2678 del 25 luglio 2023 - Resoconto
OGGETTO N. 2678/XVI - Interpellanza: "Definizione di un piano
di interventi di manutenzione delle strade regionali".
Bertin (Presidente) -
Punto n. 51. Illustra il
consigliere Baccega.
Baccega (FI) -
Vorrei premettere, Assessore, che il
nostro obiettivo è garantire sicurezza stradale a chiunque percorre
le strade statali, le strade regionali ma anche quelle
comunali.
Tornando un po' indietro al 5 aprile 2023, lei ci aggiornava
rispetto al percorso Aosta/Saint-Christophe/Quart sul tratto di
strada della Statale 26, dove ovviamente il progetto esecutivo è
già approvato e i lavori appaltati; poi, a seguito di una serie di
istanze che arrivavano dai Comuni, si era fatto sì che si cercasse
di rivedere il progetto chiudendo bonariamente il rapporto con la
ditta che si era aggiudicata i lavori da parte dell'ANAS
ovviamente, in quanto gli abitanti e i commercianti nelle loro
istanze ritenevano che bisognasse incidere fortemente nel ridurre
gli ingombri, fare una valutazione delle controstrade di servizio,
rivedere l'ingombro dello spartitraffico centrale, valutare meglio
svincoli e rotatorie e, infine, valutare l'inserimento
dell'ennesima pista ciclabile. A gennaio 2023 l'ANAS aveva riferito
che si stava riprogettando, si sono incontrati i vertici ANAS e il
Ministero per una valutazione congiunta sugli interventi da
finanziare. Va detto che c'erano già finanziamenti per 24 milioni
oltre a 4 milioni messi a disposizione dall'Amministrazione
regionale e quindi l'opera, a meno che non costi di più, è già
finanziata ma credo che, riducendo gli interventi, probabilmente si
riesce anche andare al risparmio.
Dopo una serie di percorsi che abbiamo fatto in questo periodo
sulle strade regionali, abbiamo riscontrato che alcune strade
regionali non stanno proprio in uno stato manutentivo così efficace
da accogliere i turisti e quindi riteniamo che sia opportuno fare
un confronto in Commissione per capire l'entità delle risorse per
gli asfalti, che mi sembra siano abbastanza significative nel
bilancio, come vengono spese e soprattutto quando.
Poi abbiamo riscontrato anche una cosa sulla quale c'è una
differenza sostanziale: entrando da Saint-Christophe verso Aosta,
sempre sulla Statale 26: parlo dei tratti di strada di via Roma e
di via Parigi, si capisce subito che la manutenzione fino a
Saint-Christophe è fatta in modo approssimativo, appena entrati in
Aosta quel tratto di strada sembra una gruviera. La situazione è
analoga a un po' tutte le strade della città; se non sbaglio, poi
lei mi correggerà, quel tratto di strada di via Parigi e di via
Roma è a livello di manutenzione appannaggio del Comune di Aosta.
Sono certo che il Comune di Aosta asfalterà le strade dopo aver
completato questa improbabile pista ciclabile e probabilmente lo
farà in autunno, magari all'inizio dell'anno scolastico, allora
certamente sarà una Babilonia, con la riduzione dei parcheggi e con
le nuove zone a traffico limitato; io immagino che lei abbia visto
il PUMS che il Comune di Aosta propone: ben dodici nuove zone a
traffico limitato a completamento della peggiore pedonalizzazione
parziale dell'Arco d'Augusto. Ad Aosta si prospetta questa nuova
austerity
come avvenne nel 1973 a seguito della crisi
petrolifera: mentre asfalti e marciapiedi rimangono nello stato in
cui si trovano, si realizza questa ciclopedonale che sarà il futuro
di questa città. Io mi auguro di no. Lei sicuramente è pratico e mi
illumini e mi faccia capire se non è scandaloso tutto questo;
magari in ambito familiare due suggestioni ve le siete scambiate,
però non è questo che vogliamo capire.
Presidente -
Risponde l'assessore Sapinet.
Sapinet (UV) -
Grazie collega. Risponderò per quanto di
nostra competenza; dopo verrà anche il confronto con gli Enti che
lei ha coinvolto nell'iniziativa.
Per quello che riguarda il primo quesito, posso dire che il
miglioramento della sicurezza lungo le strade classificate
regionali è sicuramente un obiettivo di questo Governo, così come è
un obiettivo credo di noi tutti. Il programma regionale dei lavori
pubblici per il triennio 2023-2025 prevede investimenti per un
importo complessivo di circa 36.500.000 euro per la realizzazione
di interventi manutentivi, di ammodernamento della rete viaria
regionale, che, come più volte abbiamo ricordato, ha un notevole
sviluppo su un territorio montano: parliamo di 500 chilometri.
Si evidenzia che si stanno avviando gli interventi compresi
negli accordi quadro per la manutenzione delle pavimentazioni in
conglomerato bituminoso per un importo complessivo, periodo
2023-2025, di 14.400.000 euro. È stata avviata la fase per
l'affidamento degli accordi quadro per la manutenzione
straordinaria dei manufatti stradali per il triennio 2024-2026 per
un importo complessivo di euro 5.730.000. Si rileva inoltre che
sono in corso di attuazione da parte della struttura competente in
materia di viabilità i seguenti programmi di intervento già
approvati dal Governo: un piano per il miglioramento
dell'accessibilità, della sicurezza delle strade nelle aree interne
Bassa Valle e Grand-Paradis, previsti dal piano nazionale per gli
investimenti complementare al piano nazionale di ripresa e
resilienza per un importo di circa 8.300.000 euro, il piano di
manutenzione straordinaria e adeguamento funzionale e resilienza ai
cambiamenti climatici della viabilità stradale, anche con
riferimento a varianti di percorso di competenza di Regioni,
Province e città metropolitane ai sensi del decreto del Ministro
delle infrastrutture e della mobilità sostenibile del 9 maggio 2022
per un importo complessivo di circa 13 milioni di euro.
Alla luce di quanto sopra, il piano di intervento di
manutenzione straordinaria delle strade classificate regionali è
stato quindi definito mediante i tre programmi sopracitati.
Nei prossimi giorni sicuramente parleremo ancora dell'argomento;
a livello di metodo forniremo uno schema e un dettaglio dei piani
di intervento in modo da avere cognizione di quanto già fatto in
questi mesi e di quanto ancora da porre in opera, programma che
potrà ovviamente essere illustrato.
Ai quesiti 2 e 4 rispondo insieme: ANAS ha comunicato ai
competenti uffici regionali con
mail
del 15 giugno che è
previsto, tra le priorità di ANAS, l'intervento di ammodernamento
tra il comune di Quart ed Aosta lungo il tratto di quattro corsie
per il quale, con il supporto della direzione tecnica, si stanno
facendo i necessari approfondimenti progettuali per recepire al
meglio le indicazioni fornite dall'Amministrazione regionale e dai
Comuni interessati dai lavori. Il dialogo con ANAS è continuo e
collaborativo anche in relazione alla gestione dei cantieri nel
periodo estivo. In merito al punto 4, ANAS, sempre nella
sopracitata mail, ha confermato che i tratti di via Roma e via
Parigi, come correttamente citava anche lei, non sono più di
competenza ANAS in quanto ceduti al Comune di Aosta, che pertanto
detiene la competenza su tale asse viario rispetto a infrastrutture
e manutenzione.
Per quanto riguarda il terzo quesito, nel corrente anno lungo la
rete viaria classificata regionale sono già stati avviati i
seguenti interventi: manutenzione ordinaria del piano viabile
consistente nel rifacimento della segnaletica orizzontale oltre che
nelle fasce di pertinenza delle strade regionali, manutenzione
straordinaria di diversi manufatti stradali quali muro, cordolo e
ponti. Nel mese di luglio è previsto l'avvio, mediante accordi
quadro, anche dei primi interventi di manutenzione straordinaria
delle pavimentazioni in conglomerato bituminoso della viabilità
classificata regionale; i tempi di realizzazione degli interventi
manutentivi sono previsti nei programmi prima citati, tuttavia
assicuro il mio impegno ad aggiornare il Consiglio sullo sviluppo
degli stessi. In relazione agli interventi di manutenzione sulle
strade a gestione ANAS, la stessa segnala che, per quanto concerne
gli interventi lungo le strade statali, sono stati ripresi gli
interventi sospesi per l'inclemenza atmosferica ed è in corso la
pianificazione delle consegne dei nuovi interventi che saranno
condivisi come d'abitudine con le strutture regionali competenti.
Si procederà quindi a fornire la nuova programmazione al Consiglio
non appena questa sarà resa disponibile da ANAS.
Presidente -
Replica il consigliere Baccega.
Baccega (FI) -
Grazie Assessore. Come avevo detto, ci
sono importanti risorse a bilancio per poter intervenire per cui
sarebbe interessante capire quando partono i lavori e avere poi un
percorso e un cronoprogramma che consenta di avere contezza della
situazione, proprio per evitare che poi a settembre torniamo a fare
altre interpellanze e interrogazioni. Se lei anche con un cenno
della testa mi dice che distribuirà ai Capigruppo il cronoprogramma
degli interventi sugli asfalti e sulle strade, sarebbe
interessante.
Ancora una volta accertiamo che l'ANAS deve fare ancora degli
approfondimenti sul tratto di strada da
Aosta/Saint-Christophe/Quart sulla gestione della strada statale 26
in quel percorso. Adesso, come sa, è nato un nuovo supermercato
nella zona dell'aeroporto e forse quella rotonda diventa quanto mai
prioritaria, anche perché lì c'è una struttura della Protezione
civile che lavora e ha bisogno di una viabilità snella per potersi
muovere; quindi anche da quel punto di vista inviterei a
sollecitare affinché prioritariamente si possa intervenire in quel
tratto.
L'ultima cosa riguarda il tratto di strada del Comune di Aosta:
ormai il Comune di Aosta in questi giorni si sta abituando a una
serie di suggestioni che sono all'attenzione di tutti; in realtà
siete un po' le stesse maggioranze, maggioranze che nascono da
partiti politici e movimenti che hanno deciso di condividere dei
percorsi al Comune di Aosta e alla Regione. Non potete essere
avulsi da non capire che qualcosa non sta funzionando in quella
Giunta comunale e che Piazza Plouves non può essere chiusa al
traffico in questo periodo con l'ordinanza di ottobre 2022. È
assolutamente vergognoso tutto questo, anche se adesso si cerca di
recuperare con qualche comunicato stampa, eccetera.
La ciclabile che sta mettendo in campo il Comune di Aosta è
deleteria per tutta la città. Io invito il Presidente e tutta la
Giunta a fare una valutazione prettamente politica su quello che
sta facendo il Comune di Aosta rispetto alla città del futuro
perché il tutto è devastante; poi non si vengano a chiedere delle
risorse per sostenere i commerci di vicinato... no, non va bene!
Sono altri i metodi che possono sostenere i commerci di vicinato,
non certo togliendo completamente o in parte così importante e
significativa i parcheggi dalla città.
Tutto questo l'ho detto per far capire che c'è qualcosa che non
funziona; non è compito suo intervenire ma ora sto parlando alla
politica in generale, sto parlando ad una maggioranza del Comune di
Aosta che è molto in sintonia con la maggioranza
dell'Amministrazione regionale, parlatevi e rivedete certe scelte
sono deleterie per la città capoluogo di Aosta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK