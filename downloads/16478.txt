Consiglio Regionale della Valle d'Aosta - Oggetto del Consiglio n. 2861 del 26 novembre 1997 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
CONTROLLI AMMINISTRATIVI
Commissione regionale di controllo
ENTI LOCALI
Comuni
Precedente
Successivo
Resoconto integrale del dibattito dell'aula
Oggetto del Consiglio n. 2861 del 26 novembre 1997 - Resoconto
SEDUTA ANTIMERIDIANA DEL 26 NOVEMBRE 1997
OGGETTO N. 2861/X Riapprovazione, ai sensi dell'articolo 31,
ultimo comma, dello Statuto speciale del disegno di legge
regionale: "Norme in materia di contabilità e di controlli sugli
atti degli enti locali. Modificazione alle leggi regionali 20
novembre 1995, n. 48 (Interventi regionali in materia di finanza
locale) e 23 agosto 1993, n. 73 (Disciplina dei controlli sugli
atti degli enti locali)". (Disegno di legge n. 255)
Capo I Finanza, contabilità e gestione
Articolo 1 (Finanza locale)
1. L'ordinamento della finanza locale è riservato alla
legge.
2. La legge riconosce agli enti locali autonomia finanziaria
fondata sulla certezza di risorse proprie e trasferite.
3. Gli enti locali hanno potestà impositiva autonoma nel campo
delle imposte e delle tasse nell'ambito della legislazione
vigente.
4. Gli enti locali determinano, per i servizi pubblici, nei
limiti della legge, tariffe o corrispettivi a carico degli utenti,
anche in modo non generalizzato. La Regione, qualora preveda per
legge casi di gratuità nei servizi di competenza degli enti locali,
ovvero fissi prezzi e tariffe inferiori al costo effettivo della
prestazione, deve garantire agli enti locali risorse finanziarie
compensative.
Articolo 2 (Ambito di applicazione)
1. I principi di cui al presente Capo si applicano alle attività
di programmazione finanziaria, di previsione, di gestione, di
rendicontazione e di revisione degli enti locali.
Articolo 3 (Bilancio)
1. Gli enti locali deliberano annualmente, entro il 31 dicembre,
il bilancio di previsione finanziario per il triennio successivo,
redatto in termini di competenza, osservando, per ciascuno degli
anni interessati, i principi di unità, universalità, integrità,
veridicità, pareggio finanziario e pubblicità. La situazione di
parte corrente, come definita al comma 7, non può presentare un
disavanzo.
2. Gli stanziamenti nel bilancio di previsione hanno carattere
autorizzatorio costituendo limite agli impegni di spesa, fatta
eccezione per i servizi per conto terzi.
3. Il totale delle entrate finanzia indistintamente il totale
delle spese, salvo le eccezioni di legge.
4. L'anno finanziario inizia il 1° gennaio e termina il 31
dicembre dello stesso anno, rappresenta l'unità temporale di
gestione e corrisponde al primo anno del bilancio pluriennale. Dopo
il 31 dicembre non possono più effettuarsi accertamenti di entrate
e impegni di spesa in conto dell'esercizio scaduto.
5. Tutte le entrate sono iscritte in bilancio al lordo delle
spese di riscossione a carico degli enti locali e di altre
eventuali spese ad esse connesse. Parimenti tutte le spese sono
iscritte in bilancio integralmente, senza alcuna riduzione delle
correlative entrate. La gestione finanziaria è unica; sono vietate
le gestioni di entrate e di spese che non siano iscritte in
bilancio.
6. Il bilancio pluriennale di previsione è redatto nel rispetto
dei principi di veridicità ed attendibilità.
7. Il bilancio pluriennale di previsione è deliberato per
ciascuno degli anni interessati in pareggio finanziario
complessivo. Per quanto riguarda la situazione di parte corrente,
le previsioni di competenza relative alle spese correnti sommate
alle previsioni di competenza relative alle quote di capitale delle
rate di ammortamento dei mutui e dei prestiti obbligazionari non
possono essere complessivamente superiori alle previsioni di
competenza dei primi tre titoli dell'entrata e non possono avere
altra forma di finanziamento, salvo le eccezioni previste per
legge. Per le Comunità montane si fa riferimento ai primi due
titoli delle entrate.
Articolo 4 (Programmazione)
1. Il comma 1 dell'articolo 9 della legge regionale 20 novembre
1995, n. 48 (Interventi regionali in materia di finanza locale) è
sostituito dal seguente:
"1. Al bilancio pluriennale è allegata una relazione
previsionale e programmatica, redatta secondo lo schema approvato
dalla Giunta regionale, previa acquisizione di parere espresso
dalle associazioni degli enti locali. Detto schema, e le sue
eventuali modifiche, sono approvati non oltre il 30 giugno
dell'anno precedente all'esercizio di riferimento."
2. Il comma 2 dell'articolo 9 della legge regionale 48/1995 è
sostituito dal seguente:
"2. La relazione previsionale e programmatica ha carattere
generale, nel senso che riguarda le risorse complessivamente
disponibili ed il quadro generale degli impieghi. Essa illustra
anzitutto le caratteristiche generali dell'ente e, inoltre, le
risorse disponibili, individuando le fonti di finanziamento ed i
relativi vincoli."
3. Dopo il comma 2 dell'articolo 9 della legge regionale 48/1995
è inserito il seguente:
"2bis. Per la parte spesa la relazione è redatta per programmi
ed eventualmente per progetti."
4. Dopo il comma 2bis dell'articolo 9 della legge regionale
48/1995 è inserito il seguente:
"2ter. Il programma è un insieme coordinato di attività,
finalizzate al conseguimento di specifici obiettivi di
amministrazione dell'ente locale ed il progetto ne costituisce una
specificazione."
5. Il regolamento regionale di cui all'articolo 10 disciplina le
modalità per l'analisi della compatibilità degli investimenti
previsti dagli enti locali nella parte della relazione previsionale
e programmatica a ciò dedicata, con le priorità stabilite a livello
regionale.
Articolo 5 (Principi di gestione del bilancio)
1. La gestione di ciascun programma o progetto è affidata ad un
responsabile, che risponde della correttezza amministrativa e
dell'efficienza con le quali utilizza le risorse assegnate e della
realizzazione degli obiettivi programmati.
2. Gli enti locali rispettano, durante la gestione e nelle
variazioni di bilancio, il pareggio finanziario e tutti gli
equilibri stabiliti in bilancio per la copertura delle spese
correnti e per il finanziamento degli investimenti, secondo le
norme contabili previste dal regolamento regionale di cui
all'articolo 10.
Articolo 6 (Rendicontazione)
1. La dimostrazione dei risultati di gestione del primo anno del
triennio avviene mediante il rendiconto, che comprende il conto del
bilancio ed il conto del patrimonio ed è deliberato dall'organo
rappresentativo dell'ente entro il 30 giugno dell'anno seguente
all'esercizio finanziario di riferimento.
2. Il conto del bilancio dimostra, rispetto alle previsioni, i
risultati finali della gestione autorizzatoria contenuta nel
bilancio. Il conto del bilancio si conclude con la dimostrazione
del risultato contabile di gestione e con quello contabile di
amministrazione, in termini di avanzo, pareggio e disavanzo. Al
conto del bilancio è annessa una tabella dei parametri gestionali
dei servizi degli enti, che la Regione elabora e restituisce agli
enti, classificati per tipologia, come riferimento utile per
valutazioni aggregate dell'efficienza e dell'efficacia della
gestione.
3. Il conto del patrimonio rileva i risultati di gestione
patrimoniale e riassume la consistenza del patrimonio al termine
dell'esercizio, evidenziando le variazioni intervenute nel corso
dello stesso, rispetto alla consistenza iniziale.
4. L'organo esecutivo dell'ente accompagna il rendiconto con una
relazione nella quale, con riferimento ai programmi ed agli
eventuali progetti contenuti nella relazione previsionale e
programmatica, indica il grado di conseguimento degli obiettivi
programmatici, analizza e motiva gli scostamenti rispetto alle
previsioni, indicando le misure correttive intraprese, ed esprime
valutazioni sull'efficacia e sull'efficienza dell'azione
dell'ente.
Articolo 7 (Controllo di gestione)
1. Il controllo di gestione è un processo tramite il quale i
responsabili dei programmi o dei progetti, in collaborazione e
continuo confronto con gli organi dell'ente, verificano
periodicamente lo stato di attuazione degli obiettivi programmati,
valutano l'efficienza con la quale avviene la gestione e
l'efficacia dell'azione amministrativa e, in funzione dei risultati
di tali riscontri, assumono eventuali provvedimenti correttivi
della gestione.
2. Sono strumenti del controllo di gestione un sistema di
contabilità analitica dei costi, integrato con informazioni
extracontabili relative alle risorse impiegate, comprese quelle a
utilizzo pluriennale, ai volumi dei servizi realizzati, alle loro
caratteristiche qualitative, ai proventi dei servizi, ove ciò
rilevi, e all'efficacia dei programmi intrapresi.
3. Le caratteristiche del controllo di gestione sono determinate
nel regolamento di contabilità e di organizzazione degli enti, nel
rispetto dei criteri di massima approvati dalla Giunta regionale,
sentite le associazioni degli enti locali, al solo fine di
garantire omogeneità alle informazioni di base che saranno
elaborate, a fini conoscitivi, a livello regionale.
4. Le informazioni annualmente elaborate dal controllo di
gestione degli enti, con le modalità che saranno stabilite nei
regolamenti di contabilità e di organizzazione degli enti stessi,
sono utilizzate per la relazione annuale redatta dall'esecutivo ai
sensi dell'articolo 6, comma 4, e per le valutazioni sulla
dirigenza degli enti.
Articolo 8 (Revisione)
1. La revisione economico-finanziaria è affidata ad un apposito
organo, eletto dagli organi rappresentativi degli enti locali.
2. Con il regolamento regionale di cui all'articolo 10 sono
stabiliti la composizione, le funzioni, i requisiti, le cause di
incompatibilità, la durata, le modalità di funzionamento, le
responsabilità ed i criteri per la determinazione del compenso
dell'organo di revisione.
Articolo 9 (Tesoreria)
1. Gli enti locali hanno un servizio di tesoreria, affidato ad
una banca autorizzata a svolgere l'attività ai sensi di legge.
2. Con il regolamento regionale di cui all'articolo 10 sono
stabiliti, nell'ambito della legislazione vigente, l'oggetto e le
modalità di affidamento del servizio e le responsabilità del
tesoriere.
Articolo 10 (Regolamento regionale)
1. L'ordinamento finanziario e contabile degli enti locali è
approvato, entro sei mesi dall'entrata in vigore della presente
legge, con regolamento regionale, proposto dalla Giunta regionale
sentite le associazioni degli enti locali.
Articolo 11 (Norme transitorie)
1. In deroga a quanto stabilito dall'articolo 3, comma 1, per
l'anno 1998 gli enti locali approvano il bilancio entro il 28
febbraio 1998, con le modalità di cui all'articolo 1, comma 168,
della legge 23 dicembre 1996, n. 662 (Misure di razionalizzazione
della finanza pubblica).
2. Limitatamente all'anno 1998, per la gestione provvisoria e
per l'esercizio provvisorio si applicano le norme di cui
all'articolo 5 del decreto legislativo 25 febbraio 1995, n. 77
(Ordinamento finanziario e contabile degli enti locali), come
modificato dall'articolo 2 del decreto legislativo 11 giugno 1996,
n. 336.
3. Per l'anno 1998, l'analisi e la valutazione della relazione
previsionale e programmatica, di cui all'articolo 15 della legge
regionale 48/1995, sono limitate alla "Scheda relativa ad un
investimento per lavoro pubblico", di cui agli allegati A e B della
deliberazione della Giunta regionale n. 2228 del 23 giugno 1997
(Approvazione dello schema di relazione previsionale e
programmatica dei comuni e delle Comunità montane, ai sensi
dell'articolo 9 della legge regionale 20 novembre 1995, n. 48).
Capo II Modificazioni alla legge regionale 23 agosto 1993, n.
73, come modificata dalla legge regionale 9 agosto 1994, n. 41
Articolo 12 (Modificazioni all'articolo 17)
1. La lett. a) del comma 1 dell'articolo 17 della legge
regionale 23 agosto 1993, n. 73 (Disciplina dei controlli sugli
atti degli enti locali), come sostituito dall'articolo 11 della
legge regionale 9 agosto 1994, n. 41, è sostituita dalla
seguente:
"a) gli statuti dell'ente, i regolamenti di competenza del
Consiglio, esclusi quelli attinenti all'autonomia organizzativa e
contabile, la relazione previsionale e programmatica, i bilanci
annuali e pluriennali e le relative variazioni, il conto
consuntivo, nonché gli atti delle Giunte e dei Direttivi che tali
organi intendano di propria iniziativa sottoporre alla
Commissione;".
2. La lett. e) del comma 1 ed il comma 3 dell'articolo 17 della
legge regionale 73/1993, come sostituito dall'articolo 11 della
legge regionale 41/1994, sono abrogati.
Articolo 13 (Modificazioni all'articolo 18)
1. Il comma 1 dell'articolo 18 della legge regionale 73/1993,
come sostituito dal comma 1 dell'articolo 12 della legge regionale
41/1994, è sostituito dal seguente:
"1. Sono soggetti al controllo di legittimità, secondo le
modalità previste dalla presente legge, i seguenti atti degli enti
di cui all'articolo 1 diversi dai comuni e dalle Comunità
montane:
a) bilancio di previsione, variazioni allo stesso e conto
consuntivo;
b) statuto dell'ente;
c) regolamenti, esclusi quelli attinenti all'autonomia
organizzativa e contabile."
2. Il comma 2 dell'articolo 18 della legge regionale 73/1993,
come sostituito dal comma 2 dell'articolo 12 della legge regionale
41/1994, è abrogato.
Articolo 14 (Modificazioni all'articolo 19)
1. Il comma 5 dell'articolo 19 della legge regionale 73/1993,
come sostituito dall'articolo 13 della legge regionale 41/1994, è
sostituito dal seguente:
"5. Le richieste di cui all'articolo 17, comma 1, lett. b) e c),
devono essere presentate al segretario dell'ente entro dieci giorni
dalla pubblicazione all'albo della deliberazione che s'intende
sottoporre a controllo. Il rappresentante dell'ente provvede a
trasmettere alla Commissione, entro il termine di cui al comma 4,
le precitate richieste unitamente alle relative deliberazioni e
alle proprie controdeduzioni."
Articolo 15 (Modificazioni all'articolo 27)
1. Il comma 2 dell'articolo 27 della legge regionale 73/1993,
come sostituito dall'articolo 20 della legge regionale 41/1994, è
sostituito dal seguente:
"2. La trasmissione alla Commissione delle deliberazioni
dichiarate urgenti e sottoposte a controllo ha luogo entro cinque
giorni dall'adozione, a pena di decadenza. In caso di deliberazioni
sottoposte al controllo ai sensi dell'articolo 17, comma 1, lett.
b) e c), la trasmissione ha luogo entro cinque giorni dalla data
della richiesta, a pena di decadenza."
Articolo 16 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Si vota la legge nel suo complesso, si richiede la
maggioranza assoluta. Ha chiesto la parola il Presidente della
Giunta, Viérin Dino.
Viérin D. (UV) Au mois d'octobre dernier l'Assemblée avait voté
cette loi régionale, portant nouvelles dispositions en matière de
comptabilité et de contrôle sur les actes des collectivités
locales.
Le Président de la Commission de coordination n'a pas approuvé
cette loi en formulant toute une série de remarques que nous ne
pouvons pas accepter parce qu'elles touchent la compétence primaire
de la Région en matière de collectivités locales.
Le rapport qui a été présenté exprime les considérations tant
sur le plan juridique que sur le contenu de ces remarques que nous
estimons être à la base de la décision qui vous est soumise de
réapprobation de cette loi aux termes du dernier alinéa de
l'article 31 de notre Statut, de façon à sauvegarder notre
autonomie et notamment notre compétence en matière de collectivités
locales, compétence qui nous a été reconnue par un décret
d'application de notre Statut.
La Ière Commission du Conseil a exprimé à l'unanimité un avis
favorable sur la réapprobation. L'Association des syndics et des
présidents des communautés de montagne également par un ordre du
jour, tout en considérant "di fondamentale importanza per gli enti
stessi questo provvedimento in quanto permetterà loro di adottare i
relativi atti amministrativi in base alla normativa regionale più
rispondente alle loro esigenze e necessità e non più in base a
quella statale" a invité "il Consiglio regionale, ai sensi
dell'articolo 31 u.c. dello Statuto speciale, ad approvare di nuovo
con urgenza la legge in argomento per una migliore valorizzazione
dell'autonomia locale".
Donc compte tenu de toutes ces considérations, nous vous
demandons de bien vouloir réapprouver cette loi sur la base du
texte qui a déjà été voté lors de la séance du Conseil régional du
mois d'octobre dernier.
Presidente Qualcuno chiede la parola?
Pongo in votazione l'oggetto 18.1:
Presenti, votanti e favorevoli: 25
Il Consiglio approva all'unanimità
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK