Consiglio Regionale della Valle d'Aosta - Oggetto del Consiglio n. 2508 del 11 luglio 2012 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2508 del 11 luglio 2012 - Resoconto
OGGETTO N. 2508/XIII - Interrogazione: "Finanziamento di un
progetto denominato "O protagonisti o nessuno" presentato dal
movimento di Comunione e Liberazione".
Interrogazione
Attraverso la Legge regionale 15 dicembre 2006, n. 33
(Interventi regionali per la valorizzazione della funzione sociale
ed educativa svolta attraverso le attività di oratorio o attività
similari) la Regione ha riconosciuto e inteso sostenere la funzione
educativa, formativa, aggregativa e sociale svolta, nella comunità
locale e in relazione al mondo giovanile e adolescenziale, dalle
parrocchie, dagli enti ecclesiastici della Chiesa cattolica e dagli
enti delle altre confessioni religiose con le quali lo Stato ha
stipulato intese;
Con deliberazione n. 1196 dell'8 giugno 2012 è stato ammesso
a finanziamento, a valere di tale legge, un progetto dal titolo "O
protagonisti o nessuno" presentato dal movimento di Comunione e
Liberazione, sostenendolo per un importo pari a 8,750 euro;
Ricordando che Comunione e Liberazione è un movimento
ecclesiale il cui scopo è l'educazione cristiana dei propri
aderenti;
i sottoscritti Consiglieri regionali
Interrogano
La Giunta regionale per sapere:
1) quali siano i contenuti del progetto finanziato;
2) quale attività di oratorio o similare svolga
ordinariamente il movimento di Comunione e Liberazione;
3) in base a quale protocollo di intesa sottoscritto con la
Diocesi di Aosta o con altro ente siano stati definiti gli
indirizzi e le azioni tendenti alla valorizzazione della funzione
educativa, formativa, aggregativa e sociale svolta attraverso tale
attività di oratorio o similare;
4) se il Governo regionale ritenga compatibile con lo spirito
e la lettera della Legge regionale 15 dicembre 2006, n. 33 il
finanziamento dei "movimenti ecclesiali".
F.to: Louvin - Bertin
Presidente
- Riprendiamo i lavori dopo la
sospensione.
La parola all'Assessore alla sanità, salute e politiche sociali,
Albert Lanièce.
Lanièce A.
- Grazie Presidente.
Per quanto riguarda il progetto "O protagonisti o nessuno"
presentato dal movimento di Comunione e Liberazione, relativamente
alla prima domanda:
"quali siano i contenuti del progetto
finanziato"
, i contenuti di questo progetto sono i seguenti:
realizzazione di un percorso educativo distinto in fasce di età:
11-13 anni cavalieri di Saint-Martin e 14-20 gioventù studentesca
superiore, che propone alcuni momenti fissi scanditi da una
regolarità settimanale ed altri che possono svilupparsi su tutto il
territorio nazionale a seconda dell'attività prevista. Nel progetto
si sottolinea che ogni incontro del percorso formativo, sia esso la
riunione o i momenti di vacanza, convivenza caritativa, viene
liberamente proposto dagli stessi ragazzi ai loro compagni di
scuola...e di ogni ambito da essi frequentato non essendo
indirizzato esclusivamente ai propri aderenti. Il secondo contenuto
è che gli obiettivi del progetto sono legati all'educazione
religiosa, alla convivenza dentro una comunità cristiana, alla
lettura della realtà attraverso le lenti della fede,
all'affiancamento alle famiglie nei compiti educativi e nella
promozione di una crescita personale equilibrata dei giovani anche
attraverso la maturazione di una cultura della cittadinanza attiva.
Tali obiettivi sono in linea con le finalità dei progetti di cui
alla deliberazione della Giunta n. 2034/2007 che ha lanciato i
bandi degli oratori.
"Quale attività di oratorio o similare svolga ordinariamente
il movimento di Comunione e Liberazione"
: dal progetto "O
protagonisti o nessuno" si evince che il movimento svolge
ordinariamente le seguenti attività attribuibili alla voce
"attività di oratorio o similari": per il gruppo cavalieri di
Saint-Martin (11-13 anni), un incontro settimanale (lunedì dalle
18,00 alle 19,15) di gioco, di riflessione e condivisione di
esperienze di vita; serate periodiche di convivialità e di festa,
movimento e riflessione; giornate di incontro interparrocchiale per
uno scambio di esperienze e reciproca conoscenza; piccole vacanze
autogestite fino a cinque giorni di residenzialità in strutture
della regione, dove si prevede il coinvolgimento dei ragazzi:
lavori di pulizia di casa e preparazione della tavola, eccetera; la
partecipazione alla "Giornata della colletta alimentare";
l'incontro con gli ospiti del Rifugio Père Laurent; la "Giornata
sulla neve"; il "Gesto della promessa"; gli incontri con i
genitori; per il gruppo gioventù studentesca superiore (14-20
anni): scuola di comunità, un confronto settimanale su uno dei
testi scritti di Don Giussani con momenti di canto e preghiera,
serate conviviali con cadenza mensile con cena, insieme alla
visione di un film che affronti temi coerenti con il percorso di
catechesi in atto, vacanza estiva in una località di montagna,
oltre alle gite e pellegrinaggi (sintetizzo, perché qui viene
specificato).
"In base a quale protocollo di intesa sottoscritto con la
Diocesi di Aosta o con altro ente siano stati definiti gli
indirizzi e le azioni tendenti alla valorizzazione della funzione
educativa, formativa, aggregativa e sociale svolta attraverso tale
attività di oratorio o similare"
: come detto, la Giunta ha
approvato, con deliberazione n. 2034/2007, le modalità di
attuazione della legge regionale n. 33/2006. Allegata alla
deliberazione si trova una bozza del protocollo di intesa fra
Regione ed ente firmatario che fissa gli obiettivi, la funzione
locativa, formativa, aggregativa e sociale dell'ente firmatario,
gli indirizzi per le attività di oratorio o similari, gli impegni
dell'Amministrazione regionale e dell'ente firmatario ai sensi
della legge n. 33/2006. Per quanto riguarda la Diocesi di Aosta,
che presenta annualmente i progetti dei soggetti ad essi facenti
capo, il protocollo di intesa è stato firmato in data 24 settembre
2007 dalla Dirigente competente in materia di politiche giovanili e
dal Reverendo Don Fabio Brédy, Responsabile dell'ufficio della
catechesi e della pastorale giovanile, delegato del Vescovo a
rappresentare la Diocesi di Aosta nella firma del protocollo.
"Se il Governo regionale ritenga compatibile con lo spirito e
la lettera della legge regionale 15 dicembre 2006, n. 33 il
finanziamento dei "movimenti ecclesiali""
, il movimento di
Comunione e Liberazione, presentando progetti ai sensi della
deliberazione di Giunta - progetto "Oratorio" i cavalieri di
Saint-Martin nel 2009, poi ha presentato...nel 2010 i cavalieri di
Saint-Martin e la gioventù studentesca un altro progetto e in più
quello di quest'anno - risponde appieno alle indicazioni
dell'Amministrazione regionale in merito alla promozione di
attività oratoriali e similari, volte a favorire la promozione,
l'accompagnamento e il sostegno alla crescita armonica dei minori e
dei giovani e a favorire la prevenzione del disagio minorile e
giovanile mediante la realizzazione di azioni inerenti la gestione
del tempo libero, il sostegno alle attività di studio, culturali,
la realizzazione di attività ludico-ricreative, attività
naturalistiche, la realizzazione di azioni di promozione
all'educazione civica, alla convivenza pacifica, alla solidarietà e
attenzione al rapporto intergenerazionale e all'integrazione
culturale. Si fa presente che il finanziamento non è stato concesso
al movimento di Comunione e Liberazione in sé, ma è un contributo
dato alla realizzazione di un progetto presentato ai sensi della
delibera n. 2959/2011, così come descritto in risposta al primo
quesito ed è rivolto non solo agli aderenti, ma a tutti i giovani
valdostani. Infine il movimento di Comunione e Liberazione è stato
riconosciuto Ente ecclesiastico della Chiesa cattolica in data 11
febbraio 1982 con decreto del Presidente del Pontificio Consiglio
per i laici della fraternità di Comunione e Liberazione, eretta in
persona giuridica per la Chiesa universale e dichiarata
associazione di diritto pontificio. Grazie.
Presidente
- La parola al Consigliere Louvin.
Louvin (ALPE)
- Grazie Presidente.
Non abbiamo nessun prurito laicista, ma ci ha sorpreso - e non
ci convince in questo molto la risposta dell'Assessore - il fatto
che fra i soggetti beneficiari di una legge che da come l'avevamo
letta...non ho partecipato e nessuno del nostro gruppo ha
partecipato alla discussione di questa legge nella scorsa
legislatura, ci era sembrato di intuire che la destinazione di
questi fondi per attività di oratorio o attività similari fosse
indirizzata alle parrocchie e agli enti ecclesiastici della Chiesa.
Siamo rimasti più sorpresi nel fatto di apprendere che beneficiano
di questa legge - l'Assessore non lo ha ricordato, ma l'importo del
finanziamento è significativo: parliamo di quasi 9.000 euro - anche
i movimenti ecclesiastici, che sono, a nostro avviso, una realtà
diversa da quegli enti ecclesiastici a cui noi avremmo immaginato
essere destinati questi finanziamenti e che non sono solo della
Chiesa cattolica, ma anche delle altre religioni che hanno
stipulato intese con lo Stato, per cui potremmo trovarci ad avere
una pluralità di iniziative di soggetti che rappresentano movimenti
associazionistici collaterali non solo alla Chiesa cattolica, ma
anche ad altre religioni. Ci ha sorpreso, perché, dalla
ricostruzione fatta del progetto, mi sembra che solo una parte
dell'attività che svolge questa associazione coincida con la
funzione propria: quella di oratorio o similare. Crediamo, per la
conoscenza di questo e di altri movimenti che sono apprezzati sul
piano dell'azione religiosa, ma anche fortemente orientati sul
piano della cultura religiosa, che questo non sia in linea con la
logica di sostegno di un'attività sociale ed aperta a tutti. Penso
che non sfugga a nessuno che si tratta di proposte molto marcate,
questo movimento è ispirato al carisma di Don Giussani e ha una
connotazione molto forte. Fra l'altro, ci sembrava che la stessa
titolazione del progetto fosse una titolazione molto forte, non
esattamente nella logica oratoriale, perché "O protagonisti o
nessuno" ricorda
aut Caesar aut nihil
, che non mi pare
essere nel solco dell'ispirazione della legge n. 33/2006. Rimangono
da parte nostra dei forti interrogativi sulla modalità di
applicazione, approfondiremo i contenuti della deliberazione che ha
ricordato e delle modalità con cui si individuano i soggetti
destinatari di questo tipo di interventi. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK