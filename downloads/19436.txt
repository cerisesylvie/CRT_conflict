Consiglio Regionale della Valle d'Aosta - Oggetto del Consiglio n. 2585 del 17 aprile 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
INFORMAZIONE
Radiotelecomunicazioni
TURISMO E INDUSTRIA ALBERGHIERA
Precedente
Successivo
Resoconto integrale del dibattito dell'aula
Oggetto del Consiglio n. 2585 del 17 aprile 2002 - Resoconto
OGGETTO N. 2585/XI Affido ad una società privata dell'incarico
di realizzazione di servizi televisivi integrativi della campagna
pubblicitaria dell'Assessorato al turismo. (Interpellanza)
Interpellanza Premesso:
- che con tre delibere fotocopia, rispettivamente la n. 4330 del
18/12/2000, la n. 2717 del 30/07/2001 e la n. 748 del 11/03/2002,
sono stati affidati a trattativa privata per complessivi euro
89.243,00 alla Società "Scilla International S.r.l. - in
considerazione della comprovata esperienza nel settore - la
realizzazione e la diffusione di n. 6 servizi televisivi
… tesi a rafforzare l'immagine
turistica della Regione " ad integrazione della campagna
pubblicitaria attuata sul mercato italiano;
il sottoscritto Consigliere regionale
Interpella
l'Assessore al Turismo per sapere:
1) su quali elementi è stata valutata la "comprovata esperienza
nel settore";
2) quali sono i motivi che per tre anni consecutivi hanno
determinato l'esigenza di "integrare la campagna pubblicitaria
attuata sul mercato italiano";
3) quali sono le caratteristiche (contenuti, tempi) dei servizi
commissionati, su quali emittenti e in quali fasce orarie sono
stati divulgati e quanti passaggi ognuno di essi ha
complessivamente ottenuto;
4) i servizi televisivi commissionati sono stati realizzati in
proprio o in subappalto e se la loro divulgazione è compresa nelle
somme stanziate a favore della "Scilla International S.r.l.".
F.to: Frassy
Président
La parole au Conseiller Frassy.
Frassy (FI)
Con questa interpellanza, Assessore, vorremmo
capire meglio alcuni meccanismi che
sovrintendono… posso anche sedermi: se
l'Assessore ritiene che sia chiara l'interpellanza, non la illustro
e passo alla replica perché mi sembra che questa sia tua
materia….
Lavoyer
(fuori microfono)
…
scusa…
Frassy (FI)
… Questa
interpellanza nasce dall'esigenza di capire quali sono i meccanismi
che sovrintendono alla gestione e divulgazione dell'immagine della
nostra Regione. Devo dire che se dovessimo dare un giudizio non
tanto sui dati reali, ma sull'attivismo dell'Assessorato e
dell'Assessore in particolare per le campagne pubblicitarie,
sicuramente l'Assessore Lavoyer sarebbe promosso a pieni voti.
Dobbiamo dire che per certi versi è un grande comunicatore,
purtroppo però, quando andiamo a verificare i risultati di questa
comunicazione, vediamo che i numeri non sempre ci danno la
soddisfazione che ci saremmo attesi. Al di là di quelle che sono le
campagne di carattere globale che vengono fatte in Italia e
all'estero, l'Assessore in maniera maniacale - anche questa mattina
ce lo ha evidenziato - è attento a cogliere le esigenze e le
sfumature del turista francese piuttosto che il rafforzamento delle
campagne globali.
In questa interpellanza abbiamo domandato quali siano le
motivazioni che fanno sì che per tre anni consecutivi, nel 2000,
nel 2001 e nel 2002, sia emersa l'esigenza di integrare la campagna
pubblicitaria attuata sul mercato italiano, tenendo presente che la
campagna che viene attuata sul mercato italiano è una campagna che
costa svariati miliardi all'Amministrazione regionale ogni anno e
che è stata oggetto di una procedura complessa a livello anche di
bando di gara.
Tra l'altro, nonostante la complessità e l'entità di quei
finanziamenti, abbiamo riscontrato come ci siano state altre
deliberazioni di Giunta che, in maniera forse meno puntuale e in
maniera più episodica, hanno sostenuto e integrato la cosiddetta
"campagna Italia", mi riferisco alla delibera n. 2423/2001, dove si
dice che viene attuata a sostegno dell'offerta turistica estiva una
determinata azione di divulgazione sulla stampa nazionale ma, al di
là di questa delibera, che nulla c'entra in riferimento al testo
dell'interpellanza, riscontriamo che una società, la Scilla
International, ha acquisito questo incarico con il compito di
integrare l'immagine della Valle d'Aosta attraverso sei servizi
televisivi.
Devo dire che le delibere sono abbastanza sintetiche, di
conseguenza, al di là di frasi di rito tipo: "comprovata esperienza
nel settore", non si capisce quali siano gli obiettivi di questo
incarico che nel triennio è costato all'Amministrazione regionale
quasi 90.000 euro.
Vorremmo perciò capire anzitutto sulla base di quali valutazioni
è emersa la comprovata esperienza nel settore, vorremmo comprendere
perché vi è un'esigenza di integrare la campagna pubblicitaria sul
mercato italiano: se è un'esigenza che nasce da lacune contenute in
quel bando o se nasce da altre situazioni che sono pervenute
all'attenzione dell'Assessore successivamente al bando stesso.
Non ultimo - perché lo riteniamo importante in questo contesto -
vorremmo capire le caratteristiche di questi servizi televisivi e
sapere il costo dei 90.000 euro nel triennio è comprensivo anche
della divulgazione dei servizi stessi, dove sono stati divulgati i
servizi e se sono stati realizzati o meno dall'azienda che è stata
beneficiata da questo appalto.
Président
La parole à l'Assesseur au tourisme,
aux sports, au commerce et aux transports, Lavoyer.
Lavoyer (SA)
Inizio a rispondere alla domanda relativa
alla "comprovata esperienza nel settore" della società in
questione: la società Scilla International S.r.l., con sede a
Villeneuve e uffici a Firenze e a Roma, risulta avere una
comprovata e pluriennale esperienza nel settore della
comunicazione. Oltre che di comunicazione, si sono sempre occupati
di promozione per enti ed istituzioni pubbliche e private, fra i
principali clienti di questa società figurano anche la Regione
Umbria, il Touring Club Italiano, le Terme di Chianciano, il
Consorzio Tavoliere delle Puglie, l'Associazione per la tutela e la
valorizzazione della castagna, l'Università di Chieti, il Premio
"Grinzane Cavour", il Premio "Aosta cultura", il Premio "Sposi
d'Italia", il Premio "Roma imago urbis" e numerose altre
istituzioni e fondazioni.
La società gestisce inoltre l'immagine e l'attività di noti
personaggi dello spettacolo e del giornalismo. L'Amministratore
unico e Direttore generale della società, Prof. Corrado Maria
Daclon, può vantare una pluriennale esperienza nel settore della
consulenza, della comunicazione e della promozione turistica, oltre
che come giornalista e consul del Touring Club Italiano per la
Valle d'Aosta, quale autore e ideatore di importanti produzioni
televisive turistiche sulle reti RAI e Mediaset, nonché curatore di
qualificati ed apprezzati documentari e pubblicazioni sulla nostra
regione.
Per quanto concerne i motivi che hanno determinato l'esigenza di
integrare la campagna pubblicitaria attuata sul mercato italiano,
mi pare che sia sufficiente sottolineare che l'esigenza è
confermata dalle caratteristiche che, secondo i principi basilari
dell'attività di marketing, devono contraddistinguere efficaci
azioni di comunicazione che, per ottimizzare l'efficacia del
messaggio diffuso, devono essere costituite da una percentuale che
si aggira di norma intorno al 70 percento di annunci pubblicitari,
che stimola l'emotività e la curiosità della potenziale clientela,
e da un supporto o redazionale, utile a fornire informazioni che il
cliente successivamente richiede, oppure servizi televisivi così
come può essere l'articolo redazionale; questo strumento è recepito
come complementare alla classica pubblicità istituzionale in quanto
consente una più approfondita illustrazione del prodotto proposto,
utilizzando un linguaggio meno marcatamente pubblicitario, tale
principio di norma è applicato anche per azioni che vengono
intraprese sugli altri mercati.
In risposta al terzo quesito, per quanto attiene il 2001, faccio
presente che abbiamo ottenuto questi servizi: "Uno mattina", RAI 1,
gennaio 2001, servizi sulla ripresa del turismo dopo l'alluvione,
degli impianti di sci a Courmayeur e collegamento in diretta dagli
studi RAI di Aosta con i responsabili sia degli impianti di
risalita che i funzionari della Regione; "Linea bianca", gennaio
2001, puntata sul Monte Bianco, lo sci, gli sport, la fontina, la
gastronomia della Valle d'Aosta; "Linea bianca", RAI 1, marzo 2001,
puntata sul Monte Rosa, il Paese e le valli valdostane, le ricette,
lo sci, gli sport, la cultura e le curiosità; "Linea verde", RAI 1,
aprile 2001, puntata nella valle principale in mongolfiera con
decollo da Aosta e servizi sulla fontina e la gastronomia; "Buon
mercato Italia", canale 5, maggio 2001, puntata ad Aosta sui
prodotti tipici valdostani: fontina, burro, lardo, con servizi da
Arnad e da Valsavarenche; "Sereno variabile", RAI 2, maggio 2001,
servizi sullo sci estivo a Cervinia, sulle offerte turistiche della
Regione per l'estate, sul rafting a Villeneuve, sui consigli della
Protezione civile per gli escursionisti, sull'agriturismo,
sull'enoteca regionale di Aosta, sui castelli e gli itinerari
culturali; "Sereno variabile", RAI 2, luglio 2001, puntata in
studio da Roma con servizi sul volo in montagna dall'Aeroporto di
Aosta, Chamois fino al Cervino, sugli sport estivi e sui
collegamenti aerei; "Linea verde", RAI 1, agosto 2001, puntata sui
ghiacciai e la geologia della Valle d'Aosta, sulle previsioni
meteo, sul rafting della Dora, sulla gastronomia valdostana;
"Sereno variabile", RAI 2, settembre 2001, puntata in collegamento
dal Teatro romano di Aosta, con servizi sui prodotti tipici,
sull'arte, la cultura, lo sport, sull'attività del Corpo forestale
valdostano, sulle aree protette, sull'artigianato tradizionale in
legno e in ferro; "La giostra dei goal", RAI International, ottobre
2001, puntata per gli Italiani all'estero trasmessa in Australia,
Nord e Sud America, dedicata a far conoscere la Valle d'Aosta in
generale: castelli, gastronomia, sci, passeggiate e storia; "Uno
Mattina", RAI 1, novembre 2001, servizio sulle offerte turistiche
in vista dell'inverno, non solo sci, ma anche cultura, prodotti
enogastronomici; "Linea bianca", RAI 1, novembre 2001, dallo sci
fuori pista nel gruppo del Monte Bianco, la gastronomia ai vini
illustrati nell'enoteca.
Queste sono le attività svolte in collaborazione con la Scilla
International. Le trasmissioni realizzate vengono vendute dalla RAI
a prezzi significativamente superiori, attorno a 70-80 mila euro
per una puntata di programmi come "Linea verde" o "Linea bianca" o
20-25 mila euro per un servizio di 3-4 minuti su "Sereno
variabile". Tramite la collaborazione con la società Scilla
International l'Amministrazione regionale ha realizzato un
risparmio in termini estremamente tangibili, ottenendo ad esempio
in una sola stagione ben quattro puntate di programmi di punta come
"Linea bianca", programmi che vanno su RAI 1, unica fra tutte le
regioni italiane a poter vantare una simile attenzione televisiva a
costi molto ridotti. Praticamente tutte le produzioni, inoltre
ospitalità, vitto e alloggio delle troupes, sono state sempre a
totale carico delle reti televisive, senza ulteriori aggravi per
l'Amministrazione regionale. In base a questa valutazione riteniamo
che la collaborazione oggetto dell'interpellanza sia stata
estremamente proficua rispetto a quelli che sono stati gli
oneri.
Per quanto riguarda le modalità, ho già risposto: tutte le
produzioni sono state realizzate direttamente dalle strutture
interne delle reti RAI e Mediaset, senza costi o contributi
aggiuntivi dell'Amministrazione.
Président
La parole au Conseiller Frassy.
Frassy (FI)
Assessore, siamo veramente allibiti perché
delle due l'una: o lei ci prende in giro, o altrimenti il Sig.
Corrado Maria Daclon è un benefattore, perché o parliamo di due
cose diverse o queste sono le alternative. Devo dire che opto per
la prima ipotesi e spiego perché: le date - glielo abbiamo detto
questa mattina - possono essere fornite se sono reali, se le date
sono fasulle, è meglio non fornirle.
La prima delibera fotocopia - perché tre sono le delibere
fotocopia - porta la data del 18 dicembre 2000, c'è scritto che vi
è
"comprovata esperienza nel settore di questa società"
e
lei ha confermato che ha un'esperienza pluriennale con sede a
Firenze e a Roma, allora o si mette d'accordo con il suo collega
Ferraris - e a questo punto sarà bene che l'Assessore Ferraris
renda conto di cosa non funziona negli uffici che lui sovrintende
-, altrimenti la Scilla International ha iniziato la sua attività
il 10 settembre 1999.
Vorrei capire dov'è l'esperienza pluriennale che, il 18 dicembre
2000, avevate "scritto" in delibera, di più la Scilla International
non ha dipendenti e neppure indipendenti, nel senso che è una
"scatola vuota", ha un'unità locale in Roma, abbiamo la vaga
sensazione che sia il domicilio del Prof. Corrado Maria Daclon.
Dopodiché, Assessore, si può sostenere tutto e il contrario di
tutto però, o lei prende in giro il Consiglio o i funzionari
prendono in giro lei! Non ci sono alternative, Assessore, lei non
può venire a raccontarci delle storie che non siano supportate dai
fatti! Lei ha fatto tre delibere fotocopia, ogni anno questo
Signore ha ricevuto 30.000 euro…
Lavoyer
(fuori microfono)
… i risultati ci
sono…
Frassy (FI)
… i risultati non
ci sono perché lei non ha letto la delibera: in delibera gli
andavate a chiedere la realizzazione e diffusione di sei servizi e
lei ci ha fatto l'elenco di tutti i servizi che su tutte le
emittenti nazionali hanno parlato della Valle d'Aosta attribuendoli
ai buoni uffici di questo Signore! Assessore, non può venire a
darci queste risposte, perché…
Lavoyer
(fuori microfono)
… li fanno
gratuitamente…
Frassy (FI)
… ma lei sa come
funzionano? Noi le chiediamo comunque - glielo chiediamo qui e poi
glielo chiederemo formalmente - di avere le cassette di quei
programmi e ci riserviamo di verificare con le redazioni di quelle
trasmissioni cosa c'entravano quelle produzioni con questo
incarico; mi ripeto o è un benefattore oppure non ha adempiuto
all'incarico, perché i sei servizi lei non li ha saputi
individuare, ma ci ha fatto l'elenco dei passaggi pubblicitari che
sono stati effettuati su emittenti nazionali.
La conclusione è che siamo insoddisfatti della risposta, ma
siamo ancora più insoddisfatti del modo in cui gestite l'immagine
di questa Regione perché voi non state gestendo l'immagine della
Regione, ma state accontentando persone che a vario titolo hanno
beneficiato di queste vostre disponibilità. Non conosco il Sig.
Corrado Maria Daclon, dico solo che è un personaggio curioso perché
è stato nominato nel Consiglio di amministrazione del Museo di
Saint-Pierre contrariamente all'indicazione congiunta di quattro
associazioni valdostane e la delibera è stata poi annullata dal
TAR.
Gli avete sponsorizzato al 50 percento le spese di un convegno
di Courmayeur, dove i relatori non c'erano e dove non c'era neppure
il pubblico; gli avete a più riprese pagato - immagino -, salvo che
non lo abbia fatto a titolo di beneficenza, ma ne dubito, sette
pagine a numero di pubblicità su una rivista sconosciuta che titola
"Natura e società? in quanto è la rivista di Pro Natura e da tre
anni a questa parte gli state dando 30.000 euro con una delibera
fotocopia che è basata sul niente. Siamo completamente
insoddisfatti e riteniamo che o lei ci prende in giro, Assessore, o
gli uffici la prendono in giro. Gradiremmo sapere delle due qual è
l'ipotesi reale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK