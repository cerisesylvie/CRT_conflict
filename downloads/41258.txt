Consiglio Regionale della Valle d'Aosta - Oggetto del Consiglio n. 418 del 20 febbraio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
AMBIENTE
Flora e fauna
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 418 del 20 febbraio 2019 - Resoconto
OGGETTO N. 418/XV - Interrogazione: "Ritardi nei pagamenti
degli indennizzi agli allevatori per i danni causati dai
predatori".
Rollandin (Presidente)
- Con 23 presenti cominciamo la
seduta. Punto 12 all'ordine del giorno. La parola all'assessore
Chatrian.
Chatrian (ALPE)
- L'interrogazione che il collega ci
sottopone dà la possibilità di fare un po' di chiarezza, sia sulle
norme che sulle procedure di riconoscimento e di indennizzo dei
danni arrecati dalla fauna selvatica agli agricoltori e allevatori.
Cercherò di fare delle premesse mirate e poi entrare nel merito,
cercando di spiegare cosa si è fatto, come si è fatto, in che
maniera abbiamo cercato di dare delle risposte e dove, a oggi, non
abbiamo ancora potuto darle.
La competenza è della Struttura flora, fauna, caccia e pesca del
Dipartimento risorse naturali, in attuazione di una legge
regionale, la n. 17 del 2010. Le modalità sono state fissate con
delibera di Giunta n. 954 del 17 luglio 2017, che fissa anche i
valori di riferimento per le varie categorie di animali di
interesse zootecnico, quindi ovini, caprini, bovini ed equini, che
variano a seconda delle specie e dell'età degli animali.
Compatibilmente con la disponibilità finanziaria, l'indennizzo dei
capi predati è pari al cento percento del loro valore, aumentato
del dieci percento qualora l'animale sia gravido. Vengono
rimborsati anche gli eventuali costi di smaltimento degli animali
morti debitamente documentati.
Brevemente, un po' di storia. Dal 2014, al fine del rispetto dei
limiti degli stanziamenti di bilancio e del principio della
competenza finanziaria, il provvedimento dirigenziale di
determinazione degli indennizzi e di pagamento degli stessi è
approvato l'anno successivo a quello del verificarsi delle
predazioni, in quanto l'ammontare dei singoli risarcimenti è
calcolato rapportando la disponibilità finanziaria al totale
complessivo dei danni accertati. Faccio due esempi. Nella delibera
che citavo prima, quella del 2017, all'articolo 2 che riguarda le
varie categorie di animali di interesse zootecnico, la prima è
quella degli ovini e caprini, gli agnelli e capretti che vanno fino
a due mesi con un valore, gli agnelli e capretti da due a sei mesi
con un altro valore, i capi oltre i sei mesi; poi di conseguenza i
bovini di razza autoctona: la categoria, i mesi, gli anni, se è
gravida oppure no, se è alla terza, quarta, settima lattazione.
Queste sono le tipologie inserite negli articoli della delibera che
era stata approvata nel 2017.
Il collega Gerandin con la sua domanda ci dà la possibilità di
fare un po' di chiarezza. Sì, io il primo o il due di gennaio, a
seguito di un altro fatto successo a Issogne il 31 dicembre, ho
detto che avremmo cercato di pagare prima possibile e possibilmente
entro fine mese di gennaio. Così è stato, malgrado diverse
difficoltà, perché abbiamo cercato di inserire anche il fatto di
Issogne accaduto il 31 dicembre all'interno del provvedimento
dirigenziale, quindi questo ci ha fatto traslare di qualche giorno
il pagamento. A differenza del 2018, del 2017, del 2016 e del 2015,
invece di approvare il provvedimento dirigenziale a maggio, a
giugno o a luglio dell'anno successivo, il provvedimento
dirigenziale è stato approvato il 18 febbraio 2019. Non è merito
mio, collega Gerandin, è merito della struttura, è merito dei
funzionari e dei dirigenti, ma abbiamo lasciato da parte le parole
e abbiamo provato a mettere in campo i fatti, quindi il
provvedimento è stato approvato, numerato e nel giro di qualche
giorno, massimo qualche settimana, le indennità saranno pagate e
risarcite.
Saranno risarcite sedici istanze di indennizzo dei danni
provocati dagli animali predatori al patrimonio zootecnico, in
riferimento praticamente a tutto il 2018 e a un caso del 2016, per
un ammontare di 9691 euro. Vorrei portare all'attenzione del
Consiglio regionale due casi del 2017 che non sono stati ancora
analizzati in tutto il 2018, ma riguardo ai quali tra qualche
giorno avremo il parere legale dell'Avvocatura. Sono due casi
accaduti a fine luglio 2017 che la struttura ritiene di affrontare
prima possibile, nel momento in cui ci sarà la risposta dal punto
di vista giuridico, così da poter dare corso alle due richieste in
essere ancora del 2017.
Termino dicendo che le richieste del 2018 sono tutte comprese
all'interno del provvedimento dirigenziale che è stato approvato il
18 febbraio 2019: il numero, se interessa al collega, è di 808. C'è
una pratica, come dicevo, che risale ancora al 29 agosto 2016 e a
oggi non c'è ancora la chiusura dell'istruttoria di quei due casi
del 2017, anche perché la struttura dirigenziale sta aspettando la
risposta dell'Avvocatura, in modo da poter dare delle risposte
puntuali.
Vorrei ringraziare pubblicamente la struttura e i vari
funzionari che sono riusciti ad anticipare di diversi mesi
l'approvazione del provvedimento e di conseguenza a erogare gli
indennizzi prima possibile, rispetto agli ultimi cinque anni quando
si davano delle risposte puntuali non prima del mese di maggio o
giugno. E poi c'è sempre la possibilità di fare meglio: l'obiettivo
da parte mia, da parte nostra, è quello.
Presidente -
La parola al collega Gerandin.
Gerandin (MOUV') -
Grazie, Assessore. Con questa
iniziativa possiamo fare un po' il punto della situazione, senza
nessun tipo di polemica: non mi interessava assolutamente
polemizzare su quanto è successo.
La sua risposta in parte mi dice che avete risolto il caso del
2016. Io quando domandavo "quali impedimenti vi siano che non
permettono il pagamento degli indennizzi danni predatori annualità
arretrate ", è perché mi riferivo anche ai due casi del 2017. Io
avevo ereditato, come peraltro penso abbia ereditato lei, tre casi,
uno del 2016 e due casi 2017, per i quali - l'ho scritto anche
nelle premesse dell'interrogazione - c'era un percorso condiviso
con la dirigenza che, apprendo a oggi, si è interrotto per una
parte, perché siete in attesa di un parere dell'Avvocatura.
Io sinceramente penso che, almeno per quello che mi riguarda,
quando ero nel suo ruolo e parlando con la dirigenza - che anche io
ringrazio per la collaborazione e quant'altro - c'erano delle
risorse accantonate e un percorso che prevedeva la corresponsione
di questi indennizzi, per chiudere una parte di arretrati. Perché,
lei non l'ha detto, ma comunque si è poi attivato un percorso
leggermente diverso, nel senso che c'è stato il discorso di una
polizza assicurativa da parte dell'AREV, che ha un po' cambiato i
criteri e le modalità di corresponsione. Però, io vorrei capire -
immagino che poi ci sarà una mozione in cui parleremo anche del
problema del lupo, in cui lei probabilmente ci dirà qualcosa in più
- come mai siamo finiti nelle mani dell'Avvocatura, quando c'era un
percorso condiviso che prevedeva, entro fine anno, il pagamento di
questi indennizzi arretrati. Sono curioso, perché è una novità che
apprendo adesso: per chiudere delle pratiche dove ci sono stati
danni ingenti, dove il percorso era lineare e dove l'unica cosa che
andava fatta era solo ed esclusivamente la chiusura del percorso
con un provvedimento dirigenziale, in questo momento siamo finiti
al parere dell'Avvocatura. Non lo so: se tranquillizziamo gli
agricoltori quando ci sono...! Lei ha citato delle delibere che
prevedono tutta una serie di percorsi, ma se quando siamo nella
fase di dover dare delle risposte...! Tra l'altro, queste persone
erano già state probabilmente un po' avvertite che si sarebbe
concluso questo tipo di percorso, ma non avendo avuto ancora
risposte giustamente chiedono cosa è successo. Io non penso sia
molto tranquillizzante, Assessore, dire che, quando e se dovremo
eventualmente liquidare dei danni da lupo, bisognerà aspettare il
parere dell'Avvocatura. È una novità, ne prendo atto e penso che
avrà modo anche di spiegarci cosa è successo.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK