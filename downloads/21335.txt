Consiglio Regionale della Valle d'Aosta - Oggetto del Consiglio n. 1200 del 9 marzo 2005 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Famiglia, tutela dell'infanzia
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1200 del 9 marzo 2005 - Resoconto
OGGETTO N. 1200/XII - Contributi per soggiorni estivi per le
famiglie ex lege n. 17/84. (Interpellanza)
Interpellanza
Preso atto che la legge n. 17/84, all'articolo 10, prevede
"l'erogazione di contributi da assegnare alle famiglie di minori
ovvero direttamente agli enti gestori, per soggiorni climatici e
marini, montani e lacustri e centri estivi";
Considerato che con tale iniziativa la Regione intende venire
incontro alle famiglie per le spese che devono sostenere per
l'educazione dei figli e per la loro partecipazione ad iniziative
ricreative e di prevenzione alla salute;
Avendo appreso delle difficoltà incontrate da alcune famiglie
che intendevano iscrivere i propri figli a soggiorni gestiti da
enti con sede fuori valle, sia per far accettare la domanda sia per
i tempi lunghi del rimborso delle somme anticipate;
Ritenuto che vada rispettata la possibilità riconosciuta alla
famiglia di scegliere la tipologia di soggiorno estivo;
la sottoscritta Consigliera regionale
Interpella
l'Assessore competente per sapere:
1) quante famiglie in questi ultimi cinque anni hanno
usufruito di soggiorni di vacanza organizzati da enti,
associazioni, cooperative presenti in valle e quante famiglie hanno
preferito soggiorni organizzati da enti fuori valle;
2) se i tempi di rimborso della somma anticipata dalle
famiglie sono diversi a seconda se l'ente organizzatore abbia o
meno sede in valle;
3) se corrispondono al vero le notizie circa le difficoltà
incontrate dalle famiglie, che scelgono soggiorni estivi
organizzati da enti/associazioni con sede fuori valle, e, in tal
caso, se e come intende ovviare a tali difficoltà.
F.to: Squarzino Secondina
Président - Pas d'illustration?
La parole à l'Assesseur à la santé, au bien-être et aux
politiques sociales, Fosson.
Fosson (UV) - A riguardo dei soggiorni organizzati da enti o
associazioni per bambini in estate, abbiamo esaminato i 5 anni come
da richieste per le domande pervenute all'Assessorato alla sanità.
Le domande sono divise in questo modo, anche dividendo, come da
richiesta, i soggetti organizzatori con sede in Valle dai soggetti
organizzatori che hanno sede fuori Valle. Nel 2000 sono stati
ospitati 401 bambini da enti che hanno avuto una sede in Valle e 0
con sede fuori Valle; nel 2001, 378 con sede in Valle e 0 con sede
fuori Valle; nel 2002, 425 con sede in Valle e sempre 0 con sede
fuori Valle; nel 2003, 421 con sede in Valle e 2 con sede fuori
Valle; nel 2004, 453 con sede in Valle e 5 con sede fuori
Valle.
Per il secondo quesito non c'è una forma di rimborso diversa a
seconda che l'ente abbia sede in Valle o fuori Valle; piuttosto,
nella pratica si verifica che alcuni enti organizzatori con sede in
Valle, dietro una iniziale indicazione da parte degli uffici
dell'Assessorato circa l'importo del contributo concedibile a
ciascun minore, chiedono alle famiglie solo il pagamento della
quota che resta a loro carico e, in questo caso, al termine di
tutti i soggiorni, in seguito a verifica dell'effettiva
partecipazione dei minori alle iniziative, gli uffici provvedono a
liquidare direttamente agli enti il contributo concesso a ciascun
minore. Altri enti, invece, indipendentemente da dove abbiano la
loro sede, chiedono alla famiglia di anticipare l'intera quota e in
questi casi il contributo viene concesso alle famiglie, dopo che è
stata verificata la partecipazione del minore all'iniziativa,
quindi non c'è una contribuzione a seconda della sede dell'ente, ma
piuttosto a seconda della metodologia richiesta dall'ente che
organizza o ospita.
Sul terzo quesito, quando si dice:
"... se corrispondono al
vero le notizie..."
, qui chiedo maggiore trasparenza nel senso
che non ci è pervenuta alcuna voce di disservizi; se questi fossero
giunti alla sua osservazione, la prego di farmeli avere per
iscritto per valutare queste lamentele. Non esiste un trattamento
diverso, non abbiamo notizie di difficoltà, anzi verificando i
numeri dell'ultimo anno è un servizio in continuo aumento.
Quest'anno sono stati modificati i parametri per venire più
incontro alle diverse fasce di reddito, quindi non avendo alcun
documento circa notizie di difficoltà incontrate dalle famiglie non
posso aggiungere altro.
Président - La parole à la Conseillère Squarzino Secondina.
Squarzino (Arc-VA) - Ringrazio l'Assessore per i dati che mi ha
fornito e per le precisazioni che ha voluto dare.
È vero, c'è una differenza fra gli enti che chiedono alle
famiglie di anticipare l'intera quota o quelli che chiedono di
anticipare solo la parte che poi non sarà pagata dalla Regione, e
la differenza sta anche nel fatto che, nel momento in cui vengono
rimborsati gli enti per aver anticipato la cifra o per non aver
chiesto la cifra alle famiglie, o le famiglie che hanno anticipato
tutta la cifra, si vede non so se è casuale o come mai, che i tempi
di rimborso delle cifre sono diversi.
Lei sa che per i centri estivi che si sono svolti nel 2004
abbiamo un provvedimento dirigenziale del 22 dicembre, in cui
vengono rimborsati tutti quegli enti, associazioni, Comunità
montane che hanno chiesto alla famiglia solo la differenza della
quota che avrebbero dovuto pagare, mentre solo a metà febbraio è
stato predisposto il provvedimento per le famiglie che hanno pagato
in anticipo tutto il soggiorno dei loro figli. Prendo atto di un
dato di fatto - non do alcun giudizio - sarà un caso, ma sta di
fatto che le famiglie che hanno anticipato completamente la somma
hanno avuto 2 mesi dopo il rimborso rispetto agli enti che avevano
già avuto dalle famiglie una parte soltanto del contributo. Ci si
chiede come mai qui le famiglie che hanno mandato i loro figli ai
centri estivi l'anno scorso, a fine febbraio, nel momento in cui
dovrebbero cominciare a pagare il prossimo soggiorno, si trovano ad
essere ancora creditrici nei confronti della Regione.
È vero, probabilmente non è apparsa sul giornale alcuna
informazione, può darsi che nel momento in cui c'è stato un cambio
di sede oppure una riorganizzazione diversa all'interno degli
uffici e delle persone, alcune informazioni siano state perse, nel
senso che se il personale che lavora attorno a un progetto non c'è
più, è difficile che chi viene abbia tutte le informazioni. Lì,
sicuramente è avvenuto, perché una serie di famiglie mi ha
sollecitato in questo senso, alcune famiglie hanno avuto, prima,
una difficoltà a vedersi accolta la domanda e, poi, a fronte di una
richiesta di risposta scritta, hanno avuto una risposta scritta
positiva. Se non c'è una chiara informazione alle famiglie nel
momento in cui si attivano queste iniziative, probabilmente molte
famiglie ai primi ostacoli si fermano e non vanno avanti. A lei non
risulta...
(interruzione dell'Assessore Fosson, fuori microfono)
... adesso non ho sottomano il protocollo di questa risposta
scritta, se vuole le dico nomi e cognomi delle famiglie che sono
venute a chiedere, ma lei provi a verificare. Lei prenda il
provvedimento dirigenziale di febbraio e vedrà, lì, il nome delle
famiglie che, avendo anticipato completamente la loro cifra, vedono
solo dopo oltre 6 mesi riconosciuto il loro diritto ad accedere a
questi contributi.
Non voglio qui chiedere una seduta segreta per dire il nome e
cognome di due famiglie, però se lei prende i provvedimenti li vede
e se va al protocollo e cerca le risposte scritte a domande precise
che alcuni familiari hanno fatto perché non riuscivano ad avere una
risposta convincente solo telefonica, vedrà che sto parlando di un
fatto reale. Questo perché? Per il passato non possiamo far niente,
ma era per sottolineare che esiste un problema di comunicazione
rispetto alle famiglie; anche i numeri che lei ci ha dato ci dicono
come l'abitudine che si è instaurata in Valle è quella di
utilizzare soggiorni estivi organizzati da Comunità montane,
associazioni, enti che qui in Valle organizzano un soggiorno e lo
offrono ai residenti. Alcune famiglie cominciano ad essere
interessate ad altre tipologie di soggiorno che non sono offerte
qui, e avrebbero desiderio di veder riconosciuto un contributo
della Regione anche per venire incontro alle loro esigenze.
Probabilmente questo tipo di informazione non giunge in modo
chiaro alle famiglie, quindi la prego di verificare come avviene
l'informazione rispetto a questa iniziativa per il 2005, in modo
che le famiglie sappiano che possono accedere anche a soggiorni
estivi non organizzati direttamente da enti, associazioni e
Comunità montane presenti in Valle.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK