Consiglio Regionale della Valle d'Aosta - Oggetto del Consiglio n. 1825 del 24 febbraio 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ISTRUZIONE PUBBLICA
Istituzioni scolastiche
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1825 del 24 febbraio 2016 - Resoconto
OGGETTO N. 1825/XIV - Interpellanza: "Mancato inserimento
della scuola dell'infanzia e dei corsi serali delle scuole
regionali nel rapporto di autovalutazione delle istituzioni
scolastiche".
Rosset (Presidente) -
Punto n. 30 dell'ordine del giorno.
Per l'illustrazione, chiede la parola il Consigliere Laurent
Viérin, ne ha la facoltà.
Viérin L. (UVP) -
Merci Monsieur le Président.
Parliamo di autovalutazione. Si è parlato tanto in questi ultimi
anni della questione dell'autovalutazione e da quest'anno
scolastico l'Amministrazione ha deciso di richiedere e si stanno
predisponendo le varie fasi per il rapporto di autovalutazione
delle singole istituzioni scolastiche. È un po' in controtendenza
con ciò che invece era stato fatto in precedenza nel passato
recente, nel senso che nella primavera del 2015 erano state
radunate le varie istituzioni scolastiche e si era detto - era il
mese di marzo dell'anno scorso - che la Valle d'Aosta non faceva
parte del sistema nazionale e che quindi non si sarebbe proceduto
come a livello nazionale, ma si sarebbe in qualche modo agito in
modo diverso. Basta andare sulla parte istituzionale del sito, sui
rapporti in chiaro e sono pubblicati i rapporti di chi invece a
livello nazionale ha aderito all'autovalutazione l'anno scorso, ma
questa fu una scelta dell'Amministrazione, però invece nel 2016
improvvisamente si è deciso di invece procedere
all'autovalutazione. Si mette quindi tutto in moto questo sistema e
di corsa giustamente, quando si decide, bisogna poi correre e
quest'autovalutazione che si ha da fare prevede delle varie fasi.
Noi pensiamo che si sia preso il copia e incolla del livello
nazionale, perché cosa succede? Sappiamo che abbiamo un sistema
scolastico diverso rispetto al livello nazionale, tant'è che nel
luglio del 2015, nel protocollo d'intesa che l'Amministrazione
regionale, lei, Assessore Rini, ha siglato con il Ministro,
nell'evidenziare la non applicazione della "Buona scuola", uno dei
motivi per cui noi non abbiamo applicato la "Buona scuola" che
avrebbe creato qualche confusione è che in Valle d'Aosta il
sistema, con particolare riferimento alla scuola dell'infanzia, è
un sistema diverso. Sappiamo che a livello nazionale la materna,
cioè la scuola dell'infanzia, praticamente non esiste così come noi
la conosciamo in Valle d'Aosta, sono quasi tutte scuole private,
cioè scuole paritarie, quindi non incluse in questo rapporto di
autovalutazione, perché praticamente non è previsto neanche nella
riforma della "Buona scuola", perché ci sarà poi la riforma a
parte. Rispetto al livello nazionale, cosa succede? Succede che
l'autovalutazione valdostana parimenti con il livello nazionale, ma
rimandata di un anno - noi avevamo intuito per adattarla alle
nostre esigenze - non prevede la scuola dell'infanzia. Si è preso
in pratica questo modello nazionale di autovalutazione e si è
applicato qui in Valle d'Aosta e quindi si è ricopiato. Non solo
non c'è la scuola dell'infanzia, ma non c'è neanche la parte del
serale. Tutti gli aggiornamenti e i rapporti, tutto ciò che è fatto
da personale del Ministero è stato fatto appunto omologandolo al
sistema nazionale.
Assessore, visto che abbiamo preso un anno, ad un certo punto,
secondo noi, sarebbe stato importante non ricopiare pari pari il
rapporto nazionale, ma aggiungere la parte di valutazione inerente
alla specialità della scuola valdostana. Parliamo spesso di
adaptation
, tante volte ci si spende dicendo che abbiamo una
scuola diversa, oggi che stiamo parlando di riforma della "Buona
scuola", entro giugno sarà fatto il lavoro, ma questa parte non
sarà ricompresa. Noi quindi abbiamo voluto centrare la nostra
interpellanza su quest'argomento per chiedere a quali motivi sia da
imputare questo slittamento, di un anno a questo punto, perché non
capiamo questo slittamento, ricopiando il sistema nazionale si
poteva fare anche l'anno precedente e il sistema di autovalutazione
valdostano sarebbe stato ricompreso nei rapporti pubblicati già
quest'anno.
La seconda domanda è: "per quali ragioni si sia deciso di non
prendere in considerazione la scuola dell'infanzia - noi avevamo
intuito che questo anno che si è deciso di prendere fosse per gli
adattamenti - e i corsi serali delle scuole regionali..." e non si
sia in pratica adattato realmente al modello scolastico valdostano
questo sistema di autovalutazione.
La terza è una domanda un po' provocatoria, nel senso che, visto
che si parla di "Buona scuola", noi abbiamo un'altra iniziativa che
avrà occasione di sollevare l'argomento, se la scelta effettuata di
adattare i modelli nazionali non sia un lavoro in controtendenza
con quella che è invece la nomina del gruppo di lavoro, che deve
adattare le esigenze valdostane alla non applicazione o ad
un'applicazione futura della riforma della "Buona scuola": diciamo
questo perché l'autovalutazione è qualcosa che magari può sfuggire
ai più, chi non è addetto ai lavori. Nel mondo della scuola c'è
molta sensibilità e sicuramente chi oggi opera all'interno della
scuola dell'infanzia, ma anche chi si occupa dei corsi serali ha
visto questa mancanza di possibilità di vedere nella valutazione
anche questa parte importante un po' come una mancanza di
considerazione della stessa, d'altro canto non capiamo che
autovalutazione può essere se è un'autovalutazione parziale.
L'autovalutazione e il sistema di valutazione sono molto
importanti nel sistema scolastico per poter crescere, per capire
dove siamo carenti, dove si può migliorare e come intervenire. È
chiaro che più il rapporto di valutazione è completo più si hanno
elementi sui quali poi intervenire nel futuro per cercare di far
crescere tutti assieme questo sistema di scuola valdostano che
negli anni, nei decenni è stato costruito. Grazie.
Presidente -
Per la risposta, ha chiesto la parola
l'Assessore Rini, ne ha facoltà.
Rini (UV) -
Grazie Presidente.
Grazie collega Viérin, perché ci permette di trattare in
quest'aula un tema importante, di fare anche chiarezza su qualche
passaggio, che peraltro lei ha anche in maniera molto precisa e
puntuale riassunto.
Vengo molto brevemente innanzitutto alle risposte, poi mi
riservo di fare alcune considerazioni di tipo più politico alla
fine. Innanzitutto venendo allo slittamento di un anno, questo
slittamento proprio nella realizzazione dell'autovalutazione delle
istituzioni scolastiche è dovuto meramente al fatto che tale
processo si realizza su una piattaforma interamente
on line
che fornisce questi dati statistici alimentati dal sistema di
gestione regionale. Siccome negli anni passati, in quelli
precedenti non si è richiesto l'inserimento dell'anagrafe degli
studenti e dei dati relativi ai docenti valdostani proprio nel
sistema gestionale nazionale e neanche si è arrivati a forme di
dialogo tra questi sistemi, si è dovuto necessariamente costruire
un sistema
ex novo
, una piattaforma regionale completamente
separata da quella ministeriale. Pur nella diversità dei sistemi
gestionali, però si è voluto, laddove fosse possibile, riproporre
gli stessi indicatori del RAV (il rapporto di autovalutazione
nazionale) per consentire proprio il confronto dei risultati delle
nostre scuole valdostane con quelle del restante territorio
nazionale. Qualora avessimo cambiato in maniera troppo
significativa i modelli anche di inserimento, avremmo creato poi un
sistema nel quale il confronto dei dati sarebbe divenuto poi
improponibile, anche perché la comparazione, come noto, è un
ingrediente proprio fondamentale e necessario per una buona ed
efficace valutazione.
Venendo al secondo quesito relativo alla mancata considerazione
della scuola dell'infanzia e dei corsi serali, la scelta proprio di
non inserire nel RAV regionale la scuola dell'infanzia, come ha
ricordato lei, è in linea con le decisioni ministeriali, che
nascono da una
ratio
, da una ragione ben precisa: quella di
preservare tale istituzione da improbabili esercizi valutativi, che
ne snaturerebbero in qualche modo profondamente le sue
caratteristiche peculiari. D'altra parte gli stessi organismi
internazionali, quali l'OCSE, tendono ad inserire tale istituzione
nei processi valutativi di sistema al solo fine di correlare gli
esiti degli allievi nei successivi gradi di istruzione con i tassi
di frequenza della scuola dell'infanzia, poiché in Valle d'Aosta
tale frequenza è generalizzata - fortunatamente aggiungerei -, una
simile operazione risulterebbe quindi del tutto inutile, poiché è
proprio la ragione che sta alla base della valutazione che è
differente a seconda del grado di scuola diverso. Cionondimeno il
RAV regionale consente l'individuazione autonoma da parte delle
scuole di singoli indicatori - oltre agli indicatori
standard
, quindi possono essere previsti degli indicatori
ad hoc
a seconda delle circostanze, oltre a quelli definiti
a livello centrale -, le istituzioni quindi che lo ritenessero
utile ai propri fini valutativi sono nelle condizioni di realizzare
l'autovalutazione comprendendo anche la scuola dell'infanzia, così
anche come quelle istituzioni che hanno al loro interno anche dei
corsi serali possono inserire gli stessi all'interno del proprio
RAV.
Infine, per quanto riguarda la terza risposta, il rapporto di
autovalutazione regionale ha trovato un adattamento al particolare
ordinamento valdostano in quanto ha previsto ambiti di indagine
specifici settoriali, fra i quali, per esempio, si possono citare
la progettazione curriculare B (plurilingue), gli esiti degli
alunni comprensivi anche dei debiti formativi delle discipline
linguistiche costituenti il
curriculum
.
In conclusione, io ho ascoltato con molta attenzione le sue
suggestioni, al di là della previsione che le ricordavo - quindi il
fatto che ogni singola istituzione possa o meno inserire
l'autovalutazione anche per la scuola dell'infanzia, che credo
possa essere da stimolo per questo segmento, per questo settore
della scuola, che, grazie al lavoro fatto negli anni, è un fiore
all'occhiello su tutto il territorio nazionale -, penso che
possiamo in maniera molto serena migliorare anche questo sistema
che quest'anno parte, tutti insieme possiamo farlo e se ci sono
degli elementi migliorativi, essi saranno bene accolti. Così come
io ho fatto qualche esempio di
atout
in più che abbiamo
voluto dare al sistema di autovalutazione valdostano, se nel corso
di quest'anno emergeranno elementi nuovi che possono essere
inseriti all'interno di questo percorso, credo che non ci sia
assolutamente nessuna volontà di non inserirli e quindi di non
rendere, da una parte, più efficace e, dall'altra, efficiente
questo sistema, che ha l'unico scopo e l'unico obiettivo proprio di
essere a servizio della scuola valdostana per tutti insieme
riuscire a migliorarla.
Presidente -
Grazie Assessore. Per la replica, chiede la
parola il Consigliere Laurent Viérin, ne ha facoltà.
Viérin L. (UVP) -
Dobbiamo fare i complimenti
all'Assessore per come si è arrampicata sui vetri per cercare di
rispondere cercando di difendere l'indifendibile. Non è niente di
grave, nel senso che noi cercheremo di dare una nostra
interpretazione. Abbiamo perso un anno, perché se nel 2015 è stato
comunicato alle scuole che noi non facevamo parte del rapporto
nazionale e oggi lei ci dice, o comunque i tecnici ci dicono che
invece noi rientriamo nei parametri nazionali e prendiamo pari pari
la parte nazionale di autovalutazione, questo si poteva fare un
anno fa adducendo le stesse motivazioni che lei oggi viene a dirci,
cioè "per essere paragonabili alle altre Regioni d'Italia, dobbiamo
mettere gli stessi parametri". Il sistema di autovalutazione - e
quello internazionale ci paragona anche a tutto il resto d'Europa -
non è solo un raggiungimento, una ricerca dell'eccellenza
paragonata alle altre Regioni, ma è la ricerca di un'eccellenza di
autovalutazione per capire dove si può migliorare per un sistema
scolastico che è diverso, altrimenti rinunciamo ad una specialità
linguistica, che è una specialità sulla scuola dell'infanzia, che è
una specialità che anche altri sistemi scolastici, come il
Südtirol, hanno.
Secondo noi, abbiamo aspettato un anno e poi abbiamo fatto
uguale, allora si poteva fare un anno fa. Di due cose l'una, noi
crediamo invece che si sia non solo perso un anno, ma l'anno dopo
si sia applicato quello che non si doveva fare, cioè
un'autovalutazione uguale al sistema nazionale. Ricordo che è vero
che le singole istituzioni scolastiche possono anche inserire
l'infanzia, ma può essere inserito solo nelle note...non è
assolutamente così. Il sistema di autovalutazione è coordinato a
livello ministeriale e a livello regionale esiste una struttura,
abbiamo messo delle persone, un ispettore, ci sono delle persone
che lavorano su questo e, secondo noi, doveva essere fatto in modo
diverso. Noi quindi, al di là delle considerazioni politiche,
vediamo anche che, da un punto di vista dei contenuti, sarà un
rapporto falsato rispetto alla situazione reale valdostana, quindi
dire che se noi non abbiamo gli stessi parametri a livello
nazionale, non possiamo essere paragonabili agli altri, ha una
relativa valenza. Noi invece riteniamo che sia un rapporto falsato,
nel senso che è mancante di una certa parte scolastica
importantissima. Citiamo spesso qui Maria Ida Viglino, abbiamo
anche intitolato una parte del Palazzo regionale ad una figura
importantissima che ha creduto nella scuola dell'infanzia, abbiamo
un modello di scuola dell'infanzia unico: ecco perché noi ci
eravamo così agitati circa il ritenere di non applicare la "Buona
scuola" qui in Valle d'Aosta e di non rientrare nella riforma 0-6
anni, che crediamo questa sia una prerogativa della scuola
valdostana.
Crediamo che non sia nulla di irrimediabile, la prendiamo come
un'apertura che ci gratifica, sicuramente noi chiediamo maggiore
attenzione a monte oggi in una scuola che ha visto comunque delle
parti sacrificate: pensiamo, per esempio, ad una parte di
investimenti sui programmi bilingue e plurilingue, come altre parti
che devono vedere assolutamente la specialità della scuola
valdostana riconosciuta. Noi quindi vogliamo semplicemente, al di
là del rilevare che avremmo potuto fare questa valutazione in modo
diverso, anche con un anno di ritardo perché ci stava, ma
adattandola alla peculiarità valdostana, che ci sia maggiore
attenzione anche e soprattutto su quel lavoro di approfondimento e
di studio che è quello che meno si vede nel sistema scolastico, ma
che è il più importante per ottenere risultati per il futuro.
Noi crediamo che bisogna essere sempre autonomisti e che quindi
l'aver ricopiato il sistema di autovalutazione nazionale,
soprattutto in ambito scolastico, non sia un sintomo di spirito
autonomista, occorre riconoscere che effettivamente abbiamo una
scuola diversa e quindi anche e soprattutto nel sistema di
valutazione scolastico noi dobbiamo essere diversi nei parametri
che valutano i nostri insegnanti e i contenuti della nostra scuola.
La invitiamo quindi, come lei ci ha peraltro assicurato, a vigilare
affinché in futuro ci sia un rapporto di autovalutazione coordinato
a livello regionale che non demandi alle singole istituzioni
scolastiche: "ma aggiungi un pezzo se pensi che la scuola
dell'infanzia sia utile" o "aggiungi il serale se ce l'hai", ma che
ci siano tutti i crismi, tutti i parametri nell'autovalutazione del
sistema scolastico valdostano che tengano conto delle peculiarità
della nostra scuola,
de l'acquis
che tutti assieme nei
decenni abbiamo cercato di costruire per i nostri ragazzi e per i
giovani che preparano il futuro di questa comunità. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK