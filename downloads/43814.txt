Consiglio Regionale della Valle d'Aosta - Oggetto del Consiglio n. 983 del 3 novembre 2021 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Protezione civile
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 983 del 3 novembre 2021 - Resoconto
OGGETTO N. 983/XVI - Interpellanza: "Estensione degli inviti
alla cerimonia di ringraziamento rivolta al personale e ai
volontari della Protezione Civile".
Bertin (Presidente) -
Punto n. 33 all'ordine del giorno.
Per l'illustrazione il consigliere Ganis.
Ganis (LEGA VDA) -
Questa interpellanza nasce da alcune
segnalazioni giunte da parte di volontari che, durante l'emergenza
sanitaria causata da Covid-19, hanno prestato numerosi servizi per
il bene della comunità, ma che si sono visti esclusi dalla
partecipazione alla cerimonia di ringraziamento svoltasi l'8
ottobre a Valpelline. La cerimonia era rivolta al personale e ai
volontari della protezione civile per l'attività svolta durante
l'emergenza sanitaria, nella quale sono stati consegnati attestati
e riconoscimenti ai volontari e alle organizzazioni impegnate.
Vorrei ricordare che, in una notizia apparsa sull'ANSA, il
Presidente della Regione, giustamente, elogiava i volontari
ricordando loro di essere stati un tassello importante per il
contenimento della pandemia. Peccato che la cerimonia organizzata
dalla Regione, nello specifico dalla Presidenza della Regione e dal
capo dipartimento della protezione civile della Valle d'Aosta, sia
stata limitata solo al personale delle organizzazioni convenzionate
e attivate dalla CUS, che è la centrale unica del soccorso,
escludendo però una parte di volontari che sono stati attivati
anche da altri enti, strutture e Comuni e che hanno collaborato
intensamente nel momento del bisogno.
Bisogna riconoscere che tutto il sistema di protezione civile
regionale e le istituzioni sono riuscite ad assolvere un compito
delicato quanto pericoloso per l'incolumità del personale, ma è
altrettanto vero che tutti i volontari hanno dato la loro piena e
totale disponibilità. Va ricordato l'importanza del volontariato
come un valore aggiunto, una ricchezza utile e indispensabile per
il particolare ruolo che riveste nel proprio territorio e tessuto
sociale. Vorrei soltanto ricordare che sono oltre 700 i volontari
del soccorso che ogni giorno prestano la loro attività a favore dei
residenti, diventando così delle vere sentinelle nell'ambito
sociale, mantenendo vivo il legame tra territorio e cittadino.
In merito a queste considerazioni interpelliamo il Governo
regionale per conoscere se l'invito alla cerimonia sia stato esteso
a tutto il personale e ai volontari che, a diverso titolo, abbiano
collaborato e che tutt'oggi collaborano con all'emergenza
pandemica. In caso negativo, per quale motivo si sia scelto di
riservare il summenzionato evento soltanto a poche
organizzazioni.
Presidente -
Per la risposta il Presidente della Regione,
ne ha facoltà.
Lavevaz (UV) -
Credo che questa interpellanza permetta
anche di far chiarezza rispetto a questo evento che si è tenuto l'8
ottobre. Per quanto mi riguarda rinnovo anche in questa occasione,
come ho fatto in quella sede, un ringraziamento a tutte le
organizzazioni di protezione civile, a tutti volontari nel senso
più ampio del termine, che in qualsiasi modo si siano impegnati
nell'ambito dell'emergenza Covid. Però riguardo a quella cerimonia
in particolare, va sottolineato che l'organizzazione è stata
portata avanti dalle organizzazioni - scusate il gioco di parole -
di volontariato e di protezione civile che hanno organizzato
direttamente l'evento; non è la Presidenza o la protezione civile
ad avere organizzato l'evento in sé. Tant'è che si sono anche - e
parlo dei volontari - premurati addirittura di trovare degli
sponsor che hanno contribuito in maniera importante e direi
sostanziale, ad esempio per il pranzo, eccetera. Quindi, è un
evento che è stato organizzato effettivamente dalle organizzazioni
che in qualche modo hanno un collegamento, come giustamente ha
detto lei, con le attività di protezione civile.
Nello specifico era rivolta a tutti i volontari delle
associazioni che sono iscritte al registro territoriale del
volontariato di protezione civile, che ha una direttiva specifica,
eccetera, perciò a tutti quelli che sono stati attivati dalla sala
operativa regionale durante l'emergenza pandemica Covid e che,
quindi, hanno anche un tracciamento reale rispetto alle attività
svolte. In totale sono stati attivati e gestiti 787 volontari
appartenenti: 252 alle associazioni iscritte al registro e
convenzionate con la struttura regionale, 388 alle associazioni
iscritte al registro, ma non convenzionate, 147 al corpo valdostano
dei vigili del fuoco volontari.
Sono state coinvolte, per inoltrare l'invito ai loro aderenti,
tutte le organizzazioni iscritte all'elenco territoriale. Quelle
convenzionate con l'Amministrazione regionale che sono dieci:
l'Associazione nazionale alpini sezione valdostana, l'Associazione
nazionale carabinieri in congedo nucleo di protezione civile, il
Gruppo sommozzatori Valle d'Aosta, Les copains du secours di La
Thuile, l'associazione Psicologi per i popoli e l'emergenza Valle
d'Aosta, l'Unità soccorso e ricerca di Courmayeur, il Valle d'Aosta
Motorsport, i volontari del soccorso di Valpelline. Quelle iscritte
all'elenco, ma non convenzionate con l'Amministrazione regionale:
il coordinamento regionale delle associazioni di volontariato di
protezione civile, al quale erano iscritti i volontari reclutati
dalle Unités des Communes per il supporto alle micro, la Croce
rossa Italiana, il gruppo comunale di protezione civile di Verrès e
i volontari del soccorso di Châtillon-Saint-Vincent. Per quanto
riguarda i volontari reclutati dalle Unités e iscritti al
coordinamento, l'invito è stato inviato ai referenti delle stesse
Unités perché lo inoltrassero ai volontari. Non sono, invece, stati
coinvolti i vigili del fuoco volontari, in quanto l'assemblea del
corpo si è svolta la settimana prima e gli attestati e i
riconoscimenti sono stati consegnati loro in quella sede, anche
ovviamente per questioni di spazio. Alla cerimonia hanno aderito
dieci organizzazioni su dodici coinvolte, dato che Les copains du
secours di La Thuile e i volontari di soccorso di Châtillon e
Saint-Vincent hanno comunicato di non poter partecipare per altri
impegni.
Presidente -
Per la replica il consigliere Ganis.
Ganis (LEGA VDA) -
Sicuramente, come ha detto lei, è un
evento che è stato organizzato dalle varie organizzazioni, però
patrocinato dalla Presidenza del Consiglio. Lei mi ha detto delle
cose che già comunque sapevo. Quello che vorrei dire è che, al di
là delle questioni tecniche e organizzative, personalmente ritengo
che ci sia stata un po' una caduta di stile nel non ringraziare
tutte, ma proprio tutte, le organizzazioni del volontariato che
hanno dedicato tempo ed energia nel contrastare l'emergenza
pandemica.
Io vorrei dire due cose. Forse andrebbe rivisto a livello
organizzativo e logistico, mettendo a confronto tutte le parti in
gioco che si mettono al servizio della comunità. Forse il fatto di
avere varie organizzazioni di riferimento e ulteriori associazioni
di volontariato convenzionate e non, questo non facilita
sicuramente il quieto vivere, perché il volontariato di qualunque
genere e tipo è una risorsa e come tale va tutto valorizzato.
Va ricordato che durante la pandemia il personale del
volontariato ha svolto una miriade di attività e di servizi legati
al presidio di ospedali, Questura, istituti scolastici, il presidio
dei centri vaccinali, il supporto al
drive-in
, il trasporto
di terapie presso i domicili di pazienti Covid, il supporto
dell'amministrazione comunale di Saint-Denis nel periodo di
attuazione della zona rossa e di molti altri servizi. Questo a
dimostrazione che il volontariato, da qualsiasi parte arrivi, ha
contribuito alla gestione dell'emergenza in maniera professionale e
competente, garantendo insieme a tutto il personale effettivo il
superamento dell'emergenza. Non ci resta che augurarci che in
futuro tutto il volontariato possa partecipare a un'unica cerimonia
di ringraziamento, finalizzata a valorizzare il contributo immenso
e incalcolabile che ogni giorno con dedizione il volontariato ci
garantisce.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK