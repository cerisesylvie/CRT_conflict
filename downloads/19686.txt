Consiglio Regionale della Valle d'Aosta - Oggetto del Consiglio n. 2844 del 7 novembre 2002 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Classificazione
AMBIENTE
TRASPORTI E VIABILITÀ
Trasporti
Precedente
Successivo
Resoconto integrale del dibattito dell'aula
Oggetto del Consiglio n. 2844 del 7 novembre 2002 - Resoconto
OGGETTO N. 2844/XI Impegno a destinare adeguate risorse
finanziarie per la riconversione del parco automezzi pubblici della
Regione. (Approvazione di mozione)
Mozione Osservato che negli ultimi anni, parallelamente
all'aggravarsi dei problemi di inquinamento atmosferico, è
cresciuta la consapevolezza della necessità di intervenire ove
possibile per eliminare e/o ridurre le emissioni inquinanti;
Ritenuto che, nel settore del trasporto pubblico su gomma,
significativi passi in avanti si possono ottenere riconvertendo il
cosiddetto parco autobus, in modo da sostituire i mezzi a gasolio
con veicoli elettrici (idonei in situazioni particolari) e con
autobus a metano (efficaci in ogni situazione);
Preso atto favorevolmente che già operano sulle nostre
autolinee, in via sperimentale, tre autobus "ibridi"
elettrico/diesel;
Preso atto altresì che gli Amministratori locali hanno mostrato
interesse per una più ampia riconversione, in senso ecologico, dei
mezzi di trasporto pubblico, utilizzati nella città di Aosta e nei
comuni limitrofi;
Ricordato che la legge regionale n. 11/1991 prevede idonei
interventi finanziari per incentivare le Amministrazioni pubbliche
a dotarsi di automezzi non inquinanti;
Ritenuto che tale legge vada adeguatamente rifinanziata nei
prossimi anni, a partire dal prossimo esercizio finanziario;
Il Consiglio regionale
Ritenendo opportuna una trasformazione del sistema di
autotrasporto pubblico, attraverso la progressiva sostituzione dei
mezzi a gasolio con autobus a metano (e/o elettrici);
Impegna
la Giunta regionale, in previsione della presentazione del
Bilancio 2003 e di quello triennale, a destinare adeguate risorse
finanziarie, per i progetti di riconversione del parco autobus
della nostra Regione, sia per quanto riguarda la dotazione degli
automezzi, sia per la realizzazione delle relative infrastrutture
per l'approvvigionamento del combustibile.
F.to: Curtaz - Squarzino Secondina - Beneforti
Président
La parole au Conseiller Curtaz.
Curtaz (PVA-cU)
Il nostro gruppo ha ritenuto opportuno
proporre all'attenzione del Consiglio questa mozione, che riguarda
gli interventi chiesti all'ente pubblico in collaborazione con le
società private concessionarie delle linee di autobus della nostra
regione, affinché ci sia uno sforzo congiunto di riconversione dei
mezzi - oggi prevalentemente a gasolio, seppure con qualche
iniziativa sperimentale interessante - soprattutto per quanto
riguarda i cosiddetti "mezzi ibridi" che possono funzionare
alternativamente, a gasolio o a trazione elettrica.
Crediamo che questa sperimentazione possa essere ampliata, viste
le caratteristiche della nostra regione, non tanto per quanto
riguarda gli autobus elettrici: abbiamo visto che gli autobus
elettrici possono dare - questa è l'esperienza anche degli esperti
del settore - buoni risultati per quanto riguarda situazioni
particolari, penso in riferimento alla nostra regione, alla
situazione di Chamois, oppure per percorsi molto brevi. Perché il
problema dei bus elettrici non è tanto del mezzo in sé che
funziona, ma è quello delle ricariche delle batterie che hanno
delle autonomie molto limitate, e quindi i tragitti non possono che
essere brevi.
Noi crediamo invece che nella nostra regione ci sia la
possibilità di sviluppo di un mezzo meno inquinante rispetto a
quello a gasolio; in particolare, riteniamo che una riconversione
dei mezzi con il combustibile a metano porterebbe a dei risultati
significativi, sia per quanto riguarda i livelli di inquinamento,
anche se non sono tantissimi i mezzi pubblici che transitano, e poi
potrebbe dare un'accelerazione ad una fase di rinnovo anche del
parco macchine privato. Ricordo che già in passato abbiamo avuto
occasione di discutere con l'Assessore Ferraris della difficoltà in
Valle di avere dei distributori di metano e di GPL, cosa che
disincentiva enormemente, per quanto riguarda i singoli utenti e
anche i singoli automobilisti, l'acquisto e l'uso di automobili che
funzionino a metano o a GPL. Noi crediamo quindi che, se l'ente
pubblico si fa promotore attraverso leggi di settore che già ci
sono, per arrivare in maniera progressiva ad una sostituzione del
vecchio parco macchine a gasolio con un nuovo parco macchine a
metano o GPL - gli esperti dicono che è meglio il metano e perché
inquina di meno e per una ragione scientifica che mi sono fatto
spiegare, ma che non vi riferirò per non annoiarvi e anche perché
rischierei di dire delle stupidaggini -, sarebbe un segnale
positivo che la nostra regione può dare, a cominciare dal parco
veicoli che opera nella città di Aosta e nella cintura di
Aosta.
Abbiamo presentato una mozione assai dettagliata sotto questo
profilo, anche con riferimento a delle normative specifiche. Ieri
abbiamo avuto un incontro informale con l'Assessore Lavoyer per
chiarire alcuni passaggi di carattere finanziario, cioè chiarire
che è più opportuno il riferimento ad altra normativa finanziaria,
piuttosto che a quella che invocavamo noi, e abbiamo deciso di
riformulare un nuovo testo di mozione, che tenga conto dei
chiarimenti che sono stati fatti e dell'esigenza, dal punto di
vista della Giunta, di avere le mani un po' più libere, perché la
nostra mozione era molto specifica nell'indicare un percorso già in
riferimento al bilancio del 2003 e ai prossimi bilanci mentre, dal
punto di vista della Giunta, c'è necessità di avere una maggiore
elasticità nel gestire la cosa. Mi sembra che il punto di accordo
sia condivisibile, perché a noi interessa soprattutto l'impegno
politico a procedere in questo senso. È chiaro che poi
verificheremo se, all'impegno politico che viene preso oggi,
seguiranno dei provvedimenti concreti, perché siamo interessati ad
uno sbocco concreto di questa nostra iniziativa. Ritengo positivo
che su un tema di questo genere ci sia una sostanziale convergenza
fra il nostro gruppo e la maggioranza, convergenza che spero si
ampli all'intero Consiglio.
Abbiamo già sottoscritto un nuovo testo di mozione con
l'Assessore Lavoyer, che è alla Presidenza; chiederei di
distribuirlo, in modo che anche i colleghi sappiano qual è il nuovo
contenuto della mozione medesima. Ovviamente ritiro il testo della
mozione precedente; il nostro gruppo fa proprio il testo derivante
da questo confronto positivo che c'è stato fra il nostro gruppo e
la Giunta regionale.
Si dà atto che dalle ore 10,38 presiede il Vicepresidente
Viérin Marco.
Presidente
Il Consiglio prende atto del ritiro del testo
della mozione e, nello stesso tempo, prende atto del nuovo testo
firmato dal Consigliere proponente e dall'Assessore Lavoyer.
È aperta la discussione generale.
La parola al Consigliere Borre.
Borre (UV)
È chiaro che condivido la filosofia di fondo
di questa mozione e, proprio per quanto ha detto il Consigliere
Curtaz, ritengo che alla stessa venga portata una modifica, perché
qui, dove si parla del settore con i mezzi a gasolio e con veicoli
elettrici… non vorrei che il Comune di
Saint-Pierre li rivendesse alla Regione per poi rivendere a qualche
altro comune i mezzi elettrici, e lo stesso comportamento lo adotti
il Comune di Aosta, che ha le "Panda" in garage e non riesce ad
utilizzarle per i motivi sopra esposti dal Consigliere Curtaz, in
una regione con una morfologia abbastanza accentuata, con un clima
invernale che ha posto in negativo l'esperienza dei veicoli
elettrici.
Questa mozione dovrebbe essere pertanto emendata nella parte
"veicoli elettrici", con "mezzi ibridi", cioè elettrico/diesel e,
per quanto riguarda il metano, quanto diceva il Consigliere Curtaz
non è cosa da poco, perché già il Comune di Aosta, quando proponeva
di metanizzare i mezzi, si è trovato di fronte al problema dei
distributori del metano. Interpellata a suo tempo la "Digrava",
oggi "Italgas", la stessa aveva detto, già allora, che
un'operazione del genere avrebbe avuto un costo di 7-800 milioni e
si sarebbe dovuto poi trovare un gestore per questo tipo di
servizio. Incentivare l'acquisto dei mezzi a metano è interessante,
ma bisogna anche mettere vicino il supporto, che è quello più
importante, del metano che deve essere utilizzato.
Chiederei quindi, se possibile, di togliere la parola "veicoli
elettrici", sostituendola con "ibrido/elettrico", come è già stato
fatto nel "preso atto", inserendo anche la verifica di un
intervento per portare con "Italgas" una stazione di servizio a
metano.
Presidente
La parola all'Assessore al turismo, sport,
commercio e trasporti, Lavoyer.
Lavoyer (SA)
Brevissimamente per sottolineare e
condividere quanto è stato già espresso dal Consigliere Curtaz,
nell'illustrazione della mozione originaria e nel nuovo testo, che
è stato sottoscritto e approvato dalla Giunta.
Riteniamo che la mozione, come impostata, salvaguardi "in toto"
la finalità politica dei proponenti, che condividiamo, però precisa
alcuni aspetti che danno anche una parziale risposta alle
preoccupazioni del Consigliere Borre. Infatti, abbiamo tolto dal
testo originario nelle premesse i riferimenti alla legge n. 11,
perché quanto diceva prima il Consigliere Borre sui mezzi elettrici
esula dallo spirito centrale di questa mozione, nel senso che la
legge n. 11 prevede finanziamenti da parte della Regione agli enti
locali che ne fanno richiesta per l'acquisizione di mezzi elettrici
a loro disponibilità. Lo spirito di questa mozione porta, nella
fase del rinnovo del parco autobus - che viene sostenuto dalla
Regione con la legge n. 15 o con finanziamenti statali, come è
avvenuto nel recente passato con una contribuzione pari al 75
percento - ad intraprendere un percorso che, per certi versi, è già
stato iniziato: andare verso mezzi meno inquinanti, tenuto conto
anche delle località dove questi mezzi vengono utilizzati: questo è
il motivo per cui si è fatto un particolare riferimento ad Aosta e
comuni limitrofi. Riteniamo che la mozione, così come è impostata,
dia la possibilità in modo serio di operare in questa
direzione.
Presidente
La parola al Consigliere Ottoz.
Ottoz (UV)
Sono sicuramente favorevole, come tutti, a
questa mozione, nella misura in cui la stessa vada nella direzione
di uno sforzo efficace per la riduzione dell'inquinamento nella
nostra regione. Credo, però, che sia necessaria una certa
precisazione nel momento in cui si parla di una mozione che
"impegna la Giunta" e, quindi, il bilancio.
Concordo pertanto con quanto ha precisato il Consigliere Borre,
nel senso che oggi esistono quattro tipi di veicoli che possiamo
considerare oggi meno inquinanti, in diversa misura: i veicoli
elettrici, i veicoli ibridi (motore a combustione interna e motore
elettrico), i veicoli a gas (metano o GPL), i veicoli a celle
combustibili. Non c'è dubbio che i semplici veicoli elettrici a
batteria siano l'ultimo punto di arrivo dell'utilizzo della
tecnologia elettrica a batteria, in quanto vuoi per il costo delle
batterie, vuoi per il peso delle batterie stesse, tutti questi
veicoli hanno enormi problemi di autonomia. I veicoli ibridi non
hanno questo problema, abbattono il 92 percento delle emissioni e
non hanno il problema dell'autonomia, in quanto è il motore a
gasolio che carica le batterie. Si utilizza il motore a gasolio per
la parte che permette l'esercizio in coppia massima, quindi al
minimo consumo, e il motore elettrico per lo spunto, in quanto i
motori elettrici hanno la coppia massima a zero giri, come è noto.
È indubbio che il metano sia non meno inquinante del GPL, ma più
favorevole nel ciclo globale degli idrocarburi in quanto, nella
tendenza mondiale alla cosiddetta "decarbonizzazione", non c'è da
trattare del petrolio greggio per produrre il GPL, ma si utilizza
direttamente gas naturale, quindi anche se "l'effetto serra"
diretto è sostanzialmente identico a quello del GPL, esiste un
minor costo energetico per la comunità, poiché si parte da una
materia che non richiede lavorazioni inquinanti, a sua volta, per
produrre il gas. È sicuro che andremo infine in futuro verso i
sistemi a celle combustibili, che sostituiranno completamente i
veicoli elettrici.
Ritengo quindi che nel dispositivo, là dove si parla di
"impegno" - il resto della mozione, come ha sottolineato
l'Assessore Lavoyer nel non fare più riferimento a certe leggi, va
bene -, là dove si dice "Ritenendo opportuna la trasformazione",
nella parte "elettrici" metterei invece "ibridi" e, se vogliamo,
lasciamo pure quelli elettrici poiché, oggi come oggi, a mio
avviso, i veicoli elettrici rappresentano una ben povera, - e
addirittura una non - soluzione come rapporto costi-benefici e
costo-inquinamento.
Presidente
La parola al Consigliere Curtaz.
Curtaz (PVA-cU)
Penso che, uditi gli interventi dei
Consiglieri Borre e Ottoz rispetto all'osservazione sulla validità,
peraltro già sperimentata e in fase sperimentale degli "ibridi",
non vi sia alcun problema ad accogliere questo loro suggerimento e
ad aggiungere fra le possibilità di riconversione anche quelli
"ibridi". Suggerirei di concordare un emendamento in cui si dica di
aggiungere agli autobus a metano anche quelli ibridi. Sarei
peraltro per conservare - semmai chiediamo un minuto di sospensione
- il riferimento agli "elettrici"; so che nella gran parte dei casi
non hanno dato risultati positivi, però, se pensiamo a Chamois,
risultati ne hanno dati, quindi non li escluderei in assoluto.
Saranno poi le amministrazioni e le società concessionarie a
valutare, anche alla luce delle esperienze, ormai piuttosto
consistenti, se è meglio un tipo di mezzo oppure un altro.
Colgo l'occasione per chiedere alla Presidenza e alla Segreteria
della Presidenza di correggere un errore formale nell'impegnativa,
dovuto alla velocità con cui abbiamo fatto le modifiche; forse in
italiano è più corretto, dal punto di vista linguistico, anziché
"con particolare riferimento per i mezzi di trasporto"
scrivere
"con particolare riferimento ai mezzi di
trasporto"
.
Presidente
La parola al Consigliere Ottoz.
Ottoz (UV)
Credo che si potrebbe cambiare la frase
"Il
Consiglio regionale ritenendo
opportuna…"
, eccetera, nel modo
seguente: "Ritenendo opportuna una trasformazione del sistema di
autotrasporto pubblico attraverso la progressiva sostituzione dei
mezzi a gasolio con autobus ibridi a metano ed elettrici, in
funzione della disponibilità di rifornimento e degli specifici
utilizzi…"
(proteste in assemblea)
… no? Facciamo una sospensione,
allora.
Presidente
Una breve sospensione per una formulazione
corretta.
Si dà atto che la seduta è sospesa dalle ore 10,55 alle ore
10,56.
Presidente
La parola all'Assessore al turismo, sport,
commercio e trasporti, Lavoyer.
Lavoyer (SA)
Solo per sottolineare le correzioni che sono
state apportate in accordo con i proponenti. Nella parte della
mozione in cui si dice:
"Ritenuto che, nel
settore…"
, eccetera,
"… in modo da sostituire i mezzi a
gasolio con veicoli elettrici…"
viene aggiunto:
"… in modo da
sostituire i mezzi a gasolio con veicoli ibridi ed elettrici"
;
nella parte in cui si dice:
"Il Consiglio regionale ritenendo
opportuna la trasformazione del sistema di autotrasporto pubblico
attraverso la progressiva sostituzione dei mezzi a gasolio con
autobus a metano, e/o elettrici"
viene aggiunto:
"… con autobus a metano, ibridi e/o
elettrici"
; infine, vi è la correzione invocata dal Consigliere
Curtaz nella parte impegnativa:
"…
con particolare riferimento ai mezzi di
trasporto…".
Presidente
Pongo in votazione il testo emendato
dall'Assessore Lavoyer, in accordo con i proponenti, che
recita:
Mozione Osservato che negli ultimi anni, parallelamente
all'aggravarsi dei problemi di inquinamento atmosferico, è
cresciuta la consapevolezza della necessità di intervenire ove
possibile per eliminare e/o ridurre le emissioni inquinanti;
Ritenuto che, nel settore del trasporto pubblico su gomma,
significativi passi in avanti si possono ottenere riconvertendo il
cosiddetto parco autobus, in modo da sostituire i mezzi a gasolio
con veicoli "ibridi" e elettrici (idonei in situazioni particolari)
e con autobus a metano (efficaci in ogni situazione);
Preso atto favorevolmente che già operano sulle nostre
autolinee, in via sperimentale, tre autobus "ibridi"
elettrico/diesel;
Preso atto altresì che gli Amministratori locali hanno mostrato
interesse per una più ampia riconversione, in senso ecologico, dei
mezzi di trasporto pubblico, utilizzati nella città di Aosta e nei
comuni limitrofi;
Il Consiglio regionale
Ritenendo opportuna una trasformazione del sistema di
autotrasporto pubblico, attraverso la progressiva sostituzione dei
mezzi a gasolio con autobus a metano, "ibridi" e/o elettrici;
Impegna
la Giunta regionale a destinare, nei capitoli di competenza,
adeguate risorse per continuare la riconversione in senso ecologico
del parco autobus della nostra Regione con particolare riferimento
ai mezzi di trasporto pubblico utilizzati nella città di Aosta e
nei comuni limitrofi.
Consiglieri presenti, votanti e favorevoli: 28
Il Consiglio approva all'unanimità.
Con questo si chiudono i lavori del Consiglio.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK