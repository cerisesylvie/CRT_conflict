Consiglio Regionale della Valle d'Aosta - Oggetto del Consiglio n. 729 del 3 luglio 2019 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 729 del 3 luglio 2019 - Resoconto
OGGETTO N. 729/XV - D.L. n. 31: "Disposizioni urgenti per
Casinò de la Vallée S.p.A.".
Rini (Presidente) -
Passiamo ora, al punto n. 78
all'ordine del giorno. Pour l'illustration la parole au collègue
Barocco.
Barocco (UV)
- Il disegno di legge presentato dalla
giunta regionale ha lo scopo di assicurare il buon esito della
procedura di concordato preventivo di Casinò de la Vallée S.p.A.,
garantendo al contempo la migliore tutela agli investimenti
effettuati nella società da parte della Regione per il tramite di
Finaosta S.p.A. Il piano di concordato preventivo, per come
predisposto dalla società, si basa infatti sull'assunto che il
credito di euro 48 milioni per il finanziamento del piano di
investimenti relativi alla ristrutturazione della casa da gioco e
del Grand Hotel Bilia di Saint-Vincent, vantata da Finaosta S.p.A.
nei confronti di Casinò, in quanto postergato, sarebbe stato
integralmente stralciato con l'omologazione della proposta
concordataria; tale prospettazione, oltre a essere stata ritenuta
di dubbia correttezza sul piano giuridico da parte del commissario
giudiziale, avrebbe comportato la definitiva rinuncia a
qualsivoglia possibilità di recupero dell'investimento effettuato.
Per converso, la soluzione tecnica proposta con il disegno di legge
prevede - a condizione, come ovvio, che il concordato sia omologato
- la conversione del credito in uno strumento finanziario
partecipativo che sarà sottoscritto da Finaosta S.p.A.,
intestataria del credito oggetto di conversione, in nome e per
conto di Regione. Tale operazione consentirà di concorrere al
rafforzamento patrimoniale della società, riportando in attivo la
consistenza del patrimonio netto, al pari di quanto sarebbe
avvenuto con la rinuncia pura e semplice del credito, garantendo
però il diritto di concorrere alla distribuzione degli utili che,
auspicabilmente, la società tornerà a produrre a seguito del
rigoroso percorso di ristrutturazione intrapreso e del sacrificio
già messo in atto dalle maestranze. In altri termini il disegno di
legge presentato consente da un lato di favorire la positiva
definizione della procedura concordataria, ripristinando
l'equilibrio patrimoniale della società sulla base di una soluzione
certa e scevra da incertezze e criticità sul piano legale mediante
esplicitazione, come richiesto dal commissario, della volontà del
socio sulle sorti del credito e, dall'altra, di salvaguardare il
patrimonio regionale, evitando di esporre lo stesso a inutili e
ingiustificati sacrifici e assicurando a Regione la possibilità di
rientrare dell'investimento effettuato. Come riportato anche nella
relazione illustrativa che accompagna il disegno di legge, il
ricorso allo strumento finanziario partecipativo rappresenta una
forma tecnica di supporto patrimoniale, espressamente prevista dal
codice civile, sia per i soci che per i terzi, l'utilizzo della
quale è sempre più diffuso nella prassi, in particolare nel quadro
di operazioni di ristrutturazione d'imprese in crisi temporanee
quale quella che oggi interessa il Casinò.
Presidente
- apriamo la discussione generale, ha chiesto
la parola il collega Aggravi.
Aggravi (LEGA VDA) -
Io vorrei chiedere, prima di
procedere al mio intervento, se posso far distribuire agli uscieri
delle copie di alcuni appunti che ho preparato tenendo conto che la
materia è molto tecnica e spesso ci sono stati anche delle
incomprensioni e quindi per favorire la discussione vorrei
distribuire queste copie.
Presidente
- Si autorizza la distribuzione delle
copie.
Aggravi (LEGA VDA) -
Per introdurre questo mio
intervento, facendo sintesi delle audizioni in seconda e in quarta
commissione e anche del dibattito che ne è conseguito sia coi
tecnici che con i rappresentanti politici, il Presidente in
particolare e l'assessore Testolin, io costruirò questo intervento
in sette momenti, sette domande a cui ho cercato di dare sette
risposte. È vero mi sono fatto le domande mi sono dato le risposte.
Chi viene da un ambiente di natura anglosassone sa che cosa sono le
FAQ, quindi non è una brutta cosa, sono una serie di domande che ci
si pone anche in maniera abituale e molto semplice in cui ho
cercato di convogliare tutta una serie di riflessioni, utili per
poter appunto prendere al meglio una decisione in merito e, come ho
già avuto occasione di dire in sede di commissione, lo spirito col
quale vado a intervenire è lo stesso col quale ho posto delle
domande e ho avuto appunto la discussione, come dicevo, coi
tecnici, con i rappresentanti politici in seno alle commissioni,
utile affinché ognuno di noi possa prendere una decisione in
maniera, secondo me, chiara e soprattutto tranquilla, ovvero ho
cercato di dare degli elementi in più, quei famosi elementi in più
che spesso- come nel caso di CVA, ma anche in altre situazioni - io
produco negli interventi cercando di dare degli elementi di
riflessione. Vado a dare lettura di queste sette domande/sette
risposte e laddove riterrò di fare delle precisazioni andrò anche a
puntualizzare degli aspetti.
Spesso si è detto: "Questa legge salverà il Casinò de la
Vallée?" No, questa legge non ha nulla a che vedere con la riuscita
della procedura di concordato in continuità il cui destino
dipenderà dall'esito del voto dei creditori, il 9 luglio prossimo,
e la definitiva omologazione da parte del tribunale, nel concreto
la salvezza del Casinò, dipenderà dal rispetto del piano di
concordato e della futura generazione di utili che permetteranno
all'azienda di far fronte alle spese e alla ripatrimonializzazione
che sarà necessaria; ovvero se ci sarà l'omologa, ovvero se ci sarà
il voto positivo dei creditori, l'azienda potrà continuare appunto
in continuità, rispettando, ovviamente, il piano concordatario.
"Questa legge salverà i 48 milioni e permetterà alla Regione di
recuperare il proprio credito?" Perdonatemi se in alcuni punti
sembrerà banale ma spesso la comunicazione deve essere concisa e
soprattutto semplice e ho cercato di renderla tale. Non è affatto
certo, occorre considerare infatti quanto contenuto nella bozza di
regolamento dello strumento finanziario partecipativo e in
particolare due aspetti: l'apporto viene effettuato senza diritto
di rimborso e contabilizzato in un'apposita riserva indisponibile
di patrimonio netto. Ho riportato alcuni riferimenti che aiuteranno
la lettura rispetto ai documenti che cito, la riserva non può
essere utilizzata al fine di coprire perdite derivanti dal bilancio
della società se non qualora ricorrano i presupposti per la
riduzione obbligatoria del capitale sociale e solo dopo l'integrale
utilizzo di tutte le altre riserve. Questi due punti sono riportati
in maniera uguale rispetto a quanto presente nell'allegato B del
ddl rappresentato dal collega Barocco. La natura stessa del credito
muta da finanziamento a voce di patrimonio, il patrimonio per
definizione non viene necessariamente rimborsato. Altra questione
riguardo l'assorbimento del patrimonio dovuto alle perdite
generate: come ben esposto nella relazione del commissario, si
genereranno delle perdite che dovranno essere necessariamente
coperte dal patrimonio, ora dai numeri esposti e ho riportato una
tabella che riporta i numeri esposti appunto nella relazione del
commissario, le perdite incideranno su tutte le voci di patrimonio,
come previsto anche dal regolamento del SFP intaccando però anche
il valore della riserva del SFP: questa passerà dagli originari 48
milioni a 34,5 con una perdita circa di 13,5 milioni. Ripeto io mi
baso, come spesso viene detto in quest'aula, sugli atti e
soprattutto sulle informazioni che oggi ci sono state date, anche
perché di numeri richiesti in commissione nello specifico non ne
ho. È bene considerare che, a seguito dell'omologa, si riattiverà
l'obbligo da codice civile che la società, oltre a detenere un
patrimonio netto positivo, dovrà avere un capitale che rispetti il
requisito dell'articolo 2446 che prevede la ricostituzione dello
stesso in caso di perdite pari ad oltre un terzo, come in questo
caso. Sottolineo: una cosa è il capitale, una cosa il patrimonio.
Il capitale è una delle voci del patrimonio, il patrimonio è la
sommatoria di tutte le voci di cui il capitale è parte. Alla luce
dei dati in possesso, di quanto emerso in sede di audizione dei
tecnici e della natura dello strumento finanziario partecipativo,
resta il dubbio circa la presenza di un capitale positivo alla luce
delle perdite che colpiscono il patrimonio.
Terza domanda. "Questa legge consentirà alla Cava di avere un
patrimonio positivo?" Nel complesso il patrimonio - ripeto alla
luce dei dati pubblicati e in possesso a seguito dell'omologa -
avrà un ammontare positivo, ma il suo capitale sarà azzerato.
Questo imporrà necessariamente un'operazione di ricapitalizzazione,
al fine di consentire il ripristino del terzo del capitale, appunto
ai sensi del codice civile.
"Qualcuno ha pronto un ulteriore ddl per aumentare il capitale
della Cava mantenendo invariato la riserva dei 48 milioni, che mai
verranno restituiti come se fosse un finanziamento? E se sì a
quanto ammonterebbe?" Il terzo del capitale a oggi è pari a circa
18,6 milioni che andrebbero apportarti nel patrimonio. Sono
elementi di riflessione ripeto sulla base dei dati in possesso.
"Questa soluzione è la sola perseguibile?" In sede di audizione
consiliare questa domanda è stata posta senza successo. A oggi il
credito di 48 milioni è iscritto nel bilancio di Finaosta tra
l'operatività con fondi di terzi, questo perché le risorse concesse
a suo tempo come finanziamento per il mezzo di Finaosta sono della
stessa Regione. Nella relazione del commissario si evidenzia
chiaramente che in caso di stralcio del credito di 48 milioni,
questi determineranno... non spariscono, non è che si
volatilizzano: ma determineranno un utile e andrà necessariamente
portato a patrimonio, a capitale, e che consentirà alla società di
avere un patrimonio finale in attivo rispettando, tra l'altro, i
dettami del codice civile, in termini di positività del capitale, è
l'articolo che citavo in precedenza.
"Perché quindi non si è valutato subito, in sede di assemblea
per l'approvazione del bilancio di esercizio al 31-12-2018 di
procedere alla trasformazione del credito in aumento di capitale
che al momento dell'omologa avrebbe già consentito di avere un
patrimonio complessivo e relativo capitale in terreno positivo?"
Ovvio che questa frase è stata scritta senza tener conto del voto
negativo espresso in sede di assemblea, ci torneremo al punto 11 e
11.01. Il relativo abbattimento del patrimonio per via delle
perdite sarebbe stato recuperato destinando i futuri utili a
capitale, così che l'apporto di 48 milioni nei prossimi anni
verrebbe recuperato a beneficio della società e del socio Regione.
Queste risorse portate a capitale non sono risorse perse se
l'azienda ovviamente funziona e se l'azienda produce utili, ovvero
può produrre ulteriore capitale, perché gli utili possono anche
essere destinati a capitale e non necessariamente munti e portati
ovviamente a spesa.
"Lo SFP è stato chiesto dal commissario?" Perché in parte anche
questa situazione è uscita. No. Né nella sua relazione, né in altro
documento ufficiale c'è stato chiesto, il commissario ha chiesto
due cose precise al socio entro la data dell'adunanza dei
creditori: approvare il bilancio di esercizio e pronunciarsi sul
destino dei 48 milioni, ovviamente ha chiesto una pronuncia sui 48
milioni, per un motivo molto semplice perché giustamente - c'è
anche una giurisprudenza ed è anche in parte riportato da uno dei
pareri allegati alla relazione - il socio potrebbe anche opporsi
alla postergazione e far iniziare una causa, come spesso succede.
Ricordiamoci che noi siamo in un caso dove, di fatto, il socio è
sostanzialmente unico perché la Regione è al 99,9% però è ovvio che
il diritto non riguarda soltanto questo caso, riguarda tutti i casi
e quindi necessariamente, per sgombrare il campo da qualsiasi
rischiosità di natura di contenzioso e soprattutto di pericolo che
avrebbe potuto esserci in caso appunto di una pronuncia diversa da
parte del socio, giustamente il commissario ricorda che è bene che
il socio si pronunci. Ovvio che l'assemblea del bilancio sarebbe
stata utile anche per fare delle pronunce. Certo che oggi con un
voto espresso negativo fare delle pronunce successive è molto più
complicato.
"SFP verrà emesso e sottoscritto a seguito dell'omologa del
concordato da parte del tribunale?" Ricordo che uno dei punti, se
non erro, finale dell'articolo 1 della proposta di legge, cita una
sospensiva in attesa dell'omologa. Lo stato dei fatti ci dice che
oggi la società non ha un bilancio approvato, infatti il presidente
in assemblea ha espresso voto contrario, non specificando alcuna
precisa motivazione con tutte le criticità del caso, ripeto ci
torneremo anche poi successivamente su un'altra iniziativa, e non è
quindi in possesso di una situazione economico-patrimoniale
consolidata. Questo è un dato di fatto. Secondo, è convocata,
l'abbiamo appreso dalle notizie di stampa, un'assemblea
straordinaria sul tema patrimonializzazione: senza un bilancio
approvato, mi chiedo che cosa si andrà a fare in quella sede!
"Come si può decidere e deliberare in merito alla questione,
senza avere un bilancio approvato che consente di avere i numeri di
partenza, cioè quella situazione consolidata economico-patrimoniale
anche ribadita e richiesta dal commissario per ogni valutazione e
scelta utile sul tema?" Cioè di fatto - direbbe il collega Chatrian
- noi oggi non abbiamo un atto dal quale partire.
"Questa legge" - e questa è l'ultima domanda, ma non è in ordine
di minorità rispetto alle altre - "migliora o peggiora la
situazione di quel consigliere al quale la Corte dei Conti ha
interrotto il giudizio in I° grado?" La risposta è tecnica e non
entro in nessun merito di natura politica, è un dato di fatto e ci
tengo anche nei confronti personali di tutte le persone purtroppo
coinvolte da questa situazione. Questi 48 milioni furono concessi
tramite l'adozione di delibere di giunta che non passarono al
vaglio del Consiglio regionale, non sono leggi. Oggi il ddl 31,
cerca di porre tale scelta all'interno del perimetro di una legge,
di grado superiore quindi alle delibere di Giunta, di cui
annullerebbe l'effetto trasformando il finanziamento concesso via
delibera di Giunta in un rapporto di patrimonio definito per legge.
Ripeto, ho semplicemente citato un dato di fatto.
Nel rappresentare queste sette domande, a cui potevano essere
date delle risposte più complete e più dettagliate, ho preferito
evitare di essere, a volte magari, enigmatico e non preciso e spero
di aver dato degli elementi utili di valutazione a quest'Aula, a
ogni singolo consigliere, e soprattutto magari che abbia acceso
qualche dubbio funzionale a una maggiore analisi e un maggior
dettaglio della situazione prima di prendere delle scelte, perché
spesso e volentieri, come ho già detto, vedere i numeri e valutare
la situazione non è banale.
Mi spiace che su questi temi, come già ho detto in sede di
commissione, troppo spesso si parli più di questioni o di cavilli
di natura giuridica rispetto ai principi contabili e ai dettami
della contabilità, non lo dico perché sono un misero laureato in
economia, ma perché credo che ognuno debba parlare per quello che è
più attinente alla sua sfera di appartenenza e, citando il
Presidente Fosson, che spesso afferma, giustamente, che un medico
di paese può risolvere problemi che spesso anche grandi luminari di
città non riescono a risolvere tengo a dire che anche un piccolo
economista di montagna forse può dare delle indicazioni utili a chi
deve prendere decisioni molto importanti.
Farcoz (Président)
- D'autres? Nous sommes en discussion
générale. S'il n'y a pas d'interventions nous procédons avec les
répliques, la parole au collègue Marquis en discussion
générale.
Marquis (SA) -
Abbiamo ascoltato la lezione del collega
Aggravi su questo argomento, un argomento importante su cui siamo
chiamati a prendere delle decisioni. Proverò - in modo molto più
semplice e meno tecnico, perché qui si fa politica - a cercare di
ricostruire come stanno le cose perché è quello l'ambito delle
nostre competenze, il tecnico lo lasciamo fare giustamente ai
tecnici, a chi ha il dovere di valutare i problemi di natura
amministrativa, a noi spetta dare le linee d'indirizzo
politico.
Questo disegno di legge nasce per convertire il credito che è
stato definito postergato nella procedura di concordato da parte
del progetto che è stato presentato, che è stato avviato con
decreto del 27 marzo 2019, sostanzialmente è la conversione di
tutti i crediti residui di Finaosta in apporto patrimoniale. Ma
perché c'è la necessità di predisporre questo strumento, questo
disegno di legge? Perché, in modo molto semplice, nella procedura
di concordato che è stato presentato, il credito è stato definito
postergato, così come previsto dalla legge, ma assieme alla
postergazione i pareri legali acquisiti dall'amministratore unico
hanno definito anche che con l'effetto della postergazione ci
sarebbe stata anche l'esdebitazione nei confronti del creditore.
Questo sta a significare che ci sarebbe stata una falcidazione
automatica del credito, ovvero una cancellazione completa, e questo
è stato scritto su un paio di pareri che sono stati acquisiti per i
quali, per produrli, sono stati spesi dei soldi. La Regione ha
ritenuto, come Finaosta, che questa interpretazione fosse dubbiosa.
Ma non solo la Regione e Finaosta, il commissario giudiziale della
procedura concordataria - nell'ambito della relazione che è stata
depositata ai sensi dell'articolo 172 del Regio Decreto 267 del
1942 che disciplina la procedura - ha detto testuali parole: "il
parere espresso dalla società non può essere condiviso nella parte
in cui esclude con certezza il rischio che il credito di Finaosta
non debba ritenersi esdebitato". Sostanzialmente fa un passaggio
che recita: "il credito non si può ritenere cancellato; se non si
può ritenere cancellato - dice - perché non condivido la posizione
presentata dall'amministratore unico - dice - chiedo all'azionista,
alla Regione, cosa ne vuole fare di questo credito, se il credito
lo ritiene cancellato".
Gli uffici, il governo hanno presentato a questo punto un
disegno di legge per definire la fine che devono fare questi soldi.
Questo disegno di legge prevede, sostanzialmente sulla base di un
articolo del codice civile 2436 ultimo comma, di creare uno
strumento finanziario partecipativo che è utilizzato, come è stato
detto prima dal relatore nella relazione, nelle operazioni di
ristrutturazione aziendale, quindi non è uno strumento che è stato
appositamente previsto per questo tipo di procedura, ma è stato
ritenuto che questo fosse lo strumento adeguato per risolvere
questo tipo di problematica. Gli apporti dello strumento
finanziario partecipativo non sono imputabili a capitale ma sono
inseriti in un'apposita riserva del patrimonio netto della società;
quindi viene sottoscritto mediante l'apporto di tutti i crediti
residui, chiaramente previa modifica dello statuto, l'approvazione
del regolamento, di come viene disciplinato questo strumento che è
previsto nel disegno di legge e fa parte integrante dello statuto
sociale. Cosa permetterà questo strumento? Di partecipare in modo
paritario rispetto alle azioni ordinarie della proprietà. A cosa
fare? A partecipare, una volta che è terminata la procedura di
concordato, alla distribuzione degli utili, di cui l'assemblea avrà
accertato l'esistenza, alla distribuzione di utili o comunque delle
riserve, o comunque degli utili distribuibili o al riparto, in
ultimo, del residuo attivo di liquidazione, nel caso che la società
dovesse essere assoggettata a una procedura fallimentare.
Chiaramente questa sottoscrizione dello strumento finanziario è
condizionata all'omologazione del concordato da parte del tribunale
e ogni modifica successiva dello strumento finanziario
partecipativo che verrà prevista o che dovesse essere necessaria
dovrà essere approvata dal Consiglio regionale. Ho ascoltato le
osservazioni fatte dal collega, in alcuni casi ha detto che non ci
sono delle certezze - posso condividere - però nel caso che la
Regione non faccia niente c'è una certezza assoluta: il credito è
svanito. Pertanto credo che sia un approccio responsabile procedere
nell'approvazione di quest'iniziativa avanzata dal governo
regionale, un governo che ha anche avuto modo di confrontarsi con
gli attori deputati a gestire quest'iniziativa, mi pare di aver
capito, almeno tramite gli organi di informazione,  che ci sia
stato il plauso su quest'iniziativa anche da parte
dell'amministratore unico, quindi da tutti coloro che sono chiamati
poi a esprimersi e quindi, alla fine, credo che dentro quest'aula
siamo chiamati come al solito ad assumerci delle responsabilità.
Delle responsabilità che credo che vadano prese tenuto conto della
delicatezza dell'argomento che noi trattiamo, ma, come sempre, con
l'obiettivo di salvaguardare gli interessi della regione. Poi per
quanto concerne le altre facili battute, le posso dire che dalle
pronunce che ci sono state anche i Consiglieri che stanno qui
dentro quest'aula sono stati ritenuti in ultimo parte lesa, perché
ingannati. È la sentenza. Da parte nostra, come sempre, c'è il
massimo senso di responsabilità nell'affrontare una questione, come
ho detto prima, delicata, ma crediamo che bisogna assumersi questa
responsabilità, non ci siamo mai sottratti alla gestione della
pratica Casinò, all'assunzione di responsabilità in ogni momento in
tutta la storia dell'iter amministrativo di questa pratica. Queste
sono le considerazioni che volevo mettere anch'io a disposizione
dell'aula, fermandomi sotto il profilo politico.
Président
- La parole au collègue Cognetta.
Cognetta (MOUV') -
Volevo dare qualche risposta politica
al collega Marquis e al collega Barocco rispetto a questo disegno
di legge e comincerei, diciamo così, dicendo che non c'è stato modo
di approfondire nessun argomento all'interno della commissione
presieduta dal collega Marquis, questo disegno di legge è stato
approvato in giunta venerdì e il lunedì successivo portato in
seconda ed in quarta, in due momenti successivi e approvato in
tutta fretta. Alle nostre richieste di approfondimento, rispetto a
Finaosta, rispetto agli esperti di pareri, rispetto al commissario,
rispetto a tutti quanti gli attori coinvolti in questo disegno di
legge, ovvero la possibilità di richiedere un'audizione e di
ascoltare dalla loro viva voce se per esempio fosse vero quanto
diceva il collega Marquis sul fatto che avesse appreso dagli organi
di stampa che il commissario e il presidente erano d'accordo con
questa soluzione. Non è stato ahimè possibile parlare con nessuno.
Quindi collega Marquis i dubbi vengono, capisce? Perché quando uno
chiede un approfondimento e non gli viene dato, probabilmente dei
dubbi vengono. I dubbi che poi il collega Aggravi ha sicuramente
cercato di mettere assieme, un elenco di domande e successive
risposte che sicuramente non sciolgono tutti i dubbi, ma ne fanno
venire degli altri. E a maggior ragione questo diventa un disegno
di legge che presenta lati oscuri. Quali sono i lati oscuri? Io
credo innanzitutto che ci sia una mancanza che all'interno della
relazione del collega Barocco nel secondo paragrafo, alla fine,
quando dice: "tale prospettazione oltre a essere ritenuta di dubbia
correttezza sul piano giuridico da parte del commissario
giudiziale, avrebbe comportato la definitiva rinuncia a
qualsivoglia possibilità di recupero dell'investimento effettuato".
E quindi aggiungerei io: avrebbe aperto le porte alla
responsabilità economica da parte di chi in Giunta allora approvò
questi finanziamenti. Finanziamenti che voglio ricordare erano
stati dati a una società che già in quel momento versava in
situazioni disastrose da un punto di vista economico e quindi è
stato perlomeno inopportuno, per non dire altro, finanziare una
società che faceva acqua da tutte le parti. Venne fatto allora,
venne fatto in termini del tutto assurdi, anche nelle modalità di
restituzione, tant'è che poi è accaduto quello che sappiamo. Di
sicuro questo in qualche modo cerca di confondere le acque, questo
disegno di legge, cerca di confondere le acque e di sicuro non
credo che possa risolvere tutti i dubbi che hanno anche in Corte
dei Conti. Non me ne voglia, consigliere Marquis, ma i dubbi
rimangono, perché vede quando uno prova con un artificio che esiste
perché nessuno l'ha mai messo in dubbio, esiste SFP ma non si
applica praticamente mai in queste situazioni - come abbiamo avuto
modo anche questo di dire in commissione ma ovviamente non siamo
stati ascoltati - dicevo: questo dubbio rimane, cioè il fatto che è
stato inventato questo sistema per far sì che poi non venisse
addossato un ulteriore danno a questi Consiglieri. Detto questo,
che cosa rimane da dire? Ben poco. Questa è una legge che è stata
definita da me un "barbatrucco", un barbatrucco contabile, che
ancora una volta mette le mani nelle tasche dei Valdostani, poi lei
la può edulcorare come crede e può mettere in bocca noi anche cose
che non sono state dette, perché lei, collega Marquis, non ha
ascoltato con attenzione, perché non ha voluto ascoltare, quanto ha
detto il collega Aggravi, lei come al solito mistifica le cose,
cercando di dare una parvenza di legalità a cose che secondo me non
sono affatto legali. Detto questo, io credo che il suo modo di fare
il Presidente della Commissione è del tutto arbitrario. Vorrei
aggiungere una piccola considerazione a questo: in questo Consiglio
qualche tempo fa, successe la medesima cosa su un'altra legge e
cioè che passo in un momento estivo una legge, riguardava allora la
questione della scuola, venne approvata in questo periodo in fretta
e furia e venne approvata una mozione all'unanimità in questo
Consiglio, in cui si diceva che non bisognava più fare questi
passaggi di forza all'interno di questo Consiglio, perché, diciamo
così, non era opportuno approvare delle leggi senza i giusti
approfondimenti. Questa è stata ancora più veloce dell'altro,
l'altro ci mise due settimane ad arrivare questo invece ci ha messo
due giorni.
Io credo che se abbiamo rispetto alla democrazia e delle regole
democratiche questo non debba venire. Ma ancora meno dovrebbe
avvenire il fatto che si prendano i soldi pubblici e si sprechino
senza nessuna motivazione, come accaduto allora e come si cerca in
qualche modo di salvare adesso, trasformando delle delibere in
legge.
Président
- Discussion générale. Collègues je vous invite
à vous réserver. S'il n'y a pas d'interventions, je ferme la
discussion générale. La parole à la collègue Pulz s'il y a d'autres
qui veulent se réserver, je vous invite à le faire maintenant
autrement je ferme la discussion générale.
Pulz (ADU VDA) -
Grazie, mi scuso. Sulla triste e
complessa storia del Casinò de la Vallée il gruppo ADU VDA
ha già avuto modo di esplicitare tutte le sue perplessità e
le sue posizioni in un chiaro comunicato stampa che allo stesso
tempo ha trovato sintonia con gli uni e ha fatto molto arrabbiare
gli altri. D'altronde gli psicologi dicono che voler essere
simpatici a tutti nasconde un disagio. Forte di questa
rassicurazione psicologica, sottolineo che a me, a noi, come a
tutti i cittadini credo, piacerebbe avere un po' più di chiarezza
sull'affaire Casinò, che nel tempo ha assunto contorni sempre più
inquietanti. E certo la lezione del collega Aggravi ci colpisce
anche perché non dominiamo così bene, non abbiamo le stesse
competenze tecniche, ma qua mi sembra che si tratti di fare più
politica che non tecnica. E allora noi, per esempio, vorremmo
capire perché la questione sconcertante dei 48 milioni sia riemersa
in tempi recenti e perché siamo qui a discuterne mentre di fatto è
un tema vecchio questo - no? - che lo stesso amministratore unico
aveva già incontrato e che anzi già nel 2016 - sempre che non
ricordi male, perché seguivo dall'esterno - il Presidente Rollandin
sollevava e che ha poi determinato la nuova giunta Marquis. Noi
vorremmo capire perché la Lega ha portato avanti il concordato
senza dire chiaramente che il socio Regione, senza le successive
manovre di cui stiamo parlando quest'oggi, avrebbe definitivamente
perso quei 48 milioni. Mentre l'illusoria promessa populista che
piace tanto era: "niente più soldi pubblici al Casinò", come se la
procedura concordataria potesse essere indolore! E poi, perché la
Lega - facendo confusione: un prestito di solito non è un regalo -
ha chiesto l'approvazione del bilancio? Ma sempre gli psicologi
hanno rilevato come per la Lega, quando si parli di 48 di 49
milioni di soldi pubblici, scatti il meccanismo di difesa freudiano
della rimozione e puff, all'improvviso, c'è nebbia totale. E poi
chissà se Lega e Mouv' insieme si sono fatti la seguente domanda,
due punti: "48 milioni di aumento di capitale mediante conferimento
del credito Finaosta, come auspicato dall'amministratore unico - e
questo l'abbiamo letto sulla stampa qualche tempo fa - per
garantire la continuità aziendale non poneva alcun problema di
aiuti di Stato? Oh, questo non c'è molto chiaro. E poi chiederei
alla maggioranza attuale: perché quei lauti finanziamenti, questo
scempio di denaro pubblico, sono stati concessi lo stesso quando il
Casinò aveva già l'occhietto quasi bianco da triglia lessa o meglio
forse non era ancora proprio bollito e lo si poteva ancora salvare
con una buona riorganizzazione pensata e lucida e non con i soliti
finanziamenti facili che notoriamente hanno rovinato la Valle
d'Aosta? Noi siamo per i finanziamenti facili quando si parla di
sanità pubblica, quando si parla di scuola pubblica, ma non quando
si parla di Casinò pubblico, e adesso la maggioranza mi sembra che
si trovi in evidente conflitto d'interesse o è solo evidente a noi
questo conflitto d'interesse? Perché non mi pare, così a
sensazione, che i 10 Consiglieri coinvolti dalla Corte dei Conti
che sono ancora presenti in quest'aula vivano tanto serenamente
questa situazione. E vi devo confidare che domenica in un momento
sicuramente di masochismo pomeridiano, mi sono tristemente
intrattenuta leggendo le dure parole della sentenza della Corte dei
Conti. Si vede che non avevo di meglio da fare, e c'è scritto
questo: "quello che non è dubbio è il fatto che gli amministratori
regionali abbiano sottovalutato tutte le notizie e gli indicatori
che segnalavano lo stato di decozione dell'azienda Casinò". Ecco mi
ha colpito questo termine "decozione" che sta per azienda cotta e
bollita.
Alla luce di quanto accaduto nel periodo successivo
all'erogazione dei finanziamenti e invero per quello che appare
ancora risultare all'attualità - e la sentenza è del settembre 2018
- sul Casinò continua a perdurare una gravissima crisi finanziaria
che ne mette a rischio la sopravvivenza come realtà
imprenditoriale; cito sempre dal testo: "Si può affermare quindi
che la sostanziosa provvista finanziaria non abbia prodotto
risultati tangibili. Inoltre non si può sottacere il fatto che
l'utilizzo delle risorse proprie di CVA, una società partecipata da
Finaosta al 100% e perciò controllata di secondo livello della
Regione, rischia di comprometterne la solidità finanziaria se i
mutui non dovessero essere restituiti." Ecco, questo c'è scritto in
un brano forte della sentenza. Oggi arriva in aula questa legge che
converte il credito di Finaosta, i famosi 48 milioni del prestito
che stava per diventare di fatto un regalo, in una posta di
patrimonio netto; se abbiamo capito bene, perché è abbastanza
complessa la questione, si tratta di un'alchimia finanziaria,
termine che peraltro ricorrere anche già nella sentenza:
un'alchimia finanziaria in extremis per non perdere questi 48
milioni postergati, per trasferire cioè i debiti in un prodotto
finanziario, una specie di cambiale, ci sembra di aver capito,
senza una precisa scadenza in un futuro remoto, che ricorda un po'
le obbligazioni argentine, e lo scopo è quello di tentare di
salvare il salvabile, cioè un'azienda indubbiamente importante per
Saint-Vincent e per tutta la Valle d'Aosta.
Ci viene da chiederci: ce la faranno i nostri eroi? Spiace
comunque in definitiva dover rinfrescare la memoria a chi si è
illuso che al disastro dei governi autonomisti si potesse rimediare
dando la fiducia ai leghisti, ma qualcuno, e nella fattispecie mi
sento di portarmi sulle spalle questo compito, qualcuno deve
portare in questo Consiglio il dubbio. Perché il dubbio è pensiero
e nella temperie di oggi, come dice il mio amato professore di
filosofia, Marco Ravera, che è tornato a vivere nella sua amata
Valle d'Aosta precisamente a Torgnon: "pensare è resistere". Volevo
ringraziare infine il fine autore del comunicato stampa, anche se
adesso non lo vedo, il fine autore del comunicato stampa che
qualche giorno fa s'interrogava a proposito dell'argine filosofico
e sognatore che avrei potuto opporre alla promozione di questa
legge. Ecco io vorrei tranquillizzare il collega, che magari ci
segue da fuori, sottolineando che i veri sognatori di fatto hanno i
piedi ben piantati per terra, e come dice il filosofo Herbert
Marcuse: senza spinta all'utopia resta solo l'uomo a una
dimensione, omologato e manipolato fin nella sua coscienza.
Président
- La parole au collègue Aggravi pour la
deuxième intervention.
Aggravi (LEGA VDA) -
Veda collega Pulz, secondo me lei
frequenta davvero troppo gli economisti keynesiani. Io già quando
uscì con quel comunicato cercai di spiegarle che, al di là della
filosofia, perché in contabilità c'è poca filosofia e come ricordo
anche al collega Marquis, il bello della contabilità è che nulla
sparisce ma tutto si trasforma, perché al di fuori del perimetro le
poste contabili non escono e quindi quello che sta a destra deve
stare anche a sinistra, vede collega Pulz, non c'è soltanto una
parte, ci sono tutte e due in un unico pensiero. Quindi io temo...
(intervento esterno)
...è in centro. Ecco quindi quello che
io credo è che davvero lei su certi passaggi: nulla da dire perché
giustamente riporta i dati di fatto, mentre su altri passaggi io
temo che non riuscirò mai a vincere la battaglia nello spiegarle
alcune questioni. Ci tengo però a chiederle di specificare un
aspetto che penso interessi a tutta l'Aula: perché lei in questo
momento non sta giocando a sinistra ma dà un colpo al cerchio e un
colpo alla botte. Dà un colpo al cerchio ovvero a chi ha creduto e
ha portato nella procedura concorsuale l'azienda Casinò e chi ha
scelto giustamente secondo lui un'altra strada che era quella di
sostenerla finanziariamente. Io non ho capito lei che posizione
abbia, perché le dico io magari da una visione più liberale, più
liberista o meglio: più da codice civile, ho ritenuto... abbiamo
ritenuto, anche dei tecnici hanno ritenuto, non keynesiani forse,
che uno strumento come quello del concordato fosse l'unica strada
perseguibile. Qualcun altro in maniera più keynesiana invece ha
scelto di utilizzare il moltiplicatore visto che questo è un
concetto che lei dovrebbe conoscere bene, aldilà dei concetti
filosofici, sono due versioni diverse. La sua non l'ho capita,
perché cos'è? la liquidazione, è un altro tipo... perché non ci
sono grandissime strade e questo sarebbe interessante che forse una
volta per tutte i suoi economisti keynesiani ce lo spiegassero,
così finalmente riusciamo a trovare una strada e una spiegazione a
questo aspetto. Quello che è stato fatto e quello che è stato
detto: quello che è stato fatto lo si rivendica e lo si è
rivendicato più di una volta: si è scelta l'unica strada
perseguibile nello stato dell'arte delle cose, come era in quella
situazione, e se Dio vuole, io penso che di occasioni per
approfondire questa tematica ci siano state, perché comunque tra
Commissioni, Consigli a porte chiuse, documentazione varia, ognuno
si è fatto la sua opinione. Forse questi economisti keynesiani
dovrebbero approfondire queste tematiche. Lei dovrebbe
rappresentare meno filosofia è più numeri perché i numeri ci
salvano, spesso la filosofia ci porta alla disperazione. Dall'altra
parte io non voglio aggiungere altro. Io quello che ho cercato di
fare con questa presentazione di questo breve riassunto era davvero
dare degli elementi e cercare di spiegarli in maniera più chiara
possibile, poi che lo si sia capito o no, che si sia letto tra le
righe o no: io penso che quel documento sia chiaro e sintetico
abbastanza.
Rini (Presidente)
- La parola al collega Vesan.
Vesan (M5S) -
Vorrei cominciare questo mio intervento con
una dichiarazione di personale ignoranza e della mia incapacità nel
disquisire delle pieghe dei bilanci rispetto a chi mi ha preceduto:
la mia ignoranza su questo argomento è abissale. Però vorrei fare
un piccolo passo indietro sulla genesi di questi 48 milioni di euro
di cui adesso parliamo come se fossero soldi al Monopoli, ma che
nascono come denaro in capo ai cittadini valdostani, nella
fattispecie in capo alla finanziaria regionale che deve gestire
questi soldi per conto della Regione. Questi 48 milioni di euro
sono stati espressamente concessi come mutuo da Finaosta alla
Casinò S.p.A. e quindi si sono trasformati in un mutuo, cioè
qualcosa per cui i cittadini valdostani si aspettavano una
restituzione di questi 48 milioni di euro. Non solo i cittadini
valdostani, immagino tutti, anche quelli che si sono presi la briga
di prestarglieli. Adesso con questa legge e con le richieste della
postergazione del debito ci troviamo nella situazione per cui è
chiaro che, se andrà avanti il concordato preventivo, i cittadini
valdostani non vedranno la restituzione di questo finanziamento.
Cioè Finaosta non si ritroverà a poter gestire in nome e per conto
dei cittadini valdostani questi 48 milioni di euro nei tempi e nei
modi in cui era previsto che gli rientrassero, che ne so magari i
cittadini valdostani volevano la costruzione di un nuovo ospedale
con questi 48 milioni di euro, non lo vedranno. Non lo vedranno
subito. Quando potranno vederlo? Ecco sia che si tratti di credito
postergato, sia che si tratti di... - non ricordo il termine con
cui l'abbiamo definito - questo SFP questi soldi di fatto non ci
sono nella pancia di Finaosta, non c'è un signor Paperone con il
deposito per 48 milioni di euro dei Valdostani. Questi soldi ci
saranno solo quando si sarà, speriamolo tutti, concluso
positivamente il concordato preventivo e il Casinò, placate le ire
dei suoi creditori sarà di nuovo in grado di produrre utili. Ecco
quando il Casinò sarà in grado di produrre utili, chi potrà usare
questi utili sotto forma di restituzione di 48 milioni di euro?
Sotto forma di distribuzione dividendi? Sotto forma di qualunque
altra cosa? Naturalmente sempre la Regione Valle d'Aosta che è
proprietaria non unica del Casinò. Immagino che con questa attività
di ripatrimonializzazione diciamo che il valore in capo ai
cittadini, tutti i cittadini valdostani, aumenterà un po'; forse ci
rimetteranno qualcosa i cittadini di Saint-Vincent perché vedranno
ridotta la quota visto che tutti gli altri Valdostani ne hanno
messi di più, però alla fine i cittadini valdostani potranno
rientrare di questi 48 milioni di euro in un futuro relativamente
lontano ma che speriamo esista, momento in cui il Casinò sarà in
grado di ridare di nuovo soldi nelle casse della Valle d'Aosta
invece che chiederli. Quindi a noi sembra un po' un mero gioco
contabile il fatto di dire ai Valdostani: li recupererete perché li
abbiamo trasformati in patrimonio e li potrete avere oppure li
recupererete perché siamo sempre noi proprietà del Casinò, il
Casinò fa utili e distribuirà i suoi dividendi ai cittadini
valdostani. Perché tanto sarà quello il punto: o il Casinò tornerà
a fare utili, allora distribuirà i soldi ai Valdostani, o non lo
farà; in tutte le maniere questi 48 milioni di euro non sono più,
in questo momento, in disponibilità dei cittadini valdostani e la
strada "se inserirli come credito postergato" - visto che in fase
di concordato essendo proprio la Regione Valle d'Aosta proprietaria
del Casinò non è stato possibile inserirli tra i crediti
chirografari - non esiste, non sarà questo testo di legge che dirà
ai cittadini valdostani: "eccovi qua, nel 2020 riavrete i vostri 48
milioni di euro e li potremo usare per il bene di tutti
quanti".
Quindi la nostra posizione su questo testo di legge è veramente
di assoluta perplessità, probabilmente legata alla nostra
ignoranza, l'ho dichiarato sin da subito; però riconosco nel
discorso del consigliere Marquis che questa proposta è
assolutamente un atto di presa di responsabilità e quindi è giusto
che chi ha deciso di erogare 48 milioni di euro di mutuo si assuma
la responsabilità di decidere se questi 48 milioni di mutuo
diventano una cosa oppure un'altra e quindi, a nome del Movimento 5
Stelle, vorrei chiedere anche in questo caso che su questi articoli
di legge che vanno a ridefinire l'assegnazione di questi soldi al
Casinò sia fatta la votazione nominale.
Presidente
- La parola alla collega Minelli.
Minelli (RC-AC)
- Anch'io, come il collega Vesan, non ho
alcun problema a dire che in materia di economia e di dati
contabili non ho alcuna competenza e ringrazio anche il collega
Aggravi che invece ha voluto mettere a disposizione di quest'Aula
una riflessione che sicuramente è frutto di capacità, anche un
piccolo economista di montagna ha sicuramente dei numeri in questo
senso. Detto ciò quello che io vorrei sottolineare è questo: negli
anni la nostra Regione ha erogato al Casinò della Vallée
finanziamenti assolutamente copiosi, a nostro avviso in modo spesso
poco lungimirante e aggiungerei, - mi sento di aggiungere ed è una
mia valutazione - in modo irresponsabile. Attualmente la situazione
del Casinò - per la quale ovviamente noi non abbiamo mai
contribuito a erogare alcun che - è una situazione estremamente
complicata, siamo in una situazione in cui è in atto una procedura
di concordato; parallelamente si sta discutendo anche invece di
un'altra questione che potrebbe portare al fallimento del Casinò.
Vorrei semplicemente, visto che il collega Aggravi ha presentato
questo testo con queste domande, fare alcune valutazioni su tre mi
sembra, no qualcuna in più. Il collega Aggravi ci ha chiesto o
comunque ha portato all'Aula questa sua valutazione. "Questa
soluzione è la sola perseguibile?" Ora a me pare che in commissione
i tecnici che sono venuti a esplicitare le cose non ci abbiano
detto che questa era l'unica strada perseguibile, c'è stato detto
che questo era ed è - lo avete confermato anche voi - uno
strumento, per quanto scarsamente o poco utilizzato in situazioni
simili a queste, che è previsto dal codice civile, come ripeto, non
ho delle competenze però se è uno strumento previsto, a norma di
legge, credo che sia uno strumento valido, poi lei mi potrà dire:
si potevano scegliere strade diverse, ci aveva parlato anche in
commissione di azioni di convertire in azioni, eccetera. È una
strada ed è una strada legale. La seconda cosa che su cui ho
riflettuto è questa: lei ci ha detto: "lo SFP è stato chiesto dal
commissario?" No, no è vero. Però da quello che noi sappiamo il
commissario ha sollecitato comunque la Regione Valle d'Aosta prima
di approvare questo bilancio a dire se rinunciava definitivamente
al debito e mi pare anche che abbia ritenuto che la dichiarazione
della Regione fosse rilevante per quello che riguardava la
procedura di concordato. Questa legge migliora o peggiora la
situazione di quei Consiglieri ai quali la Corte dei Conti ha
interrotto giudizio di I° grado? A me pare che la Corte dei Conti
si stia occupando di qualche cosa che è aldilà di questi 48
milioni; c'è un procedimento che andrà avanti ma non riguarda
l'erogazione dei 48 milioni, bensì altre somme di altro tipo.
"Questa legge salverà il Casinò de la Vallée?" Se il Casinò de la
Vallée sarà salvato credo che non lo possa dire questa legge, non
lo possa dire nessuno di noi, lo diranno i giudici, lo dirà il
tribunale e anche a breve e penso che... ma mi pare che sia stato
detto in questa aula da tutti - da chi ha un'opinione e da chi ne
ha un'altra, da chi ha una posizione da chi ne ha un'altra - che il
fallimento o comunque la fine del Casinò de la Vallée sarebbe per
la nostra regione una iattura, sia per le persone che ci lavorano e
per tutto quello che significa un indotto, un'economia che si è
retta in questo senso. A mio avviso è stata anche una iattura tutto
ciò che è stato dato precedentemente e su questo ho le mie idee e
non le cambio. "Questa legge salverà i 48 milioni e permetterà alla
Regione di recuperare il proprio credito?" Ecco, anche questa è una
cosa che non è nelle nostre disponibilità di sapere, quello che io
credo è che se esiste una possibilità - sia pure a mio avviso
molto, molto, remota - di recuperare qualche cosa da parte della
Regione Valle d'Aosta io credo che questa strada vada tentata.
Questa è la posizione. Non credo che in questo momento si possano
fare dei giochi al massacro: ci sono persone, e sono i lavoratori,
insomma, che hanno iniziato a tirare la cinghia. Ritengo che queste
erano decisioni che si dovevano prendere già molto tempo fa, perché
sappiamo che ci sono persone che hanno avuto stipendi elevatissimi
e sono questioni che noi non condividiamo, un'impostazione che non
condividiamo. Però, in questo momento, io mi attengo a quello che
sta succedendo adesso, ritengo che se esiste una possibilità, se
questo disegno di legge con questa procedura particolare del SFP
può in qualche maniera non cancellare, non considerare i 48 milioni
una somma che viene in qualche modo azzerata, cancellata, ma se
esiste la possibilità, dopo tutti i creditori, eccetera, di
recuperare qualche cosa per i Valdostani, io penso che sia nostro
dovere andare in quella direzione. Sul fatto che ci siano delle
responsabilità a mio avviso enormi di chi in questi anni ha
amministrato e ha fatto del Casinò un pozzo di San Patrizio, non
cambio idea però ritengo che adesso ci dobbiamo attenere alla
situazione.
Presidente
- Altri, sempre in discussione generale? La
parola al collega Ferrero.
Ferrero (MOUV')
- Da quando sono entrato in Consiglio
regionale, ho sistematicamente sempre votato contro a qualsiasi
tipo di finanziamento al Casinò de la Vallée. Ricordo le parole di
un precedente Presidente della Regione che nel 2016 affermava:
"come pensate di mettere dei soldi in una società che è bollita,
allora questi 28 puntini, puntini..." che erano 28 milioni "allora
li butto nel water".
Eh! Siamo alle solite, non è cambiata la mentalità. Quanto c'è
costata già direttamente o indirettamente questa operazione che sta
andando avanti da decine di anni di salvataggio del Casinò, 100,
200, 300 milioni. Chi lo può dire? Tutte risorse che sono state
sottratte alla collettività, alla sanità, al lavoro... Quindi, al
di là dei tecnicismi, penso che chiunque di noi, informandosi e
cercando di approfondire, si sia fatto un'opinione personale di
questo che io chiamo
escamotage
per, di fatto, buttare sul
tavolo verde di Saint-Vincent altri 48 milioni al buio, come è
stato fatto in passato. Non è cambiato sostanzialmente nulla.
Certamente questa volta non ci sono atti amministrativi, molto più
impegnativi e soprattutto molto più rischiosi, c'è una legge. Ma,
bene o male, dietro a questa legge ci saranno sempre delle persone
che la sostengono e quindi da questo provvedimento prendo e
prendiamo le distanze.
Io spero, perché questo significherebbe che siete veramente
coerenti, che voi abbiate il coraggio ma più che altro che non
abbiate la meschinità di nascondervi e quindi invece di alzare la
mano e di sostenere questo provvedimento in cui credete in maniera
pubblica davanti a tutti assumendovene la responsabilità. Di
"conigliate" ne abbiamo già viste abbastanza in passato, speriamo
che questa epoca del cuor di coniglio finisca e in voi che nel
simbolo sfoggiate il leone una parte del cuore di leone
affiori.
Presidente
- Altri? Ha chiesto la parola il collega
Gerandin.
Gerandin (MOUV')
- Ho ascoltato attentamente e prima di
tutto devo ringraziare il collega Aggravi per quelle due paginette
che penso dovrebbero quantomeno far riflettere un po' tutti in
quest'Aula prima di procedere eventualmente all'approvazione del
disegno di legge. Non vedo nessun tono polemico, nessun tono
accusatorio in queste due pagine, anzi, ringrazio per la sua
competenza il collega che pone una serie d'interrogativi e devo
dire che non ho ancora sentito tante spiegazioni, tante
considerazioni, tante valutazioni in merito a queste suggestioni da
parte di quella che dovrebbe essere la maggioranza che vota questo
disegno di legge. La situazione del Casinò è gravissima e terrei a
sottolineare che vi è comunque la necessità di procedere in un
senso o nell'altro, in un disegno di legge che preveda cosa fare di
questi 48 milioni postergati, è una delle richieste, insieme con
l'approvazione del bilancio, fatta direttamente dal commissario.
Dice anche un'altra cosa il commissario: vi è l'esigenza di
procedere entro la data dell'adunanza dei creditori, è un altro
passaggio molto importante, perché penso che tra le righe non ci
sia scritto che in assenza di questo probabilmente il percorso coi
creditori sarebbe molto più difficile, però è un invito a decidere,
ecco. Ricordo anche che i creditori ammessi vantano oltre 22
milioni di crediti verso la società e che, se a questa riunione dei
creditori non ci sarà più del 50% che diciamo, concorda o comunque
accetta le cifre del concordato, probabilmente sarà un triste
risveglio per società Casinò, per i lavoratori della Casinò, e io
dico anche per la Valle d'Aosta, che di quattrini davvero ne ha
messi tanti in questa società. Per cui non sono stupito dal fatto
che sia stato presentato in aula un disegno di legge, perché
qualcuno ha ricordato bene: questi 48 milioni erano stati dati con
un atto con delibera di giunta, per cui non erano testo di legge.
Penso che nessuno in quest'aula, che nessun cittadino valdostano
voglia in tutta sincerità risvegliarsi domani mattina e dire che
abbiamo perso ulteriori 48 milioni, per cui non penso che sia
questo il discutere di questo testo di legge, sulla perdita del
titolo di 48 milioni, non penso che nessuno sia dell'avviso. Quello
che davvero non ci convince, almeno per quel che mi riguarda, è la
scelta dello strumento finanziario partecipativo. Io ho provato a
fare delle ricerche: è indubbio che sia previsto dal codice civile
ci mancherebbe ancora, per cui nessuno dice che si sia inventato
qualcosa non previsto nel codice civile, io non ho notizie di
utilizzo in società del tutto pubbliche di uno strumento del
genere, non mi risulta, magari voi avete fatto altri tipi di
ricerche; esso è una possibilità data dal codice civile ma sulla
quale nutro tante perplessità, perché torno a dire fosse uno
strumento così utile l'avrebbero impiegato in altre situazioni.
Ricordo per chi ci ascolta che questi strumenti finanziari
partecipativi non costituiscono titolo di credito, non hanno valore
nominale, sono contabilizzati in un'apposita riserva indisponibile
a patrimonio netto, una riserva che non può essere accorpata ad
altre voci a patrimonio netto, una riserva che può essere
utilizzata solo dopo che tutte le altre riserve della società siano
utilizzate a copertura dello squilibrio patrimoniale ai sensi del
codice civile. Allora io penso che qualcuno dovrà rispondere a uno
dei quesiti del collega Aggravi. Se non si vuol perdere questi 48
milioni, qualcuno ci dice come mai non è emersa - ci sarebbe
piaciuto magari discutere in commissione, eventualmente - una
riconversione dei 48 milioni in capitale sociale? Qualcuno non l'ha
mai detto non l'ha mai spiegato perché non è vero che è l'unico
strumento possibile, non è vero! C'è la possibilità eventualmente
di utilizzarli nella ricostituzione del capitale sociale. Cosa
penso di questo? come mai? Il vero problema di questa richiesta che
torno a dire a mio parere è molto legittima, prevista dal codice
civile, ma fino a quando poi lo vedremo, ma assolutamente non
utilizzata in società pubbliche, ma non viene spiegato come mai non
viene riconvertito in capitale sociale: perché attenzione il
commissario, anzi quasi lo suggerisce il fatto di riconvertire in
capitale sociale. Quasi lo suggerisce. Perché chiedo questo? Perché
- e ritorno un po' a quella che è stata precedente legislatura - io
penso che i Valdostani chiedano che si smetta con questi giochini o
con queste interpretazioni, oppure queste leggi mascherate. Io
nella precedente legislatura ho vissuto commissioni in cui qualcuno
ha perso giornate intere a spiegarci che nella pubblica
amministrazione - e nel caso specifico per il Casinò - esisteva il
ristoro: per intere sedute ci diceva "no ma quello che ha speso la
società è un ristoro"; dopo un po' il ristoro è sparito dal
circuito dell'interpretazione sul come finanziare il Casinò data da
chi all'epoca era in maggioranza. Sono rimasti alcuni strumenti.
Uno era la ricapitalizzazione sulla base di bilanci - dico poco
attendibili perché sono molto onesto, per non dire di peggio -
basati su imposte anticipate che di fatto non descrivevano
effettivamente quali erano le difficoltà economiche e il bilancio,
mascheravano perdite di bilancio; venivano autorizzati
finanziamenti - finanziamenti del tipo di cui discutiamo oggi - con
delibere di giunta sempre sulla base di piani finanziari, di piani
economici a volte di due sole paginette fronte-retro. Hanno
permesso di scrivere lettere di
patronage
a garanzia. Allora
penso che nel panorama della Casinò si sia visto di tutto, allora
quello che davvero mi viene difficile da capire è come mai, sulla
base anche di un'indicazione del commissario in questo caso, non si
voglia perseguire quello che a mio parere parrebbe il percorso più
chiaro, più trasparente. Io non voglio perdere i 48 milioni, li
trasferisco a capitale sociale, significa che con una fetta di
questi vado a chiudere le perdite e il resto lo riconverto in
capitale sociale. Perché, attenzione, lo voglio dire in modo che
rimanga agli atti: quello che nessuno ci ha detto è cosa penserete
di fare, è una delle domande fatte dal collega Aggravi quando vi
dice che questo strumento finanziario partecipativo è utilizzabile
solo per coprire le perdite, ai sensi del codice civile, ma non può
essere utilizzato per la ricostituzione del capitale. Allora il
dubbio a me viene, dite: "deliberiamo questo strumento finanziario
partecipativo, chiudiamo la parte riferita alla perdita di
bilancio, diamo un tesoretto che sarà lì accantonato" però il primo
atto che probabilmente un esecutivo dopo il vostro dovrà fare è
ricapitalizzare, allora secondo me veramente prendete per i
fondelli i Valdostani, perché questa è la verità e voglio che
rimanga agli atti! Perché per me i bilanci erano quelli che erano e
le lettere di patronage erano assolutamente uno strumento non
idoneo e non consono al sistema di gestire il bene pubblico. Voglio
che queste mie dichiarazioni rimangano agli atti! Con questo
strumento non si risolve la ricostituzione del capitale sociale che
chiunque venga dopo sarà obbligato a fare.
Rimane un altro passaggio, mi riferisco sempre a una nota del
commissario - qualcuno l'ha ricordato - sugli aiuti di Stato. In un
passaggio egli dice che "altra criticità è rappresentata
dall'esistenza d'incertezze su talune vicende della società, si
pensi in particolare alla problematica dei cosiddetti aiuti di
Stato, alle conseguenze per la società sotto il profilo
dell'istituto della confisca, del procedimento penale contro
amministratori, sindaci, nonché contro la società ai sensi del
decreto legislativo, il cui impatto negativo, al momento di portata
e sussistenza non preventivabili, potrebbe essere tale da rendere
problematiche la prosecuzione dell'attività.", questo lo scrive il
commissario. Allora io dico: questo strumento che secondo me è come
un apporto di un socio pubblico, seppur mascherato da
autorizzazione del codice civile, è in linea con gli aiuti di stato
e con la Madia?
Ultimo aspetto: viene detto che la bontà di questo disegno di
legge è legata al fatto che permetterà alla Regione, per la quota
di apporto di capitale che ha, di essere chiamata al tavolo della
spartizione degli utili. Non ce n'è bisogno, è un alibi smontato al
principio: la Regione ha quasi il 100%, perché con la
ricapitalizzazione, se non la farà anche il comune di
Saint-Vincent, avrà il 100% di capitale.
Per cui, se sono socio al 100%, o al 99,99, non ho alcuna
necessità di dire porto del capitale per aumentare - eventualmente
il giorno che ci saranno, semmai ci saranno -gli utili, la
ripartizione degli utili, per cui davvero è incomprensibile. È
incomprensibile perché si vuole trovare un artifizio e sulla base
di questo davvero io non penso che i Valdostani meritino la vicenda
Casinò, altre pagine poco chiare, poco scure e soprattutto altri
artifici di carattere contabile, seppur previsti dal codice civile,
ci mancherebbe!
Presidente
- Ci sono altre richieste? Ha chiesto la
parola il collega Marquis.
Marquis (SA) -
Alcune brevi considerazioni rispetto agli
interventi che ho avuto modo di ascoltare. Collega Ferrero, lei ha
detto che con questo atto si danno di nuovo 48 milioni alla casa da
gioco, 48 milioni che potrebbero essere a disposizione della
Regione. Questa è una menzogna e credo che lei l'abbia detto in
assoluta non buona fede: con questo atto si cercano di recuperare
48 milioni da mettere a disposizione dei Valdostani, che sennò
sarebbero persi. Io mi chiedo come lei non sia scandalizzato che
sia stato presentato un piano di concordato che faceva perdere
questi soldi! E mi aspettavo dall'opposizione che qualcuno lo
dicesse, ma vi ho ascoltati con attenzione! Come diceva il collega
Aggravi, i numeri nei bilanci o sono a sinistra o sono a destra.
Nel bilancio non ci sono né a sinistra né a destra, sono spariti
questi 48 milioni, o momentaneamente nascosti! Noi siamo per le
cose non opache ma trasparenti, questi 48 milioni devono essere
collocati nel bilancio della società.
Visto che lei ha fatto delle domande, gliene faccio una anch'io
poi le do la mia risposta, magari la sua è diversa. Le chiederei se
secondo lei è uguale avere nel passivo della società 48 milioni,
avere 48 milioni di euro di debiti che diventano nel giro di pochi
mesi inesigibili per i creditori, o 48 milioni di patrimonio, se il
concordato procederà positivamente, che resteranno a disposizione
dei soci. Per lei forse è la stessa cosa per me no. Quanto a tutta
una serie di considerazioni che sono state fatte, non possono
essere condivise. Ho visto anche il clima, c'è qualcuno che è quasi
contento se le cose andranno male... noi non siamo contenti,
abbiamo sempre improntato la nostra azione per cercare di salvare
la casa da gioco, di salvare i posti di lavoro e soprattutto per
tutelare le entrate dell'amministrazione regionale, perché si
continua a dire che il Casinò è un pozzo senza fondo. Allora
bisogno ricapitolare bene la questione sotto questo profilo. Dal
2009 a oggi, i soldi investiti per la riqualificazione della casa
da gioco, piaccia o non piaccia, sono stati compensati dalle
entrate, ma tutti i Valdostani sanno che quando si costruisce una
casa non la si paga o la si ammortizza in sette o otto anni. Si
ammortizza in trent'anni. Quindi la casa da gioco è un valore per
la Valle d'Aosta, è un valore per la regione e va difesa! Noi
magari non siamo esperti come voi di fallimenti, non ci è mai
capitato nella vita di doverne gestire, quindi abbiamo anche delle
difficoltà forse aggiuntive rispetto a questa materia, ma abbiamo
cercato di studiare, di fare del nostro meglio nel valutare questa
materia che è anche abbastanza difficile, come è stato
sottolineato. Il nostro obiettivo è recuperare il credito,
mantenerlo vivo. Non è rinunciare. È ovvio che le risorse saranno
recuperate al termine della procedura di concordato e qualora,
sottolineo qualora, i conti saranno in ordine, la società - come
tutti ci auspichiamo perché sennò questo percorso non sarebbe
servito a nulla - avrà delle disponibilità finanziarie e potrà
soddisfare i creditori che non hanno fatto parte della procedura di
concordato. Quanto al discorso delle tabelline che ha mostrato,
collega Aggravi, le vorrei dire che le ricapitalizzazioni che
ipotizza sono dovute a svalutazioni non ancora certe, perché sono
svalutazioni contenute in una bozza di bilancio che ancora non è
approvata, relativa al 2018, quindi sono svalutazioni sulle quali
si dovrà discutere, e credo che il problema possa essere risolto
più che mettendo noi i soldi, dando giusto valore ai beni, al
patrimonio immobiliare della Casinò S.p.A. Questa è sicuramente una
questione ancora tutta da esaminare, e su cui il tempo, come
sempre, sarà galantuomo e sovrano.
Presidente
- La parola al collega Ferrero.
Ferrero (MOUV')
- Vorrei solo rispondere pacatamente al
collega Marquis, rispondo ricitando il virgolettato di una persona
che con il collega Marquis ha fatto un tratto medio lungo di
strada, pur essendo di un altro partito: "come pensate di mettere
soldi in una società che è bollita" quindi, collega Marquis, io
rispetto la vostra scelta. Io rispetto la vostra scelta! Posso
avere una valutazione diversa dalla vostra?! Io penso che,
legittimamente, avendo esaminato la documentazione, mi possa essere
fatto un'idea completamente diversa dalla vostra che mette
nuovamente in ballo dei soldi in un'iniziativa... non me ne
vogliano ma io non ce l'ho... c'è sempre questa tendenza di fare la
mescolanza: "tu sei contro i dipendenti del Casinò". Ma, poveracci,
si sono trovati in una situazione con un ricatto occupazionale con
voto di scambio che è andato avanti per degli anni e si sono
trovati in balia di questa situazione! Poveracci, lo dico anch'io!
Però, attenzione, ci sono i soldi di tutta una comunità che stanno
ancora girando in quella direzione, quando non si è capito che
ormai i Casinò in sostanza sono finiti, è finita l'era dei Casinò!
Chiedo semplicemente il rispetto delle valutazioni che
qualcun'altro può fare, diverse dalle vostre, lei, collega Marquis,
adesso quando alzerà la mano, in pubblico, davanti a tutti per
sostenere questo provvedimento dimostrerà che è convinto di questo
e io per questo, guardi, le farò anche l'inchino.
Presidente
- Possiamo chiudere la discussione generale,
per la replica la parola all'assessore Testolin.
Testolin (UV)
- Alcune considerazioni prima
dell'intervento del Presidente Fosson, ieri abbiamo discusso nel
pomeriggio di un'altra partecipata importante, la CVA, e già in
quella circostanza mi sono permesso di fare alcune considerazioni
di ordine generale, che vanno nell'ottica di cercare di capire se
all'interno di quest'aula s'intenda trovare delle soluzioni per
migliorare le condizioni, le opportunità e le possibilità di
crescita delle nostre aziende, di salvaguardare con queste scelte
posti di lavoro ed entrate per la Regione, di cercare di fare una
scelta, evidentemente basata su degli aspetti tecnici ma anche su
delle scelte che devono essere politiche, che possa portare dei
benefici alla collettività nel suo insieme. Oggi mi permetto di
partire con questo stesso punto di vista, nel senso che - al di là
di alcune lecite considerazioni tecniche che evidentemente sono
talmente complesse nella loro sostanza che non sono di facile
accesso, né all'interno di quest'aula né all'esterno della stessa -
evidentemente c'è una volontà di trovare una linea di condotta in
una situazione contingente che questo governo Fosson si è trovato a
discutere, si è trovato ad affrontare in corsa, una situazione
frutto di scelte precedenti a questo governo e che adesso bisogna
affrontare; si trova di fronte a una situazione che vede la
presentazione di un concordato in continuità che, a un certo punto
del suo sviluppo presentato dall'amministratore unico, esprime
nella sua disamina il principio che il credito postergato vantato
da Finaosta nei confronti della Casinò, se verrà approvato il
concordato, corrisponderà all'annullamento, quindi alla perdita, di
ogni opportunità da parte di Finaosta di esigere in futuro il
credito attualmente in essere, vale a dire i 48 milioni.
Questa eventualità, se fosse stata vera, avrebbe garantito i
creditori che questo passaggio avrebbe annullato il debito della
Casinò e avrebbe permesso quegli sviluppi all'interno del bilancio
che sono stati ben spiegati dal collega Aggravi, però avrebbe
comportato per l'amministrazione regionale la perdita degli stessi
48 milioni, la rinuncia ad avere in qualche modo ristoro di questi
48 milioni, ristoro o beneficio.
Penso che da questo punto di vista non potrò fare tanto di più
che riprendere i passaggi spiegati con semplicità dal collega
Marquis. Una scelta che tendenzialmente vuole garantire, anche
nell'ottica della suggestione del commissario giudiziale, di avere
un'espressione da parte del socio di che cosa voleva dire la
postergazione di queste risorse: se la postergazione di queste
risorse voleva dire rinuncia, allora avrebbe dovuto dire rinuncia;
se invece voleva dire facciamone qualcos'altro, questo percorso che
tecnicamente può essere opinabile, ma è un percorso lecito è
garantito dal codice civile, credo che permetta di raggiungere la
doppia finalità: garantire, a chi accetterà questo concordato in
continuità, di sapere che queste risorse faranno parte del
patrimonio netto della società Casinò e non potranno essere vantate
in altro modo rispetto all'incertezza del credito postergato; per
la Regione invece costituiranno un conferimento patrimoniale,
appunto, una trasformazione del credito ed è stato sottolineato più
volte, tecnicamente è così, un apporto di capitale di rischio che
permetterà nel momento in cui e se ci saranno le opportunità - ma
se il concordato è in continuità è perché c'è una prospettiva che
l'azienda possa essere di nuovo riportata a degli utili, nel tempo,
che vi siano i presupposti per continuare a operare con profitto in
futuro - di partecipare, come già stato ribadito, al riparto dei
dividendi o alla distribuzione delle riserve o degli utili o
addirittura, o comunque, nel caso di liquidazione, alla
liquidazione appunto dell'attivo.
Questi penso che siano i due pilastri che ci portano a
presentare, a sostenere questo disegno di legge, al di là di
risposte che, anche se indirettamente, escono da questo tipo di
scelta, cioè la scelta di non rinunciare, quindi di non abbandonare
questo capitale a degli aspetti tecnicistici di depennamento di
debiti, per avere poi in futuro delle sopravvenienze attive; questo
nel rispetto delle normative e soprattutto con la voglia di
dimostrare e di garantire chi dovrà prendere una decisione entro il
9 luglio che il percorso è molto chiaro e che la Regione ha fatto
quello che doveva fare per dare soddisfazione a delle indicazioni
che arrivavano appunto dal commissario giudiziale e che andavano
appunto nell'ottica di fare chiarezza.
Io penso che non rimangano ulteriori approfondimenti, ulteriori
dichiarazioni da fare. Credo che gli interventi che mi hanno
preceduto abbiano evidenziato dei percorsi che non sono in
discussione oggi, sono dei percorsi che arrivano da lontano, sui
quali c'è stata nel tempo la possibilità di esprimersi; oggi ci si
trova di fronte a una situazione che bisogna affrontare in un modo
o in un altro. Noi abbiamo scelto questo nell'interesse dei
creditori della Casinò, della possibilità di continuare a lavorare
all'interno di questa casa da gioco e di darle la possibilità di
continuare a garantire dei posti di lavoro e dei ritorni sul
territorio regionale e di permettere alla Regione Autonoma Valle
d'Aosta di rientrare, se ce ne saranno i presupposti nel tempo, di
questo investimento.
Presidente
- Per la replica la parola al collega
Barocco.
Barocco (UV)
- Devo ringraziare la consigliera Pulz del
fatto che un tema di lettura possa essere vista come una disputa
tra liberisti e keynesiani, anche perché tutti coloro che sono
intervenuti hanno comunque messo in evidenza la legittimità della
scelta e, ovviamente, ogni scelta è opinabile. Quindi quello che la
maggioranza sta cercando di concretizzare è una scelta e cercare di
dare una risposta ad alcune domande, forse dette male forse usando
dei linguaggi giuridici che ci sono state poste, tra l'altro dal
commissario del tribunale. Quindi quello che questa maggioranza
propone è una strada legale, percorribile, possibile. La scelta è
di riuscire a recuperare, se possibile, fra 5 anni questi 48
milioni, o una parte di essi, ovviamente in questo dibattito
qualcuno ha sfiorato il tema occupazionale. Io vorrei anche però
qui mettere in evidenza che qualcuno ha già dato qualcosa del suo
per contribuire a un altro termine che è importante in questa
procedura di cui forse ci dimentichiamo: "concordato in
continuità"; anche certi giudizi, forse troppo severi, sono stati
passati al vaglio di autorità diverse dalla nostra. Aziende
decotte, aziende... chi ha potuto leggere le carte ha intravisto
ancora una possibilità per questa azienda di continuare, chiedendo
dei sacrifici alle maestranze, al socio, e oggi un'autorità ci
chiede di esprimerci su questo credito e penso che sia abbastanza
normale, se non normale indispensabile, che il Consiglio regionale
si esprima con una legge. Questo penso che sia abbastanza chiaro.
Poi ovviamente ci sono delle scelte opinabili. Noi abbiamo fatto
questa scelta e ce ne assumiamo la responsabilità; una scelta
ponderata, verificata degli uffici, dai nostri consulenti che ci
permetterà oggi di prendere una decisione che sarà poi omologato
nel momento... io non voglio senz'altro addentrarmi in percorsi
tecnici decisamente complicati, ma il commissario ci chiede anche
di pronunciarci prima dell'adunanza del voto, perché dobbiamo dare
dei segnali e quindi: un segnale è che noi vogliamo la continuità
di questa azienda, ci crediamo, tanto è vero che crediamo che fra 5
anni queste risorse potranno rientrare nella disponibilità dei
Valdostani ed essere utilizzate forse, ma 5 anni ovviamente sono
lunghi, c'è una certa alea, ma c'è anche una forte consapevolezza
da parte di questa maggioranza che ci sono le condizioni per fare
bene e perché il Casinò torni a essere un elemento positivo per
l'economia della nostra Regione e, soprattutto, possa continuare a
garantire quei posti di lavoro che penso in questo momento siano
senz'altro da salvaguardare e non me ne vogliano economisti più
esperti di me, ma forse quel famoso moltiplicatore che Keynes
individua, potremmo senz'altro usarlo e vederne i frutti tra 5
anni. Non si pretende senz'altro che su queste opinabilità di
scelte ci siano convergenze assolute, ci mancherebbe altro. Qui ho
sentito parlare di rispetto delle opinioni differenti. Ma ci
mancherebbe, ma vorrei altresì un rispetto per le decisioni di
questa maggioranza che faticosamente sta cercando di prendere.
Questo è il mio umile contributo al dibattito e penso che un voto
favorevole di questa assemblea a questo disegno di legge sia
positivo per la Valle d'Aosta.
Senz'altro dai banchi del governo, l'ha già fatto l'assessore,
il Presidente penso che intervenga, saranno dati degli elementi per
permettere a noi tutti di fare una scelta ponderata e non dico
giusta, perché il giusto è un valore assoluto in cui credo poco, ma
una scelta buona.
Presidente
- Dichiarazioni di voto? In replica...
dichiarazione di voto, scusi, la parola al collega Gerandin.
Gerandin (MOUV')
- Molto rapidamente, mi aspettavo almeno
qualche risposta, soprattutto dall'assessore, poi speriamo che
qualcosa ci dica il presidente Fosson che tra l'altro sarà chi poi
dovrà, io mi auguro, sottoscrivere l'approvazione di bilancio. Lei
assessore ha detto che questo strumento è opinabile, ma lecito.
Esattamente quanto penso anch'io: opinabile ma lecito. Spero che il
Presidente Fosson risponda a ciò a cui lei non ha risposto e che
spieghi, a noi ma in primis ai Valdostani, il perché uno strumento
assolutamente più lineare come l'aumento di capitale, vale a dire
la trasformazione di 48 milioni in aumento di capitale, non è stato
perseguito. In quest'aula nessuno l'ha detto, non l'ha detto
l'Assessore, io mi auguro che lo dica lei Presidente, lo dica
perché i Valdostani lo vogliono sapere, perché questo silenzio
tombale quantomeno fa pensare male, pensare male. E poi, a mio
parere, Presidente, se vuole andare avanti con questa proposta deve
dire ai Valdostani che chi approverà questo disegno di legge di
fatto approverà una cambiale in bianco nel futuro dei Valdostani in
cui manca solo la cifra che chi amministrerà nel futuro sarà
obbligato a sottoscrivere per quell'aumento di capitale
obbligatorio, perché, abbia pazienza, se qualcosa potrà utilizzarlo
per coprire le perdite, l'aumento di capitale con questa operazione
non è fattibile, per cui i dati che le ha dato il collega Aggravi
dicono che il terzo del capitale a oggi è pari a 18,6 milioni, ciò
significa con ogni probabilità che almeno questi 18,6/20 milioni
saranno l'eredità che di questa nuova maggioranza, con qualcuno che
negli anni si scandalizzava sulle sottoscrizioni al Casinò. È il
primo atto che farà,
chapeau
, io dico chapeau nel senso che
non solo con questa operazione si va nel senso di dare una
destinazione a questi 48 milioni, di mettere un po' di chiarezza
sui 48 milioni, ma chi voterà, o chi rimarrà in aula -perché sono
certo che chiederete il voto segreto - io non so cosa succederà,
perché io sono fiducioso sul fatto che uno schiacci il pulsante e
dica "io sono favorevole" comunque chiunque rimanga in aula e
voterà questo si prenderà la responsabilità non solo di destinare i
48 milioni a questa operazione che come ha detto il collega
Testolin è opinabile, ma lecita, ma firmerà questa cambiale in
bianco alla faccia dei cittadini valdostani.
Presidente -
Ci sono altre richieste per dichiarazione di
voto? Per la replica, la parola al presidente Fosson.
Fosson (PNV-AC-FV) -
Collega Gerandin, in Commissione,
l'altro giorno, anche con tempi stretti, questo lo riconosco, molte
delle risposte sono state date tecnicamente - lo ricordava molto
bene la collega Minelli - sia sugli aiuti di Stato sia perché è
stata giudicata molto più semplice la procedura dei fondi piuttosto
che l'aumento di capitale.
Ci torneremo, i tecnici lo hanno espresso molto bene. Volevo
fare più un discorso politico, come ha detto il collega Aggravi, da
povero medico di montagna, anche se poi forse non era un medico di
montagna, come lui non è sicuramente un economista di montagna.
Senza però, mi permetta, scendere in polemiche e dire "perché certe
scelte", "cosa hai fatto", "chi l'ha scelto" eccetera; anche perché
- questo lo voglio dire, soprattutto - noi aspettiamo con grande
fiducia la data del 9 di luglio perché, come ho detto in molte
considerazioni, in questo momento bisogna che questo percorso
concordatario in continuità vada a buon fine.
Il Piano concordatario prevedeva... è la fiammella per un povero
medico di montagna, ma io sottoscrivo tutto quello che ha detto la
collega Minelli e anche la prima parte di quello che diceva la
collega Pulz.
...è scoppiato il 23 maggio, quando il commissario, con una
grande correttezza e dignità, ci ha detto: "Questi crediti
postergati saranno esdebitati o no? Bisogna che la Regione lo
decida prima del 9" e ha anche bacchettato un po' l'amministratore
unico, dicendogli: "tu non hai chiarito questo fatto qui".
Ora, caro collega Aggravi, lo stesso amministratore unico nel
bilancio che io non ho votato, ma non ero io il solo... la
conduzione della cosa è sicuramente non più come una volta - anche
perché non ho sicuramente le capacità per condurre una cosa così -
ma vi è un insieme di tecnici, di assessori che lavorano
insieme.
L'amministratore unico dice: "pur non condividendo la tesi, mi
permetto di far presente al socio che in alternativa alla rinuncia
potrebbe essere adottata una delibera di assemblea straordinaria".
Cioè al momento del bilancio lui presenta questo bilancio e mi
dice: "No se tu lo voti, esdebiti". Lei crede che il povero Tonino
Fosson, messo lì che ne ha già sicuramente abbastanza col Casinò,
possa dire: "Sì va bene, esdebitiamo"? Ho detto di no, per altri
motivi anche; che poi lei lo sa benissimo, anche lei ha una certa
esperienza di non aver votato certi bilanci, in altre situazioni,
per carità, però io non l'ho votato anche perché c'era scritto:
l'amministratore unico dice: "una delibera di assemblea
straordinaria". Il commissario mi dice: "Dovete decidere". Allora,
permettetemi, mi sembra proprio che la cosa più trasparente,
corretta, sia stata, anche se in tempi stretti...
Ha ragione, consigliere Cognetta, ma l'emergenza è nata il 23 di
maggio! Abbiamo portato questo testo in aula perché ognuno decida
assumendosi le responsabilità.
Mi permetta, collega Vesan, le responsabilità non sono solo di
quei nove o dieci. Le assicuro che queste delibere che noi abbiamo
votato in anni passati... forse potevamo fare in modo diverso, ma
c'erano dei pareri dei tecnici, avevamo certe notizie. Avevamo solo
uno scopo: che il Casinò non chiudesse, che si facessero i lavori
di ristrutturazione. Sarà stata una valutazione, ma non siamo
ancora alla fine di un percorso. Ma la nostra unica... Tanto è vero
che mai nessuno ha detto che noi quei soldi ce li siamo messi in
tasca. Riconosceteci almeno questo, per piacere! Errori
nell'Amministrazione non li fa chi non amministra.
Amico Aggravi, lei al povero medico di montagna ma anche
all'amministratore unico, che è sicuramente molto più bravo di me,
quando io dicevo: "Ma questi postergati, perché sono di legge
postergati"... "Ah, te li paghiamo poi dopo". No? Me l'ha detto
diverse volte: "Alla fine te li pagheremo".
Per carità a quello che mi diceva lei io vi ho sempre creduto.
Quando poi...
Presidente -
Lasciate parlare il Presidente. lasciate
parlare il Presidente!
Fosson (PNV-AC-FV) -
Quando poi l'amministratore unico mi
scrive di falcidia il 23... Abbia pazienza! Anche il povero medico
di montagna dice: "Un momento, lo chiediamo anche agli altri". Dove
c'è però... Mi permetta, io riconosco la buona fede. Dove c'è
comunque un dubbio giuridico, perché il dubbio giuridico esiste. Lo
dice proprio... di fronte a un dubbio giuridico cosa possiamo fare?
Sia il commissario sia l'amministratore unico dicono: "Decidetevi,
fate qualcosa". Ecco questo testo di legge che nasce con questa
intenzione. Questi 48 milioni li falcidiamo o li trasferiamo in un
capitale a rischio, sicuramente, che non sapremo... Però meglio che
una falcidia, mettiamo lì. Se il Casinò andrà bene, questi soldi
daranno e aumenteranno un capitale, Gerandin, perché più il
capitale... Se fossi venuto in Commissione, permettimi...
Presidente -
Io vi chiedo la gentilezza di lasciare
terminare il Presidente.
Fosson (PNV-AC-FV) -
Perché è molto più complesso. Però
c'è una relazione tecnica che avrò molto piacere di farti vedere.
Quindi è stato più semplice trasferirlo in questo fondo. Quindi noi
con responsabilità e con un atto trasparente, chiamiamo il
Consiglio a decidere per un'emergenza che si è dimostrata in un
concordato in continuità, che noi vogliamo portare a buon fine. Mi
sembra...
Non sarà il sistema... Guardi che quando è stato scelto il
concordato in continuità, vi ricordate, è venuta fuori la Prodi
bis. Le ipotesi sono tante!
...No, no, prima che lo facesse! Però le ipotesi in questo campo
sono delle ipotesi... molte, a cui noi non abbiamo aderito, non
abbiamo neanche cambiato l'amministratore unico, mi permetti!
Abbiamo sempre detto che la cosa più importante è che il concordato
vada avanti. È rimasto l'amministratore unico, ha gestito...
Presidente -
Chiedo all'Aula un po' di silenzio. Si
fatica a seguire le parole del Presidente.
Fosson (PNV-AC-FV) -
Ha gestito lui l'amministrazione.
Speriamo che vada a buon fine per ripartire.
Termino dicendo solo una cosa: questo è comunque un atto di
fiducia nel Casinò. Noi spostiamo dei soldi che erano dei
prestiti... Li mettiamo in un capitale e sappiamo che non li
possiamo utilizzare per tanti anni. Però noi abbiamo fiducia,
proprio anche per i lavoratori, che hanno fatto dei tagli ai loro
stipendi, dei sacrifici. Mettere lì quei soldi perché siamo sicuri
che fra 5 anni, forse anche prima, questa grande azienda
valdostana, che ha dato molto e che tornerà a dare in seguito a
tutte le ristrutturazioni, che dà ancora più di 60 milioni di euro
l'anno, che dà molto a un paese, fra 5 anni sarà di nuovo in una
fase diversa, in una fase di ristrutturazione avvenuta e di utili
sicuramente più ampi di adesso.
Presidente -
Ci sono altre richieste di intervento per
dichiarazione di voto? Non ci sono richieste. Se non ci sono altre
richieste, possiamo procedere... collega Pulz, per dichiarazione di
voto. Vi invito a prenotarvi, così evitiamo l'effetto
suspence
e andiamo avanti con i lavori. Prego, collega
Pulz.
Pulz (ADU VDA) -
Volevo rispondere al collega Aggravi,
alle sue domande di prima, dicendo che di fatto non ho risposte
tecniche da offrirle, se non dei dubbi che credo siano legittimi.
Sono i dubbi dei cittadini e questi dubbi li sottopongo agli uni e
agli altri, al gruppo Lega Mouv' come alla maggioranza con la
stessa presa di distanza, forse per
par condicio
e senza
comunque aver avuto spiegazioni convincenti da parte sua, mi scusi
per la franchezza, non sul concordato ma sulle conseguenze del
concordato stesso. Ogni tanto mi sembra che lei faccia un po' il
gioco delle tre carte, dimenticandosi che l'economia non è l'unica
chiave di lettura, comunque non è una chiave di lettura
sufficiente. Ed è spinti da questi dubbi che speriamo di aver
sviscerato comunque con chiarezza nel precedente intervento e per i
quali continueremo comunque ad approfondire le lezioni degli
economisti keynesiani, perché questa non è una parolaccia, a
differenza di carampana. E comunque continueremo a cercare risposte
convincenti anche attraverso l'accesso a ulteriori atti relativi a
questa amministrazione e relativi alle precedenti. Sulla base di
questi dubbi, appunto, che Ambiente Diritti Uguaglianza Valle
d'Aosta - pur apprezzando in qualche modo gli sforzi di manovra del
Governo per non buttare del tutto alle ortiche in un qualche giorno
forse di un qualche anno, almeno parte di quei 48 milioni di euro,
che sono di tutti i cittadini - appunto riteniamo di non dover
partecipare al voto di questa alchemica legge proposta, perché è un
atto di fede che non ci sentiamo di fare. Non abbandoneremo l'aula
perché l'Aventino è già stato un brutto momento storico e non
intendiamo ripeterlo.
Presidente -
Ci sono altri? Non vedo altri iscritti.
Possiamo procedere all'analisi del testo, colleghi. Ha chiesto la
parola la collega Morelli.
Morelli (AV) -
Madame la Présidente, pour demander la
votation secrète.
Presidente -
Di tutto, collega? Quindi sia
dell'articolato che degli allegati.
Ha chiesto la parola il collega Cognetta. Prego, collega.
Cognetta (MOUV') -
A questo punto, prendendo atto della
codardia di chi sostiene che questo procedimento sia perfetto e che
non ci siano problemi, ma che vuole votare con voto segreto, noi
coerentemente a questo abbandoneremo l'aula al momento del voto.
Per quanto riguarda il gruppo Mouv' non parteciperemo a questa
votazione.
Presidente -
La parola al collega Manfrin.
Manfrin (LEGA VDA) -
Devo ringraziare tutti, ma in
special modo la collega Morelli, che ci ha tenuto a non darci
questa anticipazione di questo voto segreto fino all'ultimo secondo
nella speranza, forse vana, che qualcuno le facesse notare quanta
arroganza e quanta codardia c'è in questo gesto. Però, collega
Morelli, le è andata male. Ho ascoltato con attenzione e mi vanto
anch'io di non essere un economista, pur avendo conseguito una
laurea in scienze politiche che prevedeva un'ampia parte di
politica economica, ma ho ascoltato con molta attenzione quanto
emerso e ho sentito più di uno, ma in special modo da parte del
collega Marquis, un appello, anzi forse potrei dire un elogio, alla
responsabilità. "Noi con questo atto, noi con questa legge" - ha
detto il collega - "siamo responsabili perché noi investiamo con
questa legge sul Casinò". Un atto di fede ci diceva prima il
Presidente, che quanto a fede appunto sicuramente ha da insegnare a
tutti noi. Un atto di fiducia. Un atto di fiducia e di fede.
Esatto. Ma, caspita, un osservatore esterno che si precipiti in
questa discussione senza conoscere il pregresso viene qui, sente
tutta la discussione e a un certo punto tutta questa fede, tutta
questa fiducia, tutta questa certezza che voi riponete in questa
legge si sgretola quando dovete votarla. Ma come? Avete tanto
coraggio nel proporla, avete tanto coraggio nel sostenerla e vi
vergognate di votarla? Caspita! Questo dovrebbe far riflettere, io
credo, anche coloro che si sono aggiunti a questo tavolo, sulla
bontà di quanto viene proposto. Credo che non debba essere un
ragionamento così complesso. Se io sono sicuro delle mie azioni, se
io ho la certezza che quanto sto facendo e che la proposta è buona
non ho neanche alcun problema nel votarla alla luce del sole,
alzando la mano e dicendo: "Sì, sono d'accordo". Nel momento in cui
però queste stesse persone che propongono questa legge si
vergognano e cercano di nascondersi e di nascondere all'opinione
pubblica o magari anche ad altre persone, ad altri uffici, ad altri
enti, chi vota una specifica legge... beh! allora in quel momento è
davvero l'ora di preoccuparsi. Quindi, concordemente con quanto già
affermato dal collega Cognetta, anche il Gruppo Lega staccherà la
scheda e non parteciperà a questa votazione.
Presidente -
La parola al collega Mossa.
Mossa (M5S) -
Il mio intervento non sarà lungo, perché
ripeterei semplicemente ciò che ha detto già il collega Manfrin. Il
collega Vesan aveva chiesto la votazione nominale, perché riteniamo
giusto che ognuno si assuma le proprie responsabilità e visto che
questa non è stata concessa ma, anzi, è stata chiesta addirittura
la votazione segreta, anche il Movimento 5 Stelle abbandonerà
l'aula e non parteciperà alle operazioni di voto.
Presidente -
La parola alla Collega Morelli.
Morelli (AV) -
Giusto per ricordare che la segretezza del
voto è un diritto e stupisce che i colleghi che in altre situazioni
si battono per la segretezza del voto in questo caso taccino di
codardia altri che richiedono di avvalersi di questo diritto.
Respingiamo al mittente le accuse di codardia. Mi pare che ci sia
stato un dibattito molto chiaro da cui sono emerse le posizioni di
questa maggioranza. Qui mi pare che chi scappa di fronte alle
responsabilità siano altre persone, come hanno fatto in altre
occasioni e come hanno già fatto questo pomeriggio prima che si
cominciasse la discussione sul Casinò. Quindi non tacciateci di
mancanza di responsabilità, per cortesia.
Presidente -
Procediamo alla votazione.
Articolo 1. Votazione aperta. Votazione chiusa.
Presenti:19
Votanti: 17
Favorevoli: 17
Astenuti: 2
Il Consiglio approva.
Articolo 2. Mettiamo in votazione l'articolo 2, colleghi.
Votate. Chiudiamo la votazione.
Presenti: 19
Votanti: 18
Favorevoli: 18
Astenuti: 1
Il Consiglio approva.
Posso dare lo stesso risultato all'articolo 3 o metto in
votazione? Stesso risultato. Posso dare lo stesso risultato anche
per gli allegati a) e b)? Stesso risultato. Mettiamo ora in
votazione la legge nel suo complesso. Apriamo la votazione. Votate.
Possiamo chiudere la votazione.
Presenti: 19
Votanti: 18
Favorevoli: 18
Astenuti: 1
Il Consiglio approva.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK