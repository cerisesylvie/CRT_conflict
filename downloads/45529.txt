Consiglio Regionale della Valle d'Aosta - Oggetto del Consiglio n. 2204 del 23 marzo 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ELEZIONI
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2204 del 23 marzo 2023 - Resoconto
OGGETTO N. 2204/XVI - Interrogazione: "Contenuti e tempistica
per l'approvazione della legge in materia di riforma
elettorale".
Bertin (Presidente) -
Punto n. 28. Risponde il Presidente
della Regione, ne ha facoltà.
Testolin (UV) -
La consigliera Minelli interroga il
Governo regionale per sapere: se nel corso dell'elaborazione della
legge elettorale regionale ci sarà una consultazione popolare, e in
quale forma; quali sono i contenuti fondamentali che in sede di
elaborazione del programma di legislatura è stato deciso debba
avere secondo il Presidente e la sua maggioranza la nuova legge
elettorale; quali sono i tempi previsti per approvare tale legge
ritenuta prioritaria.
Cercherò di dare una lettura complessiva di queste tre domande
nella risposta, partendo dal presupposto che, secondo me, chi fa
parte di un Consiglio, in qualunque ruolo si trovi, dev'essere
investito di un ruolo, perché è stato eletto quale rappresentante
da chi ha deciso di dargli fiducia e deve dunque far propria la
scelta che questa rappresentanza gli ha assegnato investendolo.
Pensare di ricorrere a delle consultazioni popolari, non credo
che sia l'obiettivo di chi è chiamato a rappresentare le istanze
del territorio e della gente, tolto il fatto che la consultazione
popolare è già prevista nelle norme, nelle modalità e nei numeri
che lei conosce almeno tanto quanto me.
Non calata dall'alto... personalmente intendo che non debba
essere il Governo a proporre una via per individuare l'architettura
della nuova legge elettorale, ma che debba nascere da un confronto
in Commissione - così come sta avvenendo - dove la pluralità delle
forze politiche presenti penso che possa fornire uno spaccato più
che rappresentativo delle sensibilità e delle visioni della
popolazione valdostana.
È pertanto peraltro evidente come la legge elettorale sia
importante non per l'attuale Governo e l'attuale maggioranza, ma
per il futuro di tutta la comunità.
Ci sarà modo di confrontarsi in sede di analisi in I Commissione
sui temi e sugli indirizzi che i movimenti e i partiti politici che
fanno parte di questa maggioranza metteranno a disposizione del
tavolo, per un confronto costruttivo rispetto a tale argomento.
La I Commissione sarà sede del giusto e articolato processo di
analisi e di confronto delle possibili diverse opportunità che
legittimamente ogni forza politica può rappresentare.
Anticipare oggi questa discussione, penso che non aggiungerebbe
nessun beneficio al confronto, ma porterebbe ai soliti sterili
battibecchi, così cari solo a chi ha voglia di fare polemica senza
arrivare a un risultato.
In merito alle tempistiche comunque mi pare che la I Commissione
consiliare con celerità abbia già avviato il confronto sul tema lo
scorso 16 di marzo e si sia posta come obiettivo quello di arrivare
a una prima definizione del percorso normativo da qui a metà
estate, per poi addivenire alla conclusione dell'iter normativo per
la fine dell'anno, e questo è un obiettivo che ci poniamo
tutti.
Presidente -
Replica la consigliera Minelli.
Minelli (PCP) -
Grazie, presidente Testolin. Abbiamo
depositato quest'interrogazione dopo aver letto, Presidente, la sua
intervista al quotidiano La Stampa dell'8 marzo, un'intervista che
ci ha particolarmente colpiti per i toni da lei utilizzati, a
nostro avviso non consoni a un Presidente neo-eletto: toni a tratti
arroganti e sprezzanti, e mi riferisco in particolare alla
questione della rappresentanza di genere in Giunta, che lei ha
liquidato con estremo fastidio, ma soprattutto per i contenuti
assai deboli che sono emersi in quell'intervista.
Riguardo alla riforma elettorale, lei ha affermato che è una
priorità della comunità - queste sono le parole che sono state
riportate nel testo - e che non deve essere calata dall'alto.
Comprenderà bene che la prima domanda che mi è balenata in testa
è stata proprio quella che lei ha trovato nell'interrogazione: se
non deve essere calata dall'alto, a quale forma di consultazione
popolare penseranno il Presidente e la sua maggioranza?
Apprendo ora che non avete ovviamente pensato proprio a nessuna
forma di consultazione popolare o di coinvolgimento della
popolazione e mi sarebbe anche sembrato strano, visto
l'atteggiamento che avete dimostrato durante tutto l'iter della
richiesta di referendum consultivo, sottoscritta da oltre 3.300
cittadini.
Per voi questa - e lei lo conferma - resta una questione da
discutere all'interno del Palazzo, e che i cittadini non si
permettano di attentare allo status quo degli eletti, unici
soggetti deputati a esprimersi!
La seconda domanda me l'ero già posta quando ho visto il vostro
comunicato sui punti prioritari del programma di Governo, che
metteva la riforma elettorale giù, all'ultimo, poi dopo nel
programma è stato un po' ribaltato, e - l'ho esplicitato anche in
aula durante il dibattito sulla sua mancata prima elezione -
 mi sono detta: se la considerano una priorità come
maggioranza, uno pensa che ci si sarà confrontati all'interno della
maggioranza sui pilastri, sui punti cardine della riforma, e quindi
la maggioranza avrà le idee chiare, visto che mette la riforma come
priorità.
Invece no, lei mi ha detto ora sostanzialmente che ci dovrà
essere un lavoro in I Commissione, che si dovrà analizzare,
discutere, confrontare... e ci mancherebbe altro, ci mancherebbe
che non si discutesse di quest'argomento! Però quello che emerge da
quanto lei ci ha detto è che nemmeno oggi noi sappiamo quali siano
i contenuti fondamentali e imprescindibili della riforma elettorale
per questa maggioranza che, lo ricordo, è una maggioranza che ha al
suo interno il Partito Democratico, che ha dei Consiglieri che sono
stati eletti sulla base di un programma che su questo argomento
specifico era molto chiaro e indicava come prioritaria l'elezione
diretta del Presidente della Giunta, della sua maggioranza, sulla
base di un programma definito, e della doppia preferenza di genere.
Quindi alla seconda domanda lei non ha risposto.
Sulla terza domanda riguardo ai tempi previsti per
l'approvazione della riforma, ha citato la seduta della I
Commissione della scorsa settimana. É vero, c'è stata questa
riunione della I Commissione che ha stabilito di non confermare
l'istituzione della sottocommissione che voi avevate previsto in
quella risoluzione depositata il giorno in cui avete affossato la
richiesta di referendum consultivo, bocciando allegramente tutti
insieme quella domanda; però in quella risoluzione, che non è stata
discussa e che è ancora all'ordine giorno, perché è lì nel
Consiglio di oggi, erano indicati dei tempi precisi. Su quel testo
- che voi avete scritto - c'era scritto che occorre elaborare una
proposta di legge di riforma del sistema elettorale entro la pausa
estiva.
Ricordo che l'ex presidente della Commissione Restano aveva poi
chiarito, in quella seduta che aveva istituito la sottocommissione,
che era previsto di avere la bozza entro luglio, quindi aveva
specificato che "entro la pausa estiva" voleva dire entro luglio,
di conseguenza, alla ripresa di settembre la discussione della
proposta di legge, del testo di legge che poi deve diventare la
legge vera e propria.
Adesso lei dice all'inizio, a metà dell'estate, quindi è stato
molto, molto vago; noi riteniamo che quei termini vadano rispettati
entrambi: "pausa estiva" ed "entro luglio", se si ha davvero
l'intenzione di operare con serietà.
Altrimenti, come è spesso accaduto per quest'argomento, sono
parole al vento.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK