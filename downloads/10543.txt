Consiglio Regionale della Valle d'Aosta - Oggetto del Consiglio n. 1536 del 8 novembre 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1536 del 8 novembre 1990 - Resoconto
OGGETTO N. 1536/IX - Criteri per la nomina dei rappresentanti
della Regione nel Consiglio di amministrazione della S.A.V. S.p.A.
(Interrogazione).
Presidente - Do lettura dell’interrogazione
presentata dal Consigliere Riccarand:
INTERROGAZIONE
Appreso che la Giunta regionale, con deliberazione n. 5754
dell’11 luglio 1990, ha nominato quali
rappresentanti della Regione nel Consiglio di Amministrazione della
S.A.V. - Società Autostrada Valdostana S.p.A., i signori Umberto
Acerbi, Carlo Bionaz, Luigi Bormida, Giulio Fiou, Massimo Nardo e
Roberto Gremmo;
Appreso, altresì, dagli organi di stampa, che il signor Roberto
Gremmo ha dichiarato di non accettare tale carica;
Al fine di conoscere in base a quale criterio ed in base a quale
tipo di consultazioni si è proceduto alla citata nomina dei
rappresentanti della Regione nel Consiglio di Amministrazione alla
S.A.V. S.p.A.;
il sottoscritto Consigliere regionale del Gruppo Verde
Alternativo
interroga
la Giunta regionale per sapere:
1) in base a quale criterio e sulla base di quali requisiti si è
proceduto alle nomine dei rappresentanti della Regione nel
Consiglio di amministrazione della S.A.V. S.p.A.;
2) se il Consigliere Roberto Gremmo era stato consultato o meno
prima della sua nomina nel Consiglio di Amministrazione della
S.A.V. S.p.A.;
3) in che data sono state presentate le non accettazioni
dell’incarico da parte del Consigliere Gremmo;
4) se si è già provveduto a sostituire il Consigliere Gremmo nel
citato Consiglio di Amministrazione, chi è stato scelto ed in base
a quali requisiti.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Vorrei rispondere dividendo i due problemi:
uno, quello che riguarda il Consigliere Gremmo, e
l’altro, quello che riguarda gli altri membri che
sono stati nominati.
Per quanto riguarda i membri che sono stati nominati, devo
continuare a dire che i criteri sono sempre stati i soliti, e cioè
i criteri che secondo noi riguardano l’esperienza e
la capacità delle persone. Secondo noi sono state nominate delle
persone di provata capacità e le altre sono di lunga esperienza
quali amministratori. Quindi riteniamo di aver operato delle scelte
valide nell’interesse
dell’Amministrazione.
Per quanto riguarda il Consigliere Gremmo, devo subito dire che
il medesimo non è stato da noi interpellato sulla nomina in questo
Consiglio di amministrazione, ma la Giunta ha ritenuto di proporlo
perché pensavamo che potesse essere un utile momento di
collegamento fra la Regione autonoma Valle d’Aosta e
la Provincia di Torino, dal momento che il Consigliere Gremmo è
anche Consigliere della Provincia di Torino. Questo avrebbe potuto
probabilmente, nel caso, superare alcuni problemi che potevano
nascere fra la Regione Valle d’Aosta e la Provincia
di Torino.
La nostra lettera in cui comunicavamo al Consigliere Gremmo che
era stato nominato nel Consiglio di amministrazione è stata spedita
dall’Amministrazione regionale in data 9 agosto
1990, e la rinuncia da parte del Consigliere Gremmo è datata 14
agosto 1990, con la quale il Consigliere ringraziava, pur dicendosi
dispiaciuto di non poter accettare questa carica.
Si è sostituito il Consigliere Gremmo con il Consigliere
Celestino, che era già membro nel precedente consiglio di
amministrazione, quindi con una persona che era assolutamente
valida essendo presente nei precedenti consigli di
amministrazione.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Questa deliberazione di Giunta con cui
sono stati nominati i rappresentanti della Regione nella Società
autostrade valdostane è stato uno dei primi atti di questa nuova
Giunta ed è stato un atto con cui si è scelto di seguire una strada
che si chiama semplicemente lottizzazione, cioè designazione
all’interno di una società per azioni delle persone
indicate dai partiti che fanno parte della maggioranza
regionale.
Si tratta di una prassi che è molto consueta e diffusa, che però
sorprende sempre quando viene applicata proprio così con un
dosaggio molto chiaro e con una caratterizzazione molto chiara come
è avvenuto in questo caso, nel senso che tutti i nominativi
designati, cioè Umberto Acerbi, Carlo Bionaz, Luigi Bormida, Giulio
Fiou e Massimo Nardo, ad eccezione del Consigliere Gremmo, per cui
vale un altro discorso, sono esponenti noti e attivi, a volte anche
con cariche pubbliche, dei cinque partiti che compongono la
maggioranza, cioè del PSI, del PRI, degli ADP, del PCI e della DC.
Quindi si tratta sicuramente di un tipo di scelta che contestiamo e
che riteniamo sia anche in aperto contrasto con quelle che erano
delle indicazioni programmatiche che a suo tempo questa Giunta e
questa maggioranza avevano dato.
Proprio anche alla luce di questo episodio abbiamo presentato in
Consiglio regionale una proposta di legge per una disciplina delle
nomine e per evitare che si ripetano casi di questo genere, che
purtroppo non sono stati isolati.
Quindi non possiamo che respingere le affermazioni del
Presidente della Giunta quando dice che i criteri che sono stati
adottati sono stati esclusivamente criteri di professionalità e di
capacità; il criterio prevalente è stato purtroppo ancora una volta
quello dell’etichetta di partito.
Per quanto riguarda poi la designazione del Consigliere Gremmo,
che ha sorpreso perché evidentemente era una designazione di una
persona che in Consiglio ha sostanzialmente appoggiato la
formazione di questa maggioranza, ma non ha mai dichiarato
ufficialmente di farne parte - oltretutto è un Consigliere
regionale e quindi c’è anche un problema di
opportunità da parte di un Consigliere regionale di far parte di
questo organismo - prendiamo atto della non accettazione da parte
del Consigliere Gremmo di questa designazione, però ci permettiamo
di sorprenderci di fronte all’atteggiamento della
Giunta che nomina un rappresentante in un Consiglio di
amministrazione di una società senza neanche interpellarlo, e
soprattutto se questo rappresentante è un Consigliere regionale,
quindi rappresentante anche di una forza politica. Non vorrei che
magari domani la Giunta regionale mi designasse in non so quale
tipo di società.
Credo che è nel diritto di ogni persona, di ogni Consigliere di
essere sentito prima di essere designato in qualche organismo,
quindi anche sotto questo aspetto rilevo un modo di procedere
gravemente scorretto da parte della Giunta regionale nelle nomine
delle designazioni che sta facendo.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Non potrei replicare, ma non voglio
replicare perché non condivido quello che ha detto il Consigliere
Riccarand; voglio solo specificare che il Consigliere Gremmo è
membro del Consiglio provinciale della Provincia di Torino che è
altresì azionista della società SAV.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK