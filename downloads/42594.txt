Consiglio Regionale della Valle d'Aosta - Oggetto del Consiglio n. 141 del 3 dicembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 141 del 3 dicembre 2020 - Resoconto
OGGETTO N. 141/XVI - Interpellanza: "Azione per la
valorizzazione delle attività sportive outdoor invernali".
Marguerettaz (Presidente) -
Come prima anticipato,
passiamo al punto n. 36 all'ordine del giorno. La parola al collega
Brunod.
Brunod (LEGA VDA) -
Ho presentato questa interpellanza in
quanto in considerazione che al momento, in base alle varie
limitazioni dovute alle misure di contenimento da contagio Covid-19
definite dai vari DPCM, non sono ancora state prese decisioni in
merito alla possibile data di apertura degli impianti sciistici,
ritenuto che al momento della riapertura sicuramente gli accessi
alle stazioni sciistiche saranno contingentati e quindi non
potranno esprimere il massimo delle loro potenzialità, settore
quello dello sci alpino che senza dubbio rappresenta il grande
punto di forza della stagione invernale; ricordato che le attività
sportive individuali svolte in ambienti aperti sono molto meno
esposte ai rischi del contagio in quanto garantiscono le misure di
distanziamento sociale, questo periodo avrebbe potuto essere
l'occasione per promuovere e valorizzare tutta una serie di
attività alternative che si inseriscono perfettamente all'interno
del nostro contesto regionale, creando quindi un'opportunità per
mettere in risalto anche tutte le qualità e potenzialità delle
medie e piccole realtà della nostra Regione. Ci tengo a citare
alcune attività alternative: sci alpinismo, sci di fondo,
ciaspolate,
Winter Trail
, cascate di ghiaccio,
fat
bike
,
sleddog
, gite in carrozza, tutte attività che
possono essere svolte in modalità diurna o anche in modalità
notturna.
Evidenziato che tutte queste iniziative di questo genere sono
già state messe in campo da numerose località turistiche dell'arco
alpino, si interpella il Governo regionale competente per conoscere
quale sia l'intendimento del Governo in merito alla valorizzazione
di tali attività e se sia previsto un piano di promozione
specifico, quali sono le tempistiche e le modalità di
attuazione.
Presidente -
La parola all'assessore Guichardaz, ne ha
facoltà.
Guichardaz J. (PCP) -
Grazie Presidente e grazie
soprattutto, consigliere Brunod, per aver accettato di anticipare
la discussione di questa interpellanza, mi scuso per il disagio ma,
siccome sono stato convocato per il benedetto tampone, allora mi
dispiaceva creare dei problemi anche al
drive-in
, quindi la
ringrazio molto.
Intanto, premesso che l'Assessorato del turismo ha sempre
dedicato molto spazio alla promozione nazionale e internazionale,
oltre che allo sci di discesa, di tutte le attività
outdoor
invernali che il nostro territorio può offrire mediante articoli
pubbliredazionali, usciti sia su testate generaliste, sia su
testate specialistiche, sia sui portali dedicati alla montagna, la
promozione è avvenuta inoltre attraverso la diffusione di cartelle
stampa e mediante l'organizzazione di viaggi di familiarizzazione
per giornalisti,
blogger
e
influencer
in
collaborazione con le nostre agenzie di comunicazione sui vari
mercati, che hanno generato articoli
ad hoc
sulle attività
outdoor
in questione. Cito a mero titolo di esempio, ma sono
solo una limitata selezione di articoli e di pubblicazioni, i
recenti articoli pubblicati su "Sette", l'inserto settimanale del
venerdì del "Corriere della Sera", su "Vanity Fair", su "4Outdoor",
su "Meridiani Montagna", sul portale: montagnagratis.it o la
promozione dell'
influencer
Irene Colzi, tra le altre, delle
cascate di ghiaccio a Cogne e dello
sleddog
a Courmayeur.
Questo solo per fare alcuni esempi di promozione specifica su
questo settore di cui è oggetto la sua interpellanza.
A maggiore ragione oggi, considerato il difficile momento che
stiamo attraversando legato all'emergenza sanitaria in corso e la
conseguente necessità di sostenere la stagione turistica invernale,
seppur con le diverse incognite legate alle incertezze dovute ai
limiti imposti per gli spostamenti tra Regioni e Stati e per il
distanziamento sociale, abbiamo ritenuto comunque di mettere in
campo azioni volte a promuovere la stagione invernale, proprio in
considerazione del fatto che la montagna continua a essere meta
privilegiata per gli ampi spazi incontaminati e che sport invernali
individuali come, ad esempio, lo sci alpinismo, lo sci di fondo e
le racchette da neve saranno sempre più determinanti attrattori
turistici. Noi, quindi, stiamo andando avanti e continuiamo a non
arrenderci al Covid e all'idea che bisogna bloccare tutto e che
bisogna fermare anche l'attività di promozione della nostra
Regione, delle nostre bellezze e dei nostri
atouts
anche
sportivi di attrazione. Pertanto, sono state previste una serie di
iniziative proprio per promuovere questa tipologia di offerta
turistica, oltre evidentemente al già ampio spazio dedicato a loro,
come sempre sul sito
web
del turismo lovevda.it, alla
sezione Sport invernali, tramite il quale vengono comunicate, oltre
allo sci di fondo e di discesa, tutte le attività
outdoor
praticabili in inverno, quindi racchette da neve, cascate di
ghiaccio, sci alpinismo, sleddog, eccetera.
Al momento quindi, per rispondere anche alla sua seconda
domanda, sono già state pianificate numerose azioni puntuali
on-line
e
off-line
su testate di settore e
generaliste.
Per il mese di gennaio sullo speciale "Outdoor Inverno" allegato
alla rivista bimestrale "Meridiani Montagna" dell'editoriale Domus,
che sarà interamente dedicato alla Grivola e alla valle di Cogne,
sono previsti articoli che promuovono itinerari con le racchette da
neve e con sci di fondo, itinerari che saranno pubblicati anche su
montagna.tv, il primo portale italiano dedicato al mondo della
montagna. Poi a partire dal mese di gennaio e sino a tutto il mese
di aprile verranno promosse, e sono già in programma, tutte le
attività outdoor invernali diverse dallo sci di discesa su
montagnagratis.it, un portale interamente dedicato alla montagna.
Nel numero di dicembre di "Bell'Italia", una delle pubblicazioni di
settore più lette in Italia, vi sarà poi un articolo incentrato
sulle racchette da neve in Valtournenche, redatto dal giornalista
Ettore Pettinaroli, a seguito di un viaggio di familiarizzazione.
Nel mese di dicembre sono previste le riprese di quattro puntate -
stanno cominciando - monotematiche del programma Icarus, che
andranno in onda su Sky Sport, aventi quale l'argomento le
ciaspole, il
free ride
, lo
snowkite
e il turismo
equestre sulla neve in Valle d'Aosta. Poi, da pochi giorni, a fine
novembre, è in edicola in Francia, perché noi estendiamo la nostra
promozione agli Stati che per ricerca di mercato possono essere
utili da un punto di vista dell'afflusso turistico quando ciò sarà
possibile, un numero speciale di circa cinquanta pagine interamente
dedicato allo sci alpino in Valle d'Aosta della rivista
specializzata "Montagna Magazine", testata tra le più apprezzate in
Francia dagli appassionati di montagna, con oltre 145 mila lettori
di cui 13 mila abbonati e che verrà promosso anche tramite articoli
sul sito e
social
della rivista raggiungendo così un vasto
pubblico selezionato. Valuteremo poi, di volta in volta, anche in
funzione degli sviluppi della situazione, ulteriori azioni
specifiche da mettere in campo a sostegno di tutte le attività
outdoor invernali.
Infine, vorrei aggiungere che sono state pianificate molte
iniziative promozionali sia sul mercato interno, sia sui mercati
stranieri, per la valorizzazione del cammino balteo al quale so lei
essere particolarmente interessato, e ne sono felice, a partire dal
mese di gennaio, oltre a quelle peraltro numerose già sin qui
realizzate. Questo perché il prodotto "cammino balteo", seppur non
lo si possa considerare rientrante in senso stretto tra attività
sportive outdoor specificamente invernali, costituisce, e sempre
più costituirà, un elemento di attrattività turistica disponibile
in larga parte per tutto l'anno, compreso anche il periodo
invernale, e che consente di valorizzare una parte importante del
territorio che non è generalmente interessata alle attività outdoor
strettamente legate alla neve.
Presidente -
La parola al consigliere Brunod.
Brunod (LEGA VDA) -
Grazie Assessore per la risposta e
per avermi fatto un po' un resoconto di quello che è stato fatto
fino adesso, ma soprattutto quello che mi ha citato che è in
programmazione nei mesi futuri. In questo periodo di grande
difficoltà - la sollecitazione nella mia interpellanza era proprio
questa - si sarebbe potuto anticipare con delle azioni già messe in
campo già nel mese di novembre e i primi di dicembre per arrivare,
non appena ci sarà un'apertura - con delle limitazioni sicuramente,
come tutti siamo consapevoli - con l'aver già fatto un grande
lavoro di promozione su questi settori che entrambi abbiamo citato:
questo era il mio obiettivo per non dover sempre rincorrere le
cose. Ho potuto constatare, come ho detto prima, che numerose
località dell'arco alpino stanno già facendo una grande campagna
mediatica e di
marketing
su queste discipline individuali
outdoor
di cui abbiamo parlato bene prima e mi pare che noi,
come Regione Valle d'Aosta, siamo un pochino più indietro. Questa è
la sollecitazione, questo è quello che mi auguro venga fatto perché
la Valle d'Aosta si merita, per il bene della sua immagine e per il
bene di tutta la popolazione valdostana, un grande lavoro perché la
parte turistica invernale è un grande tassello per l'economia della
Regione.
Mi auguro quindi che d'ora in poi si cerchi di anticipare sempre
queste tempistiche per arrivare al passo con le altre località in
un mondo dove la concorrenza sarà sempre maggiore.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK