Consiglio Regionale della Valle d'Aosta - Oggetto del Consiglio n. 2670 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Infrastrutture ricreativo-sportive
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2670 del 25 luglio 2023 - Resoconto
OGGETTO N. 2670/XVI - Interpellanza: "Utilizzo del Palaindoor
di Aosta da parte di società sportive e considerazioni sul soggetto
gestore della struttura".
Bertin (Presidente) -
Passiamo ora al punto n. 73
dell'ordine del giorno. Per l'illustrazione dell'interpellanza,
interviene il consigliere Baccega.
Baccega (FI) -
Dopo essere stata iscritta ben cinque
volte in Consiglio regionale, questa interpellanza finalmente
riusciamo a discuterla.
Parliamo del Palaindoor di Aosta che, dopo aver ottenuto il
requisito di interesse regionale, proprio sulla base del quale la
Regione finanzia al Comune di Aosta il 50% degli interventi di
adeguamento necessari alla realizzazione e al rilascio del CPI,
lavori che pare siano ancora in corso... l'ultima volta che ne
abbiamo parlato era il 20 ottobre del 2022 ma finora che cosa è
successo? È successo che il 28 febbraio 2023 sono state affidate le
attività del tennis coperto e
outdoor
dell'atletica leggera
e dell'arrampicata sportiva e la Giunta regionale all'epoca aveva
dichiarato, rispondendo a quell'atto ispettivo, che le società e le
federazioni potevano riprendere l'attività a fine 2022. Credo che,
per farla breve, la Regione abbia affidato risorse importanti per
l'ottenimento del CIP; il Comune di Aosta deve gestire le
procedure, il Sindaco ha fatto una delibera, un approfondimento,
dove si evince che 21 milioni sono l'avanzo di amministrazione,
però in questi giorni il Sindaco di Aosta ha nuovamente chiesto le
risorse per la famosa legge di Aosta capitale.
Dopo aver utilizzato come
hub
vaccinale la struttura del
Palaindoor, che ha determinato una chiusura con una forte
contrarietà da parte nostra che poi avevamo individuato nella Grand
Place proprio la
location
ideale per quel tipo di attività,
chiediamo alla Giunta quando potrà riaprire il bar ristoro interno
alla struttura visto che alcune attività si stanno sviluppando e se
si considera efficace ed efficiente che sia un'associazione del
terzo settore, qualunque essa sia, a gestire una struttura sportiva
di quelle dimensioni e di quelle capacità. Sentendo qua e là, pare
ci sia una grande difficoltà rispetto all'affidamento della
gestione e mi piace ricordare quanto era efficiente il lavoro
dell'ASVA per gestire quella struttura e poi alla fine si pagava da
sé con pochissime risorse solo da parte regionale e il Comune di
Aosta non aveva nessun costo da addebitare.
Assessore, quindi ci dica lei, ci dia un aggiornamento rispetto
a questo passaggio. Da un sopralluogo che ho fatto pare non ci sia
nessuno che lavora; vorrei capire bene, vorremmo capire bene,
quando le società sportive che praticavano all'interno della
palestra le loro attività potranno nuovamente accedere alla
struttura del Palaindoor, tenendo conto che Aosta è stata "Città
europea dello sport" nel 2017 e che quest'anno la Valle d'Aosta è
"Regione europea dello sport". L'auspicio è che quella struttura
così importante sia operativa quanto prima ma almeno dal prossimo
autunno.
Dalle ore 11:13 assume la Presidenza il vicepresidente
Marguerettaz.
Marguerettaz (Presidente) -
Per la risposta, la parola
all'assessore Grosjacques.
Grosjacques (UV) -
Grazie anche al collega Baccega
perché, come ha ben ricordato, ormai questa si trascina da inizio
maggio e mi ha obbligato, tempo per tempo, a chiedere ovviamente
gli aggiornamenti all'Amministrazione comunale di Aosta che segue
il progetto. Questo in quanto c'è stato il contributo da parte
dell'Amministrazione regionale, perché questa è una delle opere
inserite nella legge 16/2007, quindi opere sportive di interesse
regionale. Le premetto che le risposte, con un aggiornamento a
ieri, arrivano tutte rispetto alle sue domande dal Comune di
Aosta.
In premessa è da segnalare che l'attuale Amministrazione
comunale della città di Aosta ha provveduto a chiudere il
Palaindoor per dare avvio alle fasi di lavoro finalizzate
all'adeguamento alle normative della struttura per l'ottenimento
del certificato di prevenzione incendi. Le fasi di lavoro si sono
svolte e si stanno tuttora svolgendo con le seguenti modalità: in
un primo tempo erano state programmate tre fasi di lavoro, per
accelerare i tempi le fasi sono scese a due. La cosiddetta "fase 0"
è stata ultimata con l'apertura del tennis, dell'arrampicata
sportiva e dell'atletica leggera e, come ha giustamente segnalato
lei, i lavori sono stati consegnati a ottobre 2022 e la gestione è
stata avviata nel corso del corrente anno.
Per quanto concerne il cronoprogramma attuale della fase 1,
lotto 2, lo sviluppo è il seguente: al momento è stata redatta e
consegnata la progettazione esecutiva; è stato eseguito un primo
incontro di verifica e il progettista ha già inoltrato una versione
aggiornata del progetto. La validazione era prevista entro la fine
di giugno, ma il Comune di Aosta non ha ancora ricevuto a ieri i
pareri del CONI e dell'Ufficio sismico, pertanto la validazione è
rimandata fino all'ottenimento di questi due pareri. L'entrata in
vigore del nuovo Codice dei contratti il 1° di luglio prevede delle
rettifiche progettuali sugli elaborati amministrativi, tra i quali
il capitolato d'appalto; è pertanto necessario un ulteriore
aggiornamento prima dell'approvazione definitiva del progetto da
parte della Giunta comunale. Per l'espletamento della procedura per
l'appalto dei lavori, quindi la concertazione con la stazione unica
appaltante, la pubblicazione del bando e l'acquisizione delle
offerte sono stati stimati 120 giorni dall'approvazione da parte
della Giunta comunale.
Per quanto riguarda le verifiche documentali successive alla
gara d'appalto, per l'affidamento e il contratto dell'operatore
economico aggiudicatario si prevedono 45 giorni, quindi
indicativamente la metà di febbraio del prossimo anno. Per
l'esecuzione dei lavori sono stati previsti dal capitolato
d'appalto 150 giorni, quindi la scadenza dovrebbe essere la metà di
luglio 2024 e successivamente l'acquisizione della conformità e
della certificazione per il deposito della SCIA prevista in 30
giorni che darebbe come completamento della pratica fine agosto
2024. Al termine di questo iter e una volta ovviamente realizzati i
lavori e declinate tutte le operazioni che le ho elencato si potrà
utilizzare tutta la struttura.
Inoltre l'Amministrazione del Comune di Aosta all'ottenimento
del CPI (il Certificato Prevenzione Incendi) ha l'obiettivo di
coinvolgere tutte le associazioni sportive che saranno interessate
a usufruire del Palaindoor, andando a confermare tutte quelle che
già praticavano l'attività in precedenza e ad accogliere quelle che
ne faranno richiesta, quindi non ci sono preclusioni: continuità
nell'attività per coloro che c'erano già e utilizzo da parte di chi
eventualmente ne ravvisasse la necessità.
Per quanto riguarda il secondo quesito: "quando potrà riaprire
il bar ristoro interno alla struttura", il bar del Palaindoor è
un'appendice della struttura, pertanto la sua eventuale apertura
verrà valutata al momento della definizione della gestione completa
del Palaindoor.
Punto 3, sull'efficacia ed efficienza dell'associazione del
terzo settore che gestisce la struttura sportiva le dirò che ho
interpellato dai miei uffici; il Comune di Aosta ha espresso parere
positivo in merito alla passata e attuale gestione che ha sempre
dato risposte positive alle società e associazioni sportive che
avessero interesse a utilizzare il Palaindoor.
Presidente -
La parola al consigliere Baccega.
Baccega (FI) -
Grazie Assessore. Adesso io le chiederei
se gentilmente mi dà copia di quello che ha testé letto. Abbiamo
deciso quindi che ad agosto 2024 forse potremo avere la struttura
operativa, ben quattro anni di chiusura del Palaindoor per lavori
di adeguamento alla prevenzione incendi.
Credo che il Comune di Aosta abbia davvero delle grosse
responsabilità rispetto a questo percorso e credo che le società
sportive, in una Valle d' Aosta europea dello sport, di questo ne
terranno conto, perché è devastante quello che sta succedendo. Le
società sportive stanno girovagando qua e là in strutture posticce
pagando costi anche piuttosto significativi e questo ritardo
ovviamente peserà ancora di più nelle case di queste società
sportive. Io guarderò con attenzione l'Amministrazione regionale se
in qualche modo determinerà di riprendere il cammino di Aosta
capitale, ma ne parleremo successivamente. Intanto la ringrazio
molto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK