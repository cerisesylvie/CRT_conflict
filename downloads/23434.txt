Consiglio Regionale della Valle d'Aosta - Oggetto del Consiglio n. 2542 del 7 marzo 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AGRICOLTURA
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2542 del 7 marzo 2007 - Resoconto
OGGETTO N. 2542/XII - Espletamento delle pratiche concernenti
il pagamento dei premi previsti dal piano di sviluppo rurale.
(Interrogazione)
Interrogazione
Appreso che, per l'espletamento delle pratiche inerenti il
pagamento agli agricoltori valdostani dei premi per l'annualità
2006 previsti dal Piano di Sviluppo rurale, la Regione si avvale
dell'ausilio di un proprio funzionario distaccato presso l'AGEA
(Agenzia per le erogazioni in agricoltura);
Interroga
l'Assessore delegato per sapere:
1) chi è il funzionario di cui in Premessa;
2) se si tratta di un incarico temporaneo o
permanente;
3) qual è l'inquadramento contrattuale e qual è la spesa
complessiva sopportata dall'Amministrazione regionale (compenso
lordo, ospitalità presso la capitale, trasporti, eccetera);
4) se tali oneri rientrano nella somma recentemente
trasferita dalla Regione all'AGEA per le "anticipazioni" in
agricoltura.
F.to: Tibaldi
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Alla base di tutto credo che ci sia un
equivoco, in quanto devo richiamare una risposta relativa ad
un'interrogazione sugli anticipi "AGEA" della scorsa seduta, dove
cita un nostro funzionario che ha a che fare con "AGEA". In sede
consiliare avevo parlato di referenti della Conferenza
Stato-Regioni e di funzionari regionali in rapporto funzionale con
"AGEA", forse questo termine è stato interpretato in maniera
diversa da quella che era l'intenzione, comunque avevo inteso
indicare il personale del Dipartimento che fra i compiti loro
affidati ha quello di rapportarsi con le varie strutture statali o
comunitarie.
Prima ho citato la Conferenza Stato-Regioni perché l'argomento
anticipazioni ad "AGEA", dopo un approccio politico in sede di
commissioni politiche agricole, è stato valutato in sede tecnica
sempre dalla conferenza e poi portato all'attenzione di "AGEA". I
tavoli tecnici della conferenza sono piuttosto numerosi in questo
periodo, perché si tratta di dare applicazione, sia alla riforma
della "PAC", sia all'avvio della nuova programmazione dello
sviluppo rurale. Basti pensare alla sola implementazione della
condizionalità, che riguarda entrambi i pilastri della "PAC" e che
riguardano una ventina di argomenti, dai nitrati all'uso delle
acque, alla direttiva "Habitat", al benessere animale, al pacchetto
igiene...
Un accordo con la Regione autonoma Friuli Venezia Giulia e le
Province autonome di Trento e Bolzano, che ho già citato in altre
occasioni e che ha permesso di lavorare in maniera congiunta per
quel che riguarda il nostro apporto al programma strategico
nazionale e la predisposizione di un organismo pagatore regionale
che è stato appena approvato in Giunta, fa sì che i funzionari di
queste strutture partecipino a turno a questi tavoli, scambiandosi
informazioni e richieste di chiarimenti o di modifiche, ottenendo
in tal modo non solo un'opportuna collaborazione su temi specifici,
ma anche un risparmio di risorse umane. Cosa analoga succede per le
riunioni o per le partecipazioni ai gruppi di lavoro presso il
Ministero delle politiche agricole, alimentari e forestali. I
rapporti con gli uffici della CE principalmente sviluppo rurale e
concorrenza, all'interno della Direzione generale agricoltura, sono
invece più diretti e meno delegabili ai rappresentanti di altre
Regioni e sono tenuti di norma dal caposervizio delle politiche
comunitarie o dai quadri su argomenti specifici. Naturalmente
questo discorso vale anche per l'aspetto politico, perché molto
spesso tra Assessori ci mettiamo d'accordo per partecipare alla
Commissione politiche agricole rappresentandoci a vicenda, con la
stessa finalità, quando è possibile.
Ancora più specifici e puntuali sono i rapporti con "AGEA",
organismo pagatore, perché riguarda fatti puntuali anche a volte di
aziende valdostane legate soprattutto alla gestione informatica del
flusso delle informazioni. È dunque logico che sia il funzionario
preposto al sistema informativo di gestione azienda agricola a
tenere i contatti con i funzionari di "AGEA", così come è naturale
che sia il funzionario che gestisce l'anagrafe del bestiame a
tenere i contatti con l'Istituto zooprofilattico di Teramo, cui il
Ministero della salute ha affidato la gestione della banca dati
nazionale del bestiame. Chiarito che non si tratta di distacco o di
incarico specifico, ma di una fra le tante funzioni svolte dal
personale del Dipartimento che deve funzionalmente relazionarsi con
le diverse articolazioni e strutture statali e comunitarie, passo a
rispondere alle domande dell'nterrogazione.
Come risposta alla 1
a
domanda, è sufficiente ribadire
che non esiste alcun funzionario distaccato presso l'"AGEA"; anche
per il secondo quesito:
"se si tratta di un incarico temporaneo
o permanente"
, la risposta è negativa non esistendo il
presupposto. In merito alla 3
a
domanda:
"qual è
l'inquadramento contrattuale e qual è la spesa complessiva
sopportata dall'Amministrazione regionale (compenso lordo,
ospitalità presso la capitale, trasporti, eccetera)"
,
l'inquadramento del funzionario che tiene regolarmente i contatti
con "AGEA" è stabilito dal contratto e non vi sono spese
aggiuntive, salvo quelle normali di trasferta che si realizzano
nell'arco della giornata. In merito al punto 4:
"se tali oneri
rientrano nella somma recentemente trasferita dalla Regione
all'AGEA per le anticipazioni in agricoltura"
, è sufficiente
ribadire - come contenuto nella legge e nella deliberazione
applicativa - che si tratta esclusivamente di somme attribuite dal
piano di sviluppo rurale ad aziende agricole valdostane e, a questo
titolo, anticipate ad "AGEA".
Presidente
- La parola al Consigliere Tibaldi.
Tibaldi (CdL)
- Lei, Assessore, dice che ho equivocato;
in realtà non solo le mie orecchie hanno udito quello che lei disse
15 giorni fa, ovvero che c'era un funzionario distaccato presso
"AGEA" che si occupava di tali questioni, perché sono abbastanza
complesse, ma lo hanno sentito i miei colleghi e forse qualche
collega di altri gruppi consiliari e soprattutto lo hanno sentito
persone che me lo hanno riferito tramite il Web! Abbiamo un
servizio che trasmette in diretta i nostri interventi su Internet e
anche altre persone che hanno udito le sue parole, sono rimaste
sconcertate... di qui l'iniziativa che abbiamo proposto.
Oggi apprendiamo che non è così, lei ha rettificato, di
conseguenza non è vero che esiste un funzionario distaccato. Resta
il fatto che la procedura come lei ha spiegato è alquanto
farraginosa, i rapporti non sono facili da tenere con l'UE e con
Roma. Lei dice che sono più puntuali con l'"AGEA", ci piacerebbe
che anche l'"AGEA" fosse più puntuale nell'erogazione dei
pagamenti, le rispondo con questa affermazione, perché ad oggi non
mi risulta che alcun agricoltore abbia percepito dei soldi! Lei ci
disse che si sarebbe proceduto in ordine alfabetico, 5 o 6 giorni,
forse qualche giorno in più per chi avesse scelto la strada del
bonifico bancario, ma ad oggi - e conosciamo qualche agricoltore
anche noi... - non sono ancora arrivate le liquidazioni delle
relative spettanze.
La questione è problematica, gli agricoltori sono sfiniti da
questo "tira e molla" dei pagamenti, nonostante qualche annuncio
ottimistico del Presidente del "Caseus Montanus" o del
"Coopagrival", lei sa bene che le cose non stanno così. La Regione
ha trasferito 7 milioni di euro e altri ne trasferirà, ma ad oggi
l'indennità compensativa non è ancora...
(interruzione dell'Assessore Isabellon, fuori
microfono)
... lei ci dice da venerdì scorso, fuori microfono, io le dico
che le nostre informazioni sono di segno diverso! È un argomento
che terremo aperto, perché il malcontento e il disagio sono diffusi
presso questa categoria, che aspetta legittimamente i contributi
del piano di sviluppo rurale del 2006, siamo nel 2007 e aspetta
quelli del 2006. Sono somme di entità forse non rilevante, ma sono
importanti per le singole aziende agricole che contano su questi
sussidi, previsti peraltro dalla politica agricola comunitaria, e
che permettono la sopravvivenza di molte aziende di montagna.
Leggiamo titoli e cronache roboanti sugli stanziamenti del piano di
sviluppo rurale per il sessennio 2007-2013, però ad oggi si
attendono ancora le percezioni del 2006 e non vorremo che queste
cronache roboanti fosse un elemento di persuasione o di illusione,
che alla fine si traducono in delusioni.
Assessore, siamo usciti un po' dal tema dell'interrogazione ma
rimaniamo nell'argomento principale: se la Regione ha anticipato
questi soldi, è giusto che l'"AGEA" - e visto che i rapporti con
l'"AGEA" ci sono e immagino le sollecitazioni siano già state fatte
- proceda rapidamente alla liquidazione delle spettanze. Abbiamo
appreso con soddisfazione dell'iniziativa della Giunta di istituire
un organismo pagatore autonomo, a nostro avviso è tardivo, ma -
come dice un noto adagio - meglio tardi che mai, vedremo le
proposte in concreto quando la legge giungerà nelle commissioni
competenti.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK