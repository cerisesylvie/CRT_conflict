Consiglio Regionale della Valle d'Aosta - Oggetto del Consiglio n. 2403 del 10 gennaio 2007 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
EDILIZIA
Edilizia residenziale
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2403 del 10 gennaio 2007 - Resoconto
OGGETTO N. 2403/XII - Proposta di regolamento: "Modificazione
al regolamento regionale 27 maggio 2002, n. 1 (Norme per la
concessione di mutui ad interesse agevolato a favore di persone
fisiche nel settore dell'edilizia residenziale. Abrogazione del
regolamento regionale 25 agosto 1997, n. 3)".
Articolo 1
(Determinazione a titolo sperimentale di nuove procedure per
la concessione delle provvidenze per l'acquisto, la nuova
costruzione ed il recupero della prima casa)
1. I commi 1 e 3 dell'articolo 8 del regolamento regionale 27
maggio 2002, n. 1 (Norme per la concessione di mutui ad interesse
agevolato a favore di persone fisiche nel settore dell'edilizia
residenziale. Abrogazione del regolamento regionale 25 agosto 1997,
n. 3), sono abrogati.
2. Per gli anni 2007 e 2008, l'applicazione degli articoli
17, 21, 22 e 23 del regolam. reg. 1/2002, concernenti i tempi di
presentazione e le modalità di formazione della graduatoria delle
domande rivolte all'ottenimento dei benefici di cui alla legge
regionale 28 dicembre 1984, n. 76 (Costituzione di fondi di
rotazione per la ripresa dell'industria edilizia), è
sospesa.
3. Entro novanta giorni dalla data di entrata in vigore del
presente regolamento, la Giunta regionale definisce, con propria
deliberazione, per gli anni 2007 e 2008, modalità sperimentali per
l'ammissione ai benefici di cui alla l.r. 76/1984, finalizzate alla
semplificazione e all'accelerazione delle relative procedure,
stabilendo in particolare:
a) che l'ammissione delle domande presentate alla struttura
regionale competente in materia di edilizia residenziale sia
disposta secondo l'ordine cronologico di presentazione;
b) che le domande ammesse a beneficio, ma non finanziate
nell'anno di presentazione per insufficienza di risorse
finanziarie, siano finanziate nell'anno successivo.
4. Alle domande rivolte all'ottenimento dei benefici di cui
alla l.r. 76/1984 presentate alla struttura regionale competente in
materia di edilizia residenziale entro il 30 novembre 2006,
continuano ad applicarsi le disposizioni di cui al comma 2.
Président
- La parole au rapporteur, Conseiller
Sandri.
Sandri (GV-DS-PSE)
- La proposta di regolamento che oggi
approda in aula ha preso il suo avvio dalla constatazione, fatta
dal sottoscritto e dalla collega Fontana Carmela, che i tempi di
erogazione dei mutui regionali per l'acquisto della prima casa
erano diventati così lunghi da impedire la detraibilità fiscale
degli interessi, possibili per l'attuale legislazione solo per
contratti di mutuo stipulati entro un anno dall'atto dell'acquisto
dell'immobile. Un'altra conseguenza di tale lungaggine burocratica
era la necessità per i nostri concittadini di accollarsi dei mutui
bancari ordinari di importo superiore a quanto previsto... se il
mutuo regionale arrivasse nei tempi accettabili... per ovviare alle
carenze di liquidità legate a questa tardiva erogazione. Tale
evenienza comporta, al momento del ricevimento del mutuo regionale,
la contemporanea restituzione di pari somma alla banca erogante il
mutuo ordinario, altra causa non solo di aumento dei costi, ma di
rischio di indetraibilità, in quanto, nel caso il mutuo superi una
determinata soglia, diventa anch'esso indetraibile.
Occorre quindi prendere atto, sulla base di questo suggerimento
e di questa stimolazione da noi portata avanti con tale proposta di
regolamento, che la proposta è stata presa in seria considerazione
sia dal Governo regionale, sia da tutta la Commissione, che hanno
contribuito attraverso l'Assessore Cerise e tutto il lavoro della
Commissione in modo determinante alla costruzione del nuovo testo
che è oggi alla vostra attenzione e che è profondamente diverso da
quello inizialmente proposto. Infatti, a fronte delle difficoltà da
noi evidenziate e condivise dall'Assessore, dal Presidente della
Commissione Borre e dai Commissari di maggioranza, si è aperto un
dibattito e un approfondimento in piena collaborazione con i
dirigenti regionali competenti. Da tale collaborazione è nata la
convinzione che, al fine di ridurre i tempi di erogazione,
l'intervento più efficace era la trasformazione del procedimento da
bando annuale a sportello, ossia dall'avvio della pratica, in
qualunque giorno dell'anno, a partire dalla presentazione da parte
dei cittadini della documentazione necessaria. Tale scelta taglia
di netto i tempi che prima intercorrevano dalla stipula del
compromesso all'apertura del bando, nonché alla sua chiusura e alla
predisposizione delle conseguenti graduatorie. Questo importante
risultato, estremamente innovativo, verrà testato per gli anni
2007/2008 in base al testo che è alla vostra attenzione in forma
sperimentale e, in particolare, le domande verranno evase secondo
l'ordine cronologico di presentazione e, nel caso superino la
disponibilità di bilancio, automaticamente verranno finanziate
nell'anno successivo.
Alcune considerazioni finali sono dovute, anche per rispetto
dell'ampio dibattito avvenuto in Commissione. I mutui regionali per
l'acquisto della prima casa rimangono un presidio fondamentale per
la promozione nella popolazione valdostana dell'acquisto della casa
di residenza; tuttavia, lo straordinario aumento dei valori
immobiliari di questi ultimi anni ha modificato grandemente il
ruolo di tali mutui. Al fine di non aggravare con costi aggiuntivi
i bilanci familiari di chi deve ancora accedere alla proprietà
della prima casa e al fine di rendere più trasparente e coordinata
l'accensione dei mutui bancari ordinari, ormai indispensabili per
l'acquisizione della prima casa, è opportuno pensare ad una
revisione della normativa al fine di prevedere un abbattimento del
costo degli interessi dei mutui bancari ordinari, ovviamente salvo
verifica di un'accettabile capacità di restituzione del debito da
parte dei cittadini.
Nel ringraziare l'Assessore per la sensibilità dimostrata e
tutti i Commissari per la loro collaborazione, chiedo al Consiglio
un voto unanime affinché questo provvedimento abbia anche una forte
spinta politica, affinché sia il primo passo per una riforma
globale di tutto l'aiuto per l'acquisizione della casa di
residenza.
Président
- Je déclare ouverte la discussion
générale.
La parole au Conseiller Stacchetti.
Stacchetti (SA)
- Su questo argomento molto interessante
e dopo la relazione appena letta dal collega Sandri, probabilmente
nella relazione occorre una piccola precisazione, lei dice:
"la
proposta di regolamento che oggi approda in aula ha preso avvio
dalla constatazione..."
, eccetera. Mi permetto di far osservare
che probabilmente l'avvio di questa proposta di modifica del
regolamento parte dalla mozione presentata dal gruppo "Stella
Alpina" al Consiglio del 20-21 settembre 2006, dove si chiedeva
all'Assessore di rivedere i termini di scadenza che erano motivo di
notevole disagio al singolo cittadino. Da questa mozione, dai vari
interventi fatti anche, in altre occasioni, dal collega Sandri e
dopo i vari contatti con l'Assessore, gli uffici competenti e i
membri della Commissione, finalmente il regolamento approda in aula
per essere approvato con le sue modifiche. Un regolamento
sicuramente migliorativo, perché anche con i mutui della prima casa
ci si comporta come con i mutui normali, ossia non più presentare
le domande e aspettare i tempi di scadenza del bando, bensì a
sportello dove vengono esaminate quasi quotidianamente, in questo
modo si otterrà sicuramente il risultato di velocizzare le
pratiche.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- In effetti siamo arrivati a tale
conclusione dopo un percorso che ha visto protagonisti diversi
soggetti di questo Consiglio, peraltro voglio ricordare che la
mozione allora presentata dal collega Stacchetti faceva riferimento
a una proposta di modifica in sede di una "omnibus" che già
prendeva in considerazione un tentativo di sburocratizzazione di
una materia così complessa. Volevo ricordare come la decisione
assunta in sede di III Commissione sia stata un compromesso e anche
un'anticipazione in quanto avevamo previsto questi dispositivi
all'interno della "legge omnibus". Credo sia stato opportuno averla
anticipata in questa sede per una serie di motivi, io ne citerò
solo 2: il primo, perché questo ci consente di organizzarci prima e
quindi dare corso a tali nuove modalità in maniera più organizzata
e senza pressioni, perché comunque sarà un impegno piuttosto
rilevante, tenuto conto che dobbiamo evadere tutte le richieste
relative al 2006, che, come ho già detto in Commissione, ci ha
riservato la sorpresa di una lievitazione delle richieste quasi
raddoppiate. Stiamo cercando di capire, qualche indicazione
l'abbiamo, come mai in quei famosi 2 mesi di proroghe che abbiamo
dato in relazione allo sciopero dei professionisti vi sia stato
tale "boom". Può anche darsi che questa sia la conseguenza di quel
timore che si era diffuso a seguito di quelle voci secondo le quali
i tassi sarebbero lievitati e, di conseguenza, coloro che a quella
data avrebbero dovuto presentare la domanda nel 2007 e che avevano
la documentazione pronta lo hanno anticipato: questo ci fa pensare
che, se così è, nel 2007 dovremmo avere meno domande e gestire
meglio la questione. Spero che con l'impegno degli uffici e con una
certa attenzione riusciamo ad onorare l'impegno che oggi prendiamo
con il Consiglio regionale nell'approvare tale regolamento che, a
mio avviso, va nella direzione giusta, come ha già detto il collega
Sandri e come era negli auspici allora del collega Stacchetti.
Volevo però dire, anche con riferimento a una sollecitazione che
è pervenuta dal collega Sandri, che stiamo facendo con "Finaosta" -
e non solo - degli approfondimenti per cercare di mettere i
cittadini che non hanno la liquidità per far fronte all'acquisto o
alla parte dell'acquisto che non è coperta da mutuo... poi anche
nell'intertempo che decorre dal momento in cui si attivano le
procedure al momento che arrivano i soldi del mutuo... metterli
nella condizione di non fare dei "passi falsi", ossia vedere in che
modo agevolare per l'accensione di "mutui ponte" e magari in
condizioni favorevoli. Naturalmente questo con l'aiuto di
"Finaosta", che ringrazio per la disponibilità dataci finora, spero
di riuscire ad avviare tale fase sperimentale grazie
all'accelerazione delle procedure, che potrà derivare proprio da un
contributo fattivo di "Finaosta" nell'esame delle pratiche, in
particolare per quanto riguarda gli aspetti peritali. Questo per
dire che siamo impegnati su tale fronte per dare completezza anche
nel "back office" per quanto riguarda tale tipo di attività, quindi
auspico che il Consiglio vorrà assentire con la maggioranza più
ampia possibile a tale proposta, che va nella direzione di aiutare
i cittadini in questa scelta.
Président
- La parole au Conseiller Lattanzi.
Lattanzi (CdL)
- Noi non abbiamo grossi imbarazzi ad
accettare l'invito dell'Assessore a votare questa proposta di
regolamento, devo però dire per onestà intellettuale... perché
anche se dall'opposizione arriva una proposta, non è detto che
debba essere cassata a priori... che mi pare una bella proposta.
Rimane l'amarezza di notare che la III Commissione ha cassato la
proposta del Consigliere Sandri, ha predisposto un testo nuovo, mi
stupisco che il Presidente della III Commissione non abbia voluto
fare propria di tutta la Commissione la nuova proposta di
regolamento, per cui credo che vi sia stata un po' di
ingenuità...
(interruzione di un Consigliere, fuori microfono)
.... correttezza... ma se correttezza vuol dire che uno presenta
un articolo e viene totalmente cassato e vengono predisposti 4
articoli nuovi dalla Commissione a maggioranza e la proposta di
legge rimane dei Consiglieri Sandri e Fontana, o il Presidente è
ingenuo, o è in malafede. Siccome conosco il Presidente e penso sia
ingenuo in questo caso, voglio aderire alla proposta della
Commissione, voteremo con convinzione un miglioramento
amministrativo di regolamento, anche se arriva da altre forze
politiche di maggioranza o di minoranza, però non possiamo fare
nostra la "proposta Sandri e Fontana" che è totalmente cancellata.
Ringrazio il Presidente per questa proposta al Consiglio, la
Commissione che ci ha lavorato, noi del gruppo "La Casa delle
Libertà" non abbiamo nessun "prurito" a votare le cose buone e
giuste per la popolazione valdostana, sarebbe stato intelligente e
forse più onesto da parte dei Consiglieri Sandri e Fontana far
presente che questo era.
Président
- Je ferme la discussion générale.
Je soumets au vote le nouveau texte de la III
e
Commission avec une unique votation:
Conseillers présents et votants: 33
Pour: 33
Le Conseil approuve à l'unanimité.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK