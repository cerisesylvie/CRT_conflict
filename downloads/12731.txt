Consiglio Regionale della Valle d'Aosta - Oggetto del Consiglio n. 3687 del 23 settembre 1992 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 3687 del 23 settembre 1992 - Resoconto
OGGETTO N. 3687/IX Trattativa per il rinnovo della
convenzione per la gestione della Casa da Gioco di Saint-Vincent.
(Interrogazione)
Interrogazione Nell'ultima adunanza del 17 luglio il
Consiglio regionale aveva approvato una proroga al 31 dicembre 1992
dell'attuale Convenzione per la gestione della Casa da Gioco di
Saint Vincent, autorizzando la Giunta regionale a continuare la
trattativa privata con la SITAV.
Poiché a distanza di due mesi pare che tale trattativa non sia
nemmeno iniziata, benché il rinnovo della Convenzione fosse stato
evidenziato nel programma della nuova maggioranza come una delle
emergenze da affrontare;
il sottoscritto Consigliere regionale
interroga
il Presidente della Giunta per conoscere:
a) se è vero che a tutt'oggi non sono ancora iniziate le
trattative tra la Giunta regionale e la SITAV per il rinnovo della
Convenzione;
b) in caso di risposta affermativa, quali sono i motivi di tale
ritardo e, in particolare, se è vero che esistono contrasti
all'interno della maggioranza vuoi sulla composizione della
delegazione che deve avviare la trattativa vuoi sui contenuti della
proposta da fare alla SITAV;
c) quando si prevede di trasmettere la bozza di Convenzione
all'esame della competente Commissione consiliare.
F.to Pascale.
PresidenteHa chiesto la parola il Presidente della Giunta,
Lanivi.
Lanivi (GM)
Rispetto alle tre domande, credo che la
considerazione che farò darà una risposta complessiva.
Questa maggioranza ha posto il problema della trasparenza
dell'azionariato e dell'affidabilità dell'interlocutore, condizione
pregiudiziale per l'avvio delle trattative.
A tutt'oggi non riteniamo di aver avuto delle risposte
esaurienti.
È vero che, rispetto all'ultima richiesta in questa materia, vi
è stata una risposta giunta recentemente sui cui contenuti e sul
cui valore abbiamo interpellato un consulente che ci dia un parere
per verificare se esistono le condizioni, quelle che ho detto
all'inizio, perché si dia il via alle trattative.
Qui vengono indicati eventuali disagi o contrasti all'interno
della maggioranza come motivo di prosecuzione della trattativa, ma
il motivo sta solo in queste condizioni, perché sia la composizione
della maggioranza nella trattativa sia alcuni punti cardine, sono
già stati definiti.
Presidente
Ha chiesto la parola il Consigliere
Pascale.
Pascale (PSI)
Ringrazio il Presidente per la risposta
che certamente non è soddisfacente perché non dà alcuna indicazione
sulla soluzione di un problema che la Giunta stessa aveva indicato,
sul programma di Governo, come un'emergenza.
(voci in aula)
Nella delibera che è stata approvata dal Consiglio regionale il
16 luglio, si dava mandato alla Giunta regionale di continuare la
trattativa privata con la SITAV, non era fatta menzione di questo
presupposto, anche se condivido l'opinione del Presidente della
Giunta perché questo è uno dei presupposti essenziali che anche
l'amministrazione precedente aveva posto sul tappeto e attendeva
ancora delle risposte. Ciò però non impediva di affrontare intanto
gli altri nodi della trattativa, perché se si arriva al 30 dicembre
con la soluzione di questo problema, ma rimangono da affrontare gli
altri, non vedo come la trattativa possa andare avanti.
Ora, se questo è un problema di emergenza, mi preoccupa lo stato
d'animo della Giunta che ha fatto una domanda alla SITAV e aspetta
tranquillamente che arrivi questa risposta.
È chiaro che sia un'emergenza, un problema urgente da risolvere,
perché siamo arrivati alla seconda proroga e non è pensabile una
ulteriore.
È urgente perché poi, collegati con il rinnovo della
convenzione, ci sono anche tutta una serie di altri problemi, a
cominciare dalla trattativa sindacale tra l'azienda e il personale
che sicuramente non si sbloccherà se non quando ci sarà un rinnovo
della Convenzione.
È una semplice considerazione, è una valutazione basata sul
fatto che, come è noto, nella Convenzione esiste un articolo 13,
relativo al costo del personale, sul quale certamente l'azienda
vorrà avere le idee chiare prima di procedere ad un rinnovo del
contratto sindacale.
Penso che questa cosa sia a conoscenza di tutti così come è
urgente anche per altri fattori, perché poi, all'interno
dell'azienda Casinò, come sapete, si procede all'ordine
dell'improvvisazione, manca programmazione e non si riesce nemmeno
più a mantenere la clientela esistente.
Qui c'è una grande azienda che ha delle difficoltà in quanto
l'Amministrazione regionale, in prima persona, non ha ancora deciso
se proseguire e rinnovare la trattativa oppure assumere altre
decisioni.
L'insoddisfazione mia, Presidente della Giunta, è anche perché
lei non ha dato altre indicazioni su altre ipotesi, qui ci sono
solo voci che circolano.
C'era la voce, che io ho riportato nell'interrogazione, dei
contrasti che ci sono all'interno della maggioranza, per cui la
trattativa non inizia perché la maggioranza non ha ancora chiarito
nel suo interno che cosa vuole.
Lei in pratica, mi pare di aver capito, ha smentito queste
voci.
Poi ce ne sono altre più consistenti, pubblicate proprio due
giorni fa su un nuovo settimanale che si definisce indipendente, ma
che mi pare molto ben introdotto nel palazzo, e queste non sono
ipotesi che possano nascere nella fantasia di un giornalista, cioè
l'ipotesi del commissariamento della Casa da Gioco, che a mio
avviso è un'ipotesi folle.
Non so se effettivamente questa ipotesi è stata presa in
considerazione dal Governo e dalla maggioranza regionali, ma mi
sembra irrealizzabile sul piano pratico ed è comunque un'ipotesi
che getterebbe nel caos quella che è l'azienda casinò.
Comunque, il Presidente della Giunta non ha risposto alle mie
domande.
Qui c'è una proroga che scade il 31 dicembre, c'è la necessità
di avere, anche nella commissione competente, il tempo di rivedere
quelli che sono i risultati di una trattativa. Mi ha confermato che
la trattativa non è ancora iniziata, e siamo a tre mesi dalla
scadenza, non mi ha detto che cosa si farà alla scadenza.
A me pare che manchino ormai i tempi per rispettare quella
proroga decisa dal Consiglio regionale, quindi ci troviamo, nel
caso specifico, di fronte a un problema gravissimo che era stato
indicato come un'emergenza ed è ancora esattamente al punto in cui
era stato lasciato dalla vecchia Amministrazione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK