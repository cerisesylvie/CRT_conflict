Consiglio Regionale della Valle d'Aosta - Oggetto del Consiglio n. 1198 del 18 aprile 1990 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 1198 del 18 aprile 1990 - Resoconto
OGGETTO N. 1198/IX - Richiesta di referendum popolare per
deliberare l’abrogazione di disposizioni legislative
in materia di accertamento sanitario dell’invalidità
civile. (Approvazione di mozione).
Presidente - Do lettura del testo della mozione presentata dai
Consiglieri Mafrica e Riccarand:
MOZIONE
Visto l’articolo 75 della Costituzione della
Repubblica;
Vista la legge 25 maggio 1970, n.352;
Vista la legge 26 luglio 1988, n.291, articolo 3;
Visto il decreto del Ministero del Tesoro 20 luglio 1989,
n.292;
Vista la circolare 19 ottobre 1989, n.1 prot.08717 del Ministero
del Tesoro, direzione generale delle pensioni di guerra e dei
servizi vari, divisione 1;
Vista la legge 25 gennaio 1990, n.8, articolo 6 bis;
Ritenuto che l’ordinamento dettato dalla citata
normativa dello Stato, riguardante l’accertamento
sanitario dell’invalidità civile, stabilendo la
competenza delle Commissioni Mediche Periferiche di esaminare le
domande di pensione, assegno, indennità presentate da mutilati e
invalidi civili, sordomuti, ciechi civili, sia lesivo dei diritti
delle categorie protette menzionate;
Ritenuto, altresì, che tale ordinamento, accentrando le funzioni
amministrative alle amministrazioni dello Stato (Ministero
dell’Interno, Ministero del Tesoro), solleva
indebitamente dalle responsabilità primarie di ordine
socio-assistenziale e sanitario le Regioni, le Unità Sanitarie
Locali e gli Enti locali;
Considerato il riflesso particolarmente negativo sulle categorie
protette beneficiarie provocato dalla disposizione di cui
all’articolo 6 del DPR 24 novembre 1971, n.1199, in
base al quale la mancata definizione dei ricorsi entro il termine
di novanta giorni dalla presentazione della domanda sia da
intendersi Silenzio-Rigetto;
Vista la deliberazione del Consiglio regionale della Lombardia
che richiede il referendum abrogativo dell’articolo
3 della legge 25 luglio 1988, n.291 e dell’articolo
6 bis della legge 25 gennaio 1990, n.8.
Il Consiglio regionale della Valle d’Aosta
delibera
di richiedere, ai sensi della legge 352/70, il referendum per
l’abrogazione dell’articolo 3 della
legge 26 luglio 1988, n.291 e dell’articolo 6 bis
della legge 25 gennaio 1990, n.8.
indica
i seguenti quesiti da sottoporre alla popolazione:
1) "Volete voi abrogare l’articolo 3 della legge
26 luglio 1988, n.291"?
2) "Volete voi abrogare l’articolo 6 bis della
legge 25 gennaio 1990, n.8"?
dà mandato
al Presidente del Consiglio di comunicare ai Consigli regionali
di tutte le altre Regioni della Repubblica italiana la presente
deliberazione con l’espresso invito
all’adozione del medesimo atto.
nomina
ai sensi dell’articolo 29 della L. 352/1970,
nelle persone dei Consiglieri
????? (titolare)
????? (supplente)
i delegati che, di concerto coi delegati di almeno altre quattro
Regioni, provvederanno ad inoltrare la richiesta dei
referendum.
Presidente
- Ha chiesto di illustrare
l’interpellanza il Consigliere Riccarand, ne ha
facoltà.
Riccarand (VA)
- La mozione era già stata illustrata nel
precedente Consiglio; si tratta di uno degli interventi che si
propongono per cercare di modificare la normativa che era stata
introdotta e che ha determinato dei grossi ritardi nel
funzionamento delle commissioni mediche per quanto riguarda
l’individuazione dei casi di invalidità.
Da parte delle associazioni degli invalidi c’è
una richiesta di giungere ad una modifica di questa normativa; a
questo riguardo le strade percorribili sono due: una è quella del
referendum abrogativo di determinate norme delle leggi attualmente
vigenti ed è una strada che è stata imboccata dalla Regione
Lombardia, che ha approvato all’unanimità in
Consiglio regionale una proposta di referendum abrogativo di alcune
norme.
Con questa mozione, su cui nella riunione che avevamo fatto nel
precedente Consiglio da parte dei Capigruppo c’è
stata una convergenza sostanziale, si propone di affiancarsi alla
iniziativa della Regione Lombardia.
D’altra parte una strada analoga, parallela, è
quella della presentazione di un disegno di legge, ed è la proposta
che porta avanti l’Assessore alla sanità.
Si tratta di due percorsi che non sono in conflitto fra di loro
e che proponiamo di percorrere insieme. Quindi, da una parte
c’è la proposta di votare questa mozione che diventa
mozione di tutto il Consiglio, sottoscritta da tutti i gruppi, e
dall’altra di prevedere di sostenere un disegno di
legge, che sia un intervento parallelo per arrivare in tempi brevi
ad una modifica di questa situazione che ha inciso pesantemente su
tutta la normativa riguardante gli invalidi in Italia.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- L’approvazione di questa
mozione, che credo stiano sottoscrivendo tutti gli altri gruppi, e
l’approvazione di una proposta di legge hanno
entrambe la possibilità di funzionare da stimolo per il
Parlamento.
In effetti, con il ritmo attuale delle commissioni militari,
secondo dati forniti dall’associazione, a Catania e
a Lecce prima di completare le domande già esistenti passerebbero
153 anni. E’ un po’ improbabile che
questi tempi consentano l’assegnazione di una
pensione di invalidità, quindi, come gruppo proponente siamo
d’accordo sia sull’approvazione della
mozione, che chiede l’abrogazione delle norme
attraverso la firma e la votazione di cinque regioni, sia su una
proposta di legge statale di iniziativa regionale, che metta il
Governo e il Parlamento di fronte alla necessità di provvedere in
tempi brevi.
Presidente
- Dichiaro aperta la discussione generale
sulla mozione.
Ha chiesto di parlare il Consigliere Agnesod, ne ha facoltà.
Agnesod (UV)
- Seulement pour dire que je suis
d’accord sur la proposition unitaire présentée et
sur la sensibilité démontrée par le Conseil régional de la Vallée
d’Aoste, qui a voulu prendre position sur cette loi
508 du 25.11.1988.
Je suis convaincu que c’est indispensable poser
cette question à l’attention du Gouvernement italien
et des ministères compétents: c’est honteux
qu’on puisse travailler dans les conditions
actuelles à l’égard de cette catégorie.
Le temps d’attente pour la définition des
requêtes d’invalidité est devenu indigne; il a été
rapporté par "La Stampa" il y a quelques jours,
qu’on prévoit un temps moyen national de
trent’ans pour avoir une réponse définitive sur une
requête de prestation présentée par une personne malade.
Selon moi sur cet argument le Gouvernement central doit
finalement être sérieux et clair. Ce n’est pas
admissible continuer à se moquer sur la peau et sur les épaules des
plus faibles, des moins protégés économiquement et qui ont besoin
urgent d’assistance et de soins.
Presidente
- Ha chiesto di parlare il Vicepresidente
Beneforti, ne ha facoltà.
Beneforti (DC)
- Sui contenuti della mozione che è stata
presentata siamo d’accordo, tant’è
vero che l’abbiamo sottoscritta.
I problemi degli invalidi civili sono problemi che ormai sono
venuti all’ordine del giorno di tutte le forze
politiche e delle organizzazioni sindacali. Per quanto riguarda il
nostro partito, già a metà marzo scorso a Roma fu fatto un convegno
dove furono esaminati tutti i problemi che riguardano gli invalidi
civili. Nello stesso tempo furono anche esaminati i problemi
inerenti le associazioni che rappresentano queste categorie di
invalidi civili.
I problemi presi in considerazione, sui quali ancora è in corso
il dibattito e che si chiede vengano affrontati da parte del
Parlamento, riguardano certamente le modalità di accertamento della
invalidità; è questo uno dei problemi più importanti oggi di fronte
agli invalidi.
E’ chiaro che a questo accertamento sono legati
una serie di problemi che devono essere regolamentati. Fra questi
vi sono i tempi necessari per le visite, lo snellimento delle
procedure per colmare i ritardi, la semplicità di accesso alle sedi
per la valutazione della invalidità, perchè ci sono molti invalidi
che non possono neanche accedere alle sedi dove oggi vengono fatte
le visite. L’altro aspetto sul quale concordiamo
riguarda la rigorosità degli accertamenti; ci deve essere
certamente una rigorosità nell’accertare
l’invalidità che viene richiesta dalle persone che
ne fanno domanda, e nessuno vuole difendere coloro che non sono
invalidi.
Vi sono poi altri problemi, come quelli della natura della
rendita che deve essere corrisposta agli invalidi ed erogata in
base alle percentuali di in-validità.
Altro problema di fondo è quello del collocamento obbligatorio,
che deve essere rivisto e per il quale è in discussione un disegno
di legge al Senato che rivede tutta la problematica del
collocamento al lavoro delle categorie degli invalidi civili.
C’è poi il problema dell’ammontare
delle pensioni, perchè effettivamente oggi l’importo
che viene corrisposto ai fini pensionistici non permette a certe
categorie di invalidi la sopravvivenza.
Per quanto riguarda i fondi da assegnare alle associazioni per
adempiere alle loro attività, riteniamo che debbano essere dati
finanziamenti necessari per poter tutelare gli interessi di queste
categorie, che sono le più bisognose di quelle che esistono nel
nostro paese.
Questi problemi, che noi sosteniamo, ci hanno fatto decidere di
partecipare come partito alla famosa manifestazione che ha avuto
luogo a fine marzo a Roma. Infatti lo scopo della manifestazione
era di vedere di affrontare i problemi degli invalidi civili nella
loro globalità, per evitare di portare avanti un discorso unitario
fra tutte le categorie, in modo tale da evitare i conflitti che
stanno venendo avanti nel paese fra un tipo di invalidi e un altro.
Questa manifestazione doveva servire anche ad esprimere la
solidarietà a tutte le categorie che necessitano
dell’assistenza sociale e quindi dello stato sociale
che il paese deve ancora sostenere.
L’altro motivo per il quale abbiamo preso parte
alla manifestazione a Roma era proprio l’abrogazione
delle commissioni militari.
A Roma come ad Aosta la Democrazia Cristiana è favorevole ai
contenuti di questa mozione, come è favorevole al disegno di legge
di proposta consiliare che presenterà l’Assessore,
che prevede l’abrogazione degli articoli di legge
concernenti la costituzione delle nuove commissioni in base alla
legge n. 291.
Credo che dobbiamo portare avanti con un certo impegno la difesa
dei diritti della persona, perchè questa difesa deve essere
prioritaria ad ogni esigenza tecnocratica, in quanto tende a
realizzare un obiettivo che caratterizza la natura di partito
popolare di ispirazione cristiana qual è il nostro.
E’ fuori dubbio che le modifiche di questi ultimi
tempi sono ben lontane dal contenere le richieste sostenute e
quindi dalla riforma organica che da tempo coloro che come noi
sostengono lo stato sociale auspicano.
Anche l’attribuzione alle nuove commissioni
mediche - delle quali si chiede l’abrogazione - dei
compiti di riconoscimento della invalidità civile ha privato
l’USL di un compito specifico e di competenza in
materia assistenziale ed ha costituito in molte regioni, anche se
da noi il problema non è così acuto, un ostacolo
all’accertamento nel modo più celere possibile
dell’invalidità da parte delle commissioni
mediche.
Pertanto siamo favorevoli al contenuto della mozione, come siamo
favorevoli alla presentazione del disegno di legge di proposta
consiliare per arrivare all’abrogazione di questi
istituti previsti dalla legge 291.
Presidente
- Dichiaro chiusa la discussione generale. Ha
chiesto di parlare l’Assessore alla Sanità ed
Assistenza Sociale Lanièce, ne ha facoltà.
Lanièce (DC)
- Nella discussione del precedente Consiglio
regionale avevamo sostenuto, come esecutivo, che era più
importante, forse più incisivo, portare avanti il discorso di una
legge statale di iniziativa regionale, anziché mandare avanti la
mozione con richiesta di referendum. Però confrontandoci anche con
i presentatori, i quali hanno proposto di percorrere tutte e due le
strade valide per risolvere il problema, l’esecutivo
non ha niente da obiettare affinchè la richiesta di referendum
venga votata all’unanimità.
Pertanto viene sottoscritta e fatta propria da tutti i
Capigruppo che rappresentano le forze politiche in Consiglio, come
d’accordo con i proponenti Consiglieri Mafrica e
Riccarand.
?-
Si dà atto che la mozione è stata fatta propria da tutte le
forze politiche presenti in Consiglio e sottoscritta anche dai
Consiglieri Agnesod, Aloisi, Beneforti, Lavoyer, Pascale, Rusci e
dall’Assessore alla Sanità ed Assistenza Sociale
Lanièce.
?-
Presidente
- Ha chiesto di parlare il Consigliere
Mafrica, per dichiarazione di voto, ne ha facoltà.
Mafrica (PCI)
- Ribadiamo l’importanza che
un consiglio regionale si associ ad altri consigli regionali per
questa richiesta di referendum abrogativo di queste norme. Queste
norme in effetti erano state volute con la finanziaria del 1988, ed
allora il Governo su queste norme, per colpire casi verificati di
falsa invalidità, aveva addirittura posto la fiducia, dopo che il
Parlamento aveva votato contro in una delle Camere, per avere esami
fatti attraverso le commissioni militari.
Il punto debole, anche da un punto di vista teorico, è ritenere
che un medico militare debba essere più bravo e rigoroso degli
altri medici. Questo è un punto di principio che non può essere
accettato, quindi oltre che sottrarre alle USL e alle commissioni,
che in qualche modo funzionavano, queste attività, si è pensato in
questo modo che poi ha portato delle complicazioni.
Riteniamo che il voto del Consiglio regionale della Valle
d’Aosta, insieme a quello della Lombardia, della
Toscana e di altri consigli regionali, e la proposta di legge che
parte dalla Regione per modificare queste norme, siano uno stimolo
che sicuramente verrà preso in considerazione dal Governo e dal
Parlamento per una rapida soluzione di questo problema.
Presidente
- Pongo in votazione la mozione:
Esito della votazione:
Presenti, votanti e favorevoli: 27
Il Consiglio approva all’unanimità
Presidente
- Adesso si tratta di nominare due
Consiglieri, uno titolare, l’altro supplente,
delegati al compimento della procedura stessa, ai sensi
dell’articolo 29 della legge 352/70. Ha chiesto di
parlare il Consigliere Mafrica, ne ha facoltà.
Mafrica (PCI)
- Credo che sarebbe opportuno che il
titolare fosse l’Assessore Lanièce; come supplente
propongo il Consigliere Riccarand.
Presidente
- Procediamo alla votazione per schede:
Esito della votazione:
Consiglieri presenti e votanti: 29
Schede valide: 29
Hanno riportato voti:
quale titolare: Lanièce Angelo: 28
quale supplente: Riccarand Elio: 23
In base all’esito della votazione, risultano
nominati, ai sensi dell’articolo 29 della legge
352/1970, nelle persone dei Consiglieri Lanièce Angelo (titolare) e
Riccarand Elio (supplente) i delegati che, di concerto con i
delegati di almeno altre quattro regioni, provvederanno ad
inoltrare la richiesta dei referendum.
***
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK