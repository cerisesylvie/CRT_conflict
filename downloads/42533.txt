Consiglio Regionale della Valle d'Aosta - Oggetto del Consiglio n. 92 del 18 novembre 2020 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
ASSISTENZA SOCIALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 92 del 18 novembre 2020 - Resoconto
OGGETTO N. 92/XVI - Interpellanza: "Promozione di uno studio
finalizzato all'elaborazione di strategie di contrasto alla
povertà".
Bertin (Presidente) -
Punto n. 33 all'ordine del giorno.
La parola al collega Manfrin, ne ha facoltà.
Manfrin (LEGA VDA) -
Questa è un'interpellanza potremmo
dire programmatica, cioè si pone l'obiettivo di intervenire su un
settore, quello della povertà, che è stato, come ho avuto più volte
modo di rimarcare, ignorato completamente nel programma di governo
di questo Giunta, di questa maggioranza e appunto si concentra
sulla situazione della povertà nella nostra regione.
Abbiamo approfondito gli studi su questa situazione già nella
scorsa legislatura, abbiamo perfezionato la ricerca dei dati
relativi alla nostra Regione in questa e abbiamo potuto fare una
valutazione rispetto ai dati disponibili ad oggi sul sito della
Regione. Uno di questi dati è uno studio abbastanza approfondito
dal titolo: "Quelles sont les conditions de vie en Vallée d'Aoste.
Les résultats de l'enquête régionale sur l'incidence de la
pauvreté", analizza la condizione della povertà in Valle d'Aosta.
Viene definito che il reddito che segna la soglia di povertà è pari
a 404,43 euro netti mensili a persona, e questo anche viene
utilizzato come parametro di riferimento per le delibere relative
alla soglia di povertà. In questo studio, che però purtroppo è
datato perché risale al 2009, quindi a undici anni, l'incidenza
della povertà in Valle d'Aosta è stabilita al 5% della popolazione
totale a fronte del 7,6% stimato per la Valle d'Aosta dall'indagine
Istat nazionale del 2008, quindi ancora più vecchia, dodici anni
fa. La stima sull'intera popolazione di famiglie valdostane
residenti in condizioni di povertà equivale quindi a 2.900 famiglie
sulle 58.586 totali e ciò per come la povertà è definita secondo i
parametri regionali individuati dall'indagine, quella del 2009.
Oltre a questo, si aggiunge il fatto che il 45% delle famiglie
dichiara di arrivare a fine mese con difficoltà ma per quindici
famiglie su cento la difficoltà è molta.
Oltre a questo, abbiamo recuperato anche i dati dello studio,
quello più recente possibile, che però, come abbiamo evidenziato,
non è uno studio specifico come questo del 2009 ma è semplicemente
un allegato alla nota socio-economica del 2019, che prende a
riferimento l'anno 2018 con il quale in Valle d'Aosta, pur con
tutte le cautele del caso, viene definito in questa relazione si
stima che le famiglie in condizioni di povertà relativa fossero il
4,1% del totale. La percentuale di individui in povertà relativa
invece è del 5,6%. Queste sono le cifre che ci riferiscono, i dati,
però ci tengo a ribadire anche qui abbiamo dati sicuramente vecchi
ma soprattutto dati che non tengono conto di una situazione che si
è venuta a creare semplicemente in questo periodo, quindi parliamo
di dati che non tengono conto della pandemia che ha colpito da
marzo 2020 e continua a colpire tutt'oggi e che evidentemente ha
prodotto una decisa conseguenza al ribasso, lo vediamo già sulle
stime del PIL nazionale, addirittura leggevo peraltro che pare che
il PIL a livelli pre-Covid potrebbe tornare nel 2042 secondo alcune
stime e questo mi ha messo veramente i brividi, ma, al netto di
questo, dicevo la necessità è quella di andare a fotografare una
situazione complessa come quella della Valle d'Aosta, che non è
sicuramente paragonabile a nessun'altra realtà del nostro Paese,
quindi, quando c'è questa discrepanza di dati fra Istat e studi
regionali, è evidente che si utilizzano parametri che sono molto
differenti l'uno dall'altro, soprattutto bisogna avere uno studio
aggiornato e specifico, perché bisogna vedere qual è stato
l'impatto del Coronavirus sulla nostra realtà sociale.
Abbiamo avuto un aggiornamento peraltro proprio ieri o l'altro
ieri che ho letto con molta attenzione, un aggiornamento dell'Ansa,
che ha reso note le cifre delle famiglie valdostane che hanno
percepito il reddito o la pensione di cittadinanza che assommano a
1.350 euro, una cifra decisamente considerevole, quindi è il 2% dei
nuclei familiari presenti in regione contro la media nazionale del
4%, questo è quello che è stato detto. I beneficiari sono aumentati
rispetto al periodo tra aprile e dicembre del 2019. L'importo medio
mensile ricevuto nel 2020 è stato di 403 euro, 534 in Italia,
inoltre coloro che hanno fruito del reddito di emergenza sono stati
360 per una media di 530 euro a testa.
Ora, è evidente che abbiamo l'assoluta necessità di andare a
coordinare questi dati, ad approfondire questi dati e avere uno
studio coordinato che ci possa dare una fotografia della situazione
attuale sulla povertà in Valle d'Aosta e che poi possa a questo
punto con quel
benchmark
poter costruire delle iniziative
future che vadano a intercettare questo tipo di povertà, anche
effettivamente, per esempio, l'interazione fra la povertà e il
reddito di cittadinanza sarebbe molto interessante da andare a
verificare, se effettivamente il reddito di cittadinanza è andato a
incidere sulle cifre, sulle quote di povertà, oppure se le quote di
povertà sono rimaste inalterate. Allora a quel punto il reddito di
cittadinanza non avrebbe sortito alcun effetto.
Sarebbe sicuramente interessante avere questi dati ma, come
detto, purtroppo non abbiamo trovato nessun dato aggiornato alla
situazione, nemmeno al 2019 e quindi con questa interpellanza,
sulla base di questi dati, chiediamo se esistano dati aggiornati
sulla povertà in Valle d'Aosta e se, in caso negativo, sia
intenzione dell'Amministrazione promuovere quindi uno studio per
poter elaborare delle strategie di contrasto alla povertà, se siano
stati presi in esame gli effetti negativi della pandemia e del
lockdown
sulle fasce deboli della popolazione valdostana e
quali siano ad oggi le strategie di contrasto alla povertà messe in
campo dall'Amministrazione regionale.
Io mi auguro che la risposta che giustamente gli uffici magari
avranno anche composto sulla base dell'esperienza non si limiti a
citare alcune leggi, per esempio, come la legge n. 23/2010 che
abbiamo già dimostrato essere spesso poco efficace o spesso
dipendere dalla benevolenza della persona che si trova davanti ad
accogliere la domanda, quindi ci auguriamo che ci sia la
possibilità di andare al di là di questo tipo di normative, che si
possa approfondire ulteriormente il tutto e che ci siano strategie
di contrasto alla povertà soprattutto in questo momento,
soprattutto in questa situazione, che possano effettivamente poter
andare a incidere veramente sul numero, sulle persone, su nuclei
familiari che in questo momento attraversano difficoltà e che sono
al di sotto di quella soglia che è stabilita nella nostra regione
di 404,43 euro netti mensili a persona.
Presidente -
La parola al collega Barmasse.
Barmasse (UV) -
Sulla questione se esistono dati
aggiornati sulla povertà in Valle d'Aosta, premettendo che i dati a
cui si fa riferimento nelle premesse sono raccolti e aggiornati
periodicamente dall'Osservatorio regionale e che i competenti
uffici dell'Assessorato partecipano all'aggiornamento con i propri
dati di attività, lo studio più aggiornato contiene però dati
riferiti al 2013 ed era stato elaborato ai fini della redazione del
piano povertà 2018-2020.
Sicuramente diventa necessario, tenuto conto della necessità, di
continuare ad assicurare e nel contempo intensificare e modificare
l'assistenza di carattere sociale o socio-assistenziale in
relazione alle esigenze connesse all'emergenza epidemiologica del
Covid-19, raccogliere dati aggiornati con il fine di aggiornare il
piano povertà 2018-2020 in scadenza, che saranno necessariamente da
integrare con i dati degli altri ambiti che concorrono a formare il
tessuto sociale ed economico. I servizi o le attività che
concorrono alla rilevazione sono nello specifico: il segretariato
sociale, il servizio sociale professionale per la presa in carico
degli utenti, i tirocini finalizzati all'inclusione sociale,
all'autonomia delle persone e alla riabilitazione, il sostegno
socio-educativo domiciliare o territoriale, incluso il supporto
nella gestione delle spese del bilancio familiare, l'assistenza
domiciliare socio-assistenziale ai servizi di prossimità, il
sostegno alla genitorialità e il servizio di mediazione familiare,
il servizio di mediazione culturale, il servizio di pronto
intervento sociale.
Naturalmente i dati in nostro possesso sono ancora molto
parziali e si rende necessario sistematizzarli e approfondire
ulteriormente la raccolta.
Si stanno certamente e obbligatoriamente prendendo in
considerazione ovviamente gli effetti negativi della pandemia ogni
qualvolta ci troviamo a redigere atti o a mettere in campo azioni
per la riorganizzazione della vita quotidiana a cui ci sta
obbligando la pandemia del Coronavirus pur dovendo rispondere
ancora prioritariamente all'emergenza.
È fuori da ogni dubbio che l'impatto economico e sociale che ha
fatto seguito a quello che ha costituito uno
shock
che
dapprima ha colpito l'offerta aggregata e alcune importanti
componenti della domanda (turismo, trasporti, gran parte del
commercio) e che si sta trasformando in un circolo vizioso con
pesanti effetti negativi sull'occupazione e sulla stessa
sopravvivenza di componenti rilevanti dell'apparato produttivo, ci
costringe sia a breve termine, sia a lungo termine a una più
stringente rivisitazione dei sistemi più deboli della comunità
valdostana. È in corso in questo momento - queste sono alcune delle
strategie di contrasto della povertà messe in campo
dall'Amministrazione regionale - la progettazione tramite
l'utilizzo di fondi statali e regionali, legge regionale n. 8/2020,
in diversi ambiti, anche in sinergia con il Dipartimento Politiche
del lavoro, di progettualità per sostenere i nuclei fragili e in
condizioni di povertà ed esclusione sociale. A tal fine è stata
fatta una delibera di Giunta regionale, la n. 1172 del 16 novembre:
"Istruttoria pubblica per l'individuazione di soggetti del terzo
settore in qualità di partner nell'ambito della procedura di
coprogettazione per la gestione di interventi e servizi di
reinserimento sociale, occupazionale e lavorativo, in favore di
soggetti a rischio o in condizione di povertà ed esclusione
sociale, ai sensi della legge regionale n. 8/2020 e/o beneficiari
del reddito di cittadinanza ai sensi del decreto-legge n. 4/2019.
Integrazioni e modifiche alla DGR n. 718/2020. Approvazione schema
di avviso e prenotazione di spesa". È in corso il potenziamento
inoltre dei servizi e dei progetti esistenti avviati sul
territorio, per esempio, Emporio Solidale, e il sistema delle reti
coinvolte nella distribuzione dei generi alimentari. In tale logica
sono state coinvolte le fondazioni, in particolare Fondazione
Comunitaria Valle d'Aosta e altri soggetti privati, per il
finanziamento di iniziative atte a sostenere i nuclei familiari nel
soddisfacimento dei bisogni primari emergenti: reperimento generi
alimentari, sostegno nelle spese per l'abitazione, connettività,
cioè didattica a distanza, spese per la cancelleria scolastica,
eccetera.
L'Amministrazione regionale, per il tramite del piano di zona,
garantisce una regia e un coordinamento delle varie reti in
collaborazione con gli enti del terzo settore e gli Enti locali,
sia nell'ambito della distribuzione dei generi alimentari, sia per
la gestione della progettualità, che a livello regionale si
occupano di fronteggiare il processo di impoverimento. Tali
attività e servizi sono sostenute da risorse regionali e statali.
Gli uffici sono comunque a disposizione per fornire i dati relativi
alle singole attività e/o servizi ad oggi operanti per la
realizzazione del piano povertà 2018-2020.
Presidente -
La parola al consigliere Manfrin per la
replica.
Manfrin (LEGA VDA) -
Grazie Assessore per la sua risposta
e grazie per la disponibilità nel far fornire da parte degli uffici
i dati di cui si ha bisogno.
Ho preso buona nota di quanto contenuto nella sua risposta sia
relativamente al riferimento del 2013 sul piano povertà 2018-2020,
quindi sicuramente datato, e necessiterà di un'ulteriore analisi,
mi permetta però di sollevare una preoccupazione.
La delibera n. 1172 che lei ha citato che io ho visto
nell'elenco di delibere che avete recentemente approvato e che non
ho ancora avuto modo di poter esaminare ma che ho chiesto ed
esaminerò prestissimo e che lei giustamente ha già introdotto
parlando di coprogettazione è la classica delibera che mi mette
davvero i brividi, soprattutto quando si parla di coprogettazione e
di terzo settore, perché? Perché, purtroppo, ci sono alcuni settori
della Pubblica Amministrazione, così come di chi spesso confonde le
associazioni del terzo settore e la politica e li utilizza come
vasi comunicanti, che da qualche anno a questa parte, e il Comune
di Aosta è un precursore in questo senso, hanno pensato bene di
andare a sostituire le gare di appalto e l'affidamento di servizi
con la coprogettazione in maniera da poter affidare quasi
direttamente i servizi da milioni e milioni di euro. Ebbene, la
coprogettazione però contiene un particolare, la coprogettazione
può essere fatta, lo dice chiaramente la legge, ma deve contenere
due caratteristiche: dei caratteri innovativi e dei caratteri
sperimentali.
Ora, è più che evidente - e questo lo stiamo vedendo su diversi
Comuni,
in primis
sul Comune di Aosta - che ci sono
tentativi di spacciare come servizi innovativi i servizi che fino a
ieri venivano gestiti in regime di normale concorrenza, quindi un
servizio che fino ad ieri veniva messo a bando, a gara e chi faceva
l'offerta migliore qualitativamente ed economicamente vinceva, oggi
viene affidato quasi direttamente dicendo: "ma sì, presentaci un
bel progetto e poi, sulla base delle valutazioni - io ho letto uno
dei bandi che è uscito in questo momento e mi sono venuti veramente
i brividi - insondabili, noi ti concediamo il privilegio di fare
questa coprogettazione". È più che evidente che noi su questo tema
batteremo molto, verificheremo molto e, se necessario, ci
rivolgeremo ai necessari Palazzi perché non è possibile che vengano
appaltati dei servizi che dovrebbero essere pubblici, dovrebbero
essere qualitativamente ed economicamente competitivi e soprattutto
soddisfacenti... non possono essere dati alle cooperative
amiche.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK