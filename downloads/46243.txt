Consiglio Regionale della Valle d'Aosta - Oggetto del Consiglio n. 2703 del 25 luglio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
SPORT E TEMPO LIBERO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2703 del 25 luglio 2023 - Resoconto
OGGETTO N. 2703/XVI - Interpellanza: "Visione e strategie per
incrementare le potenzialità di navigabilità sportiva della Dora
Baltea".
Bertin (Presidente) -
Punto n. 78. Illustra
l'interpellanza il consigliere Distort, ne ha facoltà.
Distort (LEGA VDA) -
Siamo a parlare di un tema e di un
aspetto che, tra l'altro, è già presente nella nostra regione, ma
noi vogliamo sondare il Governo per capire quale visione di
potenziamento esiste per qualcosa che è già in atto e che può
migliorare. Questo, tra l'altro, è un principio etico, che è alla
base del processo di perfezionamento umano e se c'è la possibilità
di migliorare, affrontiamo questa possibilità, quest'espressione
della virtù.
Noi sappiamo che, chiaramente, il nostro territorio ha una
fortissima vocazione turistica; anzi, possiamo dire che il turismo
è l'espressione principale dell'economia della nostra regione e,
quindi, le politiche che vengono affrontate dall'ente pubblico - al
di là delle attività imprenditoriali che gli imprenditori sanno
perfettamente gestire - devono saper rendere attrattivo il
territorio. Questo è un compito che, tra l'altro, in un territorio
che già di per sé è attrattivo, sembra apparentemente facile, ma è
proprio laddove si riconosce una certa facilità, che è ancora più
facile rinunciare all'impegno più arduo di dare il massimo di noi
stessi. Questa è una tentazione nella quale spero non cada lei,
Assessore al turismo.
Proprio per questo meccanismo, che invece porta a dare il meglio
di noi stessi, di andare a percorrere tutte le potenzialità fino in
fondo, noi portiamo all'attenzione del Consiglio un tema che ha
ancora tanto margine di valorizzazione e di potenziamento,
nell'interesse dell'intera economia valdostana.
Parliamo quindi dell'attività ludico sportiva in ambito
fluviale. Tra le tendenze che reggono le scelte turistiche nei vari
territori, si sta diffondendo la richiesta di turismo fluviale, che
prevede l'attività sportiva di navigazione secondo diverse
discipline, quali
rafting
,
hydrospeed
,
SUP
,
canyoning
,
kayak
, accomunate dal divertimento tra
fiumi, gole e cascate.
Il territorio valdostano, come ho già accennato, è già
attualmente considerato una meta privilegiata per lo svolgimento
dell'attività principale di rafting, così come però è importante
rilevare che le tendenze europee sul turismo fluviale si attestano
in forte crescita.
Il turista che cerca l'avventura, da un punto di vista
dell'indagine conoscitiva, è tendenzialmente medio/alto spendente,
quindi possiamo dire, senza fare gli
snob
ma essendo
concreti, che è un
target
turistico a cui dovrebbe
principalmente rivolgersi un territorio dai piccoli numeri come il
nostro. In più, noi abbiamo dati che rivelano che i nati tra gli
anni 80 e i primi 2000 si orientano maggiormente a questo tipo di
turismo, e si prevede una crescita nella fascia di età 30-40 anni
per
l'hard adventure travel
.
Chiaramente, noi abbiamo già una percorribilità di circa 25 km
sui 160 di sviluppo della Dora; sappiamo che esistono comunque
delle criticità come massi occulti, sponde artificiali, sbarramenti
e salti di quota, mancanza di un'armonia di rilascio delle acque e,
quindi, alla luce di queste criticità e delle potenzialità, noi
chiediamo al Governo regionale quali siano, ad integrazione
dell'attuale attività e della relativa disciplina, la visione, le
strategie e gli strumenti che si intendano attivare, di concerto
con gli enti competenti, per incrementare le potenzialità di
navigabilità sportiva della Dora Baltea lungo tutto il suo
percorso, al fine di aumentare l'attrattività del territorio
valdostano verso i rispettivi target turistici.
Presidente -
Risponde l'assessore Grosjacques, ne ha
facoltà.
Grosjacques (UV) -
Lei nella sua esposizione, collega
Distort, tocca sempre i sentimenti più profondi, quindi mi auguro
di poterle dare soddisfazione con questa risposta.
Come correttamente indicato nell'iniziativa consiliare, il
turismo fluviale, in tutte le sue declinazioni, fa registrare un
numero sempre crescente di appassionati di tutte le età.
Se si considera, ad esempio, la pratica del
rafting
, che
è quella che poi in qualche modo caratterizza questa interpellanza,
a seconda dei tratti di Dora Baltea percorsi, l'attività risulta
adatta ad un pubblico che va dai 6 anni alle età più mature. A mero
titolo esemplificativo, possiamo dire che l'Alta Valle si presta ad
un'attività di tipo sportivo, la Media e Bassa Valle sono invece
più adeguate ad una clientela di tipo familiare e ai ragazzi.
Nell'ambito delle proprie attività, l'Amministrazione riserva
attenzione al settore in questione: ne sono testimonianza alcune
iniziative in atto, la cui realizzazione può incrementare la
navigabilità sportiva del fiume.
Tra queste segnalo, ad esempio, che la struttura Opere
idrauliche, capofila del progetto
Life Grey Marble
del
programma europeo
Life Twenty
, ha in corso una serie di
interventi su un esteso tratto della Plaine e della Dora della
lunghezza complessiva di 20 km, in continuità con il sito naturale
protetto di Les Iles.
In particolare, i lavori prevedono rimozioni di salti esistenti
e realizzazione di rampe di risalita per la fauna ittica. Oltre a
favorire la creazione di un
habitat
favorevole allo sviluppo
delle specie ittiche autoctone, questi interventi permetteranno di
recuperare un tratto di Dora potenzialmente idoneo alla pratica
delle attività del rafting e della canoa.
Più in generale, soprattutto per quanto riguarda la Dora Baltea,
gli uffici delle Opere idrauliche, in fase di esecuzione di
eventuali interventi in Dora Baltea, mantengono i contatti con i
referenti locali del rafting per cercare di venire incontro ad
eventuali esigenze specifiche; cito, ad esempio, gli interventi di
Villeneuve nel 2022 e gli interventi a Pré-Saint-Didier nel tratto
navigabile.
Occorre, per completezza di informazione, evidenziare che sui
diversi tratti di Dora esistono derivazioni attive che determinano
già attualmente una diminuzione della risorsa idrica nei tratti
sottesi e che, in particolare, nella zona della Valdigne sono state
presentate due domande di nuove derivazioni, che potrebbero in
qualche modo determinare limitazioni della risorsa.
Da un punto di vista turistico, non posso che auspicare il
prosieguo del
trend
positivo delle presenze di appassionati
di sport fluviali fatto registrare in questi anni e quindi posso
confermare l'attenzione dell'Amministrazione verso questi
sport.
Un'implementazione dell'attività presupporrebbe, tuttavia, oltre
ad interventi di sistemazione delle risorse fluviali, anche azioni
sinergiche con i gestori dei grandi invasi per dei rilasci
programmati dai bacini d'acqua, al fine di consentire la pratica
delle attività lungo una finestra temporale più ampia di quella
attuale, che si concentra sostanzialmente dalla primavera alla fine
dell'estate. In condizioni climatiche normali, non vi sarebbe alcun
problema a concertare, tra tutti gli attori coinvolti, delle
soluzioni che garantiscano una portata del fiume consona alle
esigenze degli sport fluviali.
Tenuto però conto delle attuali criticità di approvvigionamento,
occorre fare un uso razionale dell'acqua e garantirla secondo
criteri di priorità. Nell'ambito delle attività dell'Osservatorio
regionale tecnico politico sulla crisi idrica di recente
istituzione, sarà possibile rappresentare anche le esigenze del
turismo fluviale al fine di assicurare, se e per quanto possibile,
il soddisfacimento delle legittime esigenze.
Presidente -
Replica il consigliere Distort.
Distort (LEGA VDA) -
Mi conforta percepire che il tema è
comunque preso in seria considerazione. Al di là delle stimolazioni
emotive che poi, correggo, sono stimolazioni etiche - perché il
sentimentalismo non è tanto motore delle mie iniziative -,
sicuramente una sorta di gara con se stessi penso sia alla base di
un sano virtuosismo, sempre e comunque, anche molto concreto.
Ribadisco che, sicuramente, ci saranno delle criticità, perché
le avevo già messe in evidenza, compreso anche il discorso della
disponibilità della risorsa idrica.
È ovvio che il fatto che ci siano delle difficoltà non vuol dire
che si debbano abbandonare certi percorsi; anzi, addirittura si
innesca un meccanismo che è quello della sfida: quindi tanto più la
sfida è elevata, tanto più diventa virtuoso saper rispondere alla
stessa. Ovviamente, poi, viene incontro la tecnologia, un certo
tipo di ingegneria ambientale, che permette anche, con poca portata
idrica, di poter svolgere tutta una serie di attività ludiche
legate all'acqua, senza peraltro consumare ma utilizzando la
disponibilità anche limitata.
Questo fa parte del programma che rientra nell'ambito del grande
programma che a lei è stato assegnato nel momento in cui le è stato
conferito l'incarico da Assessore e quindi, nel momento in cui da
parte nostra c'è l'augurio, è un augurio sincero perché di mezzo
c'è l'interesse della Valle d'Aosta.
Se noi pensiamo e facciamo un parallelo con una realtà vicina a
noi, in Francia - le Gorges du Verdon -, loro hanno impostato
un'economia proprio sulla percorrenza sportiva del Verdon, per
creare un indotto che va proprio a vantaggio di tutto il
territorio. Quindi noi possiamo pensare anche in questi termini e
diventa estremamente importante la possibilità di mettere in atto
anche questa dimensione turistica. Tra l'altro, proprio di fronte
ad una criticità di disponibilità della risorsa idrica in generale,
che avvertiamo come messaggio comunicativo legato anche alle
mutazioni meteorologiche, questa situazione di carenza impenna
ancora di più nel target turistico l'attrattività verso quelle
attività che hanno a che fare con l'acqua. E proprio in questa
situazione di difficoltà voi, come Governo, dovete riuscire a
trasformare una criticità in un punto di forza. Questo vi è
chiesto, questo lo chiede la Valle d'Aosta e su questo vigileremo
noi come opposizione.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK