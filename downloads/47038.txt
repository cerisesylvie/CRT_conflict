Consiglio Regionale della Valle d'Aosta - Oggetto del Consiglio n. 3369 del 7 marzo 2024 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
COMMERCIO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 3369 del 7 marzo 2024 - Resoconto
OGGETTO N. 3369/XVI - Interrogazione: "Valorizzazione della
filiera locale al fine di contrastare la concorrenza sleale creata
dall'immissione di prodotti provenienti da paesi terzi nel
territorio regionale".
Marguerettaz (Presidente) -
Punto n. 12 all'ordine del
giorno. Per la risposta, la parola all'assessore Carrel.
Carrel (PA) -
Nell'interrogazione ci viene chiesto quanta
carne venga importata da Paesi extracomunitari e inserita nei
prodotti IGP, DOP, PAT o altre certificazioni di denominazione
controllate valdostane.
Nei prodotti DOP regionali Valle d'Aosta Jambon de Bosses e
Valle d'Aosta Lard d'Arnad, e i PAT identificati con il nome
Motzetta e Saouseusse, non sono presenti carni provenienti da Paesi
extraeuropei, in quanto è vietato dai rispettivi disciplinari o
schede identificative dei prodotti trasmessi al Ministero
competente.
Per quanto riguarda il PAT Motzetta, la scheda identificativa
del prodotto non contiene indicazioni circa la provenienza della
carne. Il dato complessivo non è a disposizione, quello che
possiamo dare è un riferimento alla percentuale di carne
proveniente da Paesi terzi rispetto al totale, che è pari a circa
il 50% del totale della carne utilizzata.
La seconda domanda è quanta carne viene importata dai Paesi
dell'Unione europea e inserita nei prodotti IGP, DOP, PAT o altre
certificazioni di denominazione controllate valdostane: nei
prodotti DOP regionali che ho citato nella prima risposta è
presente esclusivamente carne proveniente dalle regioni italiane
identificate dai rispettivi disciplinari, e sono le seguenti: Valle
d'Aosta, Lombardia, Piemonte, Friuli-Venezia Giulia, Veneto ed
Emilia Romagna; non è pertanto presente carne proveniente da altri
Paesi dell'Unione Europea.
Per quanto riguarda le DOP che utilizzano carni suine, nel 2023
l'organismo di certificazione ha certificato rispettivamente per il
Valle d'Aosta Lard d'Arnad 201.463 chili di carne suina e per il
Valle d'Aosta Jambon de Bosses 32.744 chili di carne suina.
Nei PAT, Motzetta e Saouseusse, è presente solo carne regionale,
come previsto dalle schede identificative trasmesse al Ministero
competente.
La terza domanda invece mira a chiedere cosa stiamo facendo per
valorizzare la filiera locale e per contrastare la concorrenza
sleale creata dall'immissione di prodotti provenienti da Paesi
terzi. Nelle premesse dell'interpellanza si evidenzia l'importanza
per il consumatore di poter scegliere il prodotto da acquistare
vagliando tra diverse proposte, le quali devono riportare
informazioni chiare ed inequivocabili relativamente al luogo di
produzione e alla provenienza.
La tematica inerente alla consapevolezza del consumatore circa
la provenienza e la qualità merceologica dei prodotti da lui
acquistati e consumati è sicuramente di forte interesse per
l'Assessorato all'agricoltura; infatti, se da un lato la
legislazione europea del settore della carne prevede l'obbligo di
etichettatura per le carni fresche, refrigerate e congelate, con le
indicazioni relative ai paesi di nascita, allevamento e
macellazione dell'animale, sui prodotti trasformati, aggiungerei
purtroppo, a base di carne, tali indicazioni non sono
obbligatorie.
La partita si gioca pertanto sul lato del consumatore che deve
essere adeguatamente informato e deve essere consapevole al momento
dell'acquisto.
L'Assessorato si impegna da anni nel promuovere il consumo dei
prodotti locali a filiera corta, provenienti dai nostri allevatori
locali che, essendo di tipo estensivo, risultano decisamente più
sostenibili dal punto di vista ambientale, sia per una bassa
concentrazione di animali, sia per un utilizzo ridotto di mangimi e
il ricorso al pascolamento.
In quest'ottica, sottolineo che la nuova strategia di sviluppo
locale, proposta ed approvata dal GAL e dalla Giunta regionale, va
proprio a valorizzare le filiere corte, quindi le risorse che la
PAC destina al GAL verranno, di fatto, utilizzate con un obiettivo
principale che è quello di valorizzare le filiere corte, tra cui
ovviamente anche questa.
Tra i prodotti della nostra regione che meritano una maggiore
valorizzazione, ci sono prodotti che, direttamente o
indirettamente, risultano afferenti alla carne e ai prodotti a base
di carne, dal momento che tali prodotti dovrebbero costituire
un'entrata economica aggiuntiva rispetto a quella principale
rappresentata dalla vendita del latte.
Inoltre, in un momento di messa al bando mediatica dei prodotti
a base di carne e degli allevamenti intensivi, e della sostituzione
del cibo naturale con il cibo sintetico, risulta determinante
informare il consumatore circa le caratteristiche peculiari della
carne ottenuta dai nostri piccoli allevamenti di montagna.
Peraltro, i trasformatori locali che operano nel settore delle
carni, differenziano ormai da anni la filiera dei prodotti, che
utilizza carni locali, dai prodotti ottenuti con carni differenti,
tramite un'etichettatura che evidenzia in maniera univoca i
prodotti locali.
A questo proposito, se invece parliamo di carne fresca, non
oggetto di trasformazione, AREV, come lei ben sa, da tempo promuove
il consumo della carne valdostana attraverso l'adozione di un
disciplinare di etichettatura volontaria, che coinvolge allevatori
e macellatori locali; ciò che è etichettato con la dicitura "carne
valdostana", è indubbiamente cresciuto e prodotto nella nostra
regione e può essere definito sostenibile e a filiera corta.
In questo settore, si può citare anche la collaborazione che
l'Associazione ha stretto con il Valais nell'ambito di un progetto
Interreg Italia-Svizzera per la valorizzazione della carne prodotta
in Valle d'Aosta delle razze autoctone presenti nei territori di
montagna.
L'AREV gestisce il disciplinare tramite convenzioni con i
macelli, i selezionamenti e i punti vendita, garantendo la
tracciabilità della filiera e garantendo che le informazioni
contenute in etichetta siano veritiere, in modo particolare per
quanto riguarda la razza valdostana e i suoi incroci.
Quando in etichetta troviamo la dicitura e il logo dell'AREV,
siamo sicuri, pertanto, che la carne è di razza valdostana.
Questo della carne valdostana è un circuito che nel tempo sta
crescendo e sta diventando d'interesse, con numeri sempre più
significativi: parliamo di 2.300 capi macellati e commercializzati
nel circuito AREV, di cui circa 900 sono capi sotto i 24 mesi
(quindi carne da banco) e 1.400 bovini oltre i 24 mesi (quindi
carne destinata alla ristorazione o ristorazione collettiva) e per
il resto, come già detto, con prodotti a base di carne.
In ogni caso, possiamo confermare che la filiera carne
valdostana ha delle potenzialità sicuramente da valorizzare, in un
confronto che deve vedere coinvolti i produttori primari ma anche i
trasformatori.
Tale confronto abbiamo già iniziato a metterlo in campo,
partendo da un primo incontro che gli allevatori e alcune loro
associazioni ci hanno chiesto: proprio la settimana scorsa alcune
associazioni si sono fatte portavoce, hanno chiesto un incontro e
da questo incontro sono nati degli spunti interessanti e ci siamo
promessi, alla fine di questa riunione, di rincontrarci nuovamente
con tutti i soggetti coinvolti nella filiera, compresi i
trasformatori, che credo che sia fondamentale coinvolgere proprio
per andare in questa direzione.
Presidente -
Per la risposta, la parola al collega
Planaz.
Planaz (RV) -
Grazie Assessore per la risposta.
Noi abbiamo pensato, come gruppo, di presentare
quest'iniziativa, e capisce anche lei e penso tutta l'Aula, a
fronte delle risposte che ha dato, le difficoltà che ci sono già
solo ad elencare tutta una serie di prodotti del nostro territorio,
di cui non sempre tutti possono avere la garanzia, che provengono
direttamente dal nostro territorio.
Come lei ha anticipato, e io ne do pienamente atto, c'è questo
Regolamento europeo secondo cui non è obbligatorio identificare la
provenienza di certi prodotti che subiscono una lavorazione, che
però poi si possono marchiare anche non di una DOP o IGP, ma di un
nome valdostano che richiama il consumatore a quel prodotto
indirizzandolo all'acquisto, giustificandolo come prodotto locale,
e poi si rischia che così non sia.
Questo si vuole collegare un po' anche a tutte le proteste che
abbiamo seguito tutti in questi giorni, queste proteste degli
agricoltori, dei trattori, che si sono manifestate un po' in tutta
Italia a fronte di direttive europee, e questa sarebbe una delle
tante problematiche che non dà risposte direttamente al produttore,
perché carni o altri alimenti possono provenire da altri paesi
terzi che, al di là del fatto dei costi di produzione e
quant'altro, non hanno le stesse regole di produzione della nostra
filiera valdostana, italiana e anche europea, perché i regolamenti
europei sono precisi e i prodotti devono subire ed eseguire dei
controlli molto dettagliati, cosa che sia noi che legiferiamo, sia
il consumatore che va ad acquisire la carne, ma anche il produttore
e il trasformatore di questi prodotti, non può avere le stesse
garanzie di un prodotto locale; che poi potrebbero anche essere
superiori, io non voglio mettere in dubbio i controlli di paesi
terzi extracomunitari, però, non avendo un documento, perché il
prodotto viene certificato dalla partenza e non all'arrivo e
all'avvio alla produzione, non si possa garantire la stessa
certificazione che hanno gli allevatori e produttori locali di
determinati prodotti.
Questa iniziativa vuole dare proprio risalto alle problematiche
della valorizzazione del nostro prodotto carne, come lo facciamo e
lo faremo altre volte per quanto riguarda il latte, perché è
importante andare a trovare - lei bene ha ricordato e lo sappiamo
tutti, logicamente l'associazione allevatori, ci mancherebbe altro
che quello che certifica non sia dei suoi allevatori - una
soluzione, magari visto che ha già avuto dei colloqui con le
associazioni di categoria, di trovare una formula che rappresenti
di più il prodotto locale e che dia più garanzie per il
consumatore, quando il consumatore magari locale è più preparato e
più a conoscenza dei prodotti del nostro territorio, ma anche per i
molti turisti che affollano la nostra regione, che tengono a
tornare a casa portando un pezzo di Fontina, un pezzo di Motzetta,
perché sono prodotti tipici della nostra regione e rappresentano
tutto il nostro territorio. Ed è giusto che, di questo prodotto,
garantiamo la tracciabilità, la genuinità e l'originalità.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK