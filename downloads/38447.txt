Consiglio Regionale della Valle d'Aosta - Oggetto del Consiglio n. 1975 del 5 aprile 2016 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1975 del 5 aprile 2016 - Resoconto
OGGETTO N. 1975/XIV - Interpellanza: "Individuazione di
ulteriori misure strutturali per l'eliminazione delle criticità
sulla qualità dell'aria".
Follien (Presidente) -
Punto n. 30 dell'ordine del
giorno. Per l'illustrazione, la parola al Consigliere Roscio.
Roscio (ALPE) -
Grazie Presidente.
Ritorniamo ancora una volta a parlare di qualità dell'aria, come
diverse volte abbiamo già fatto come gruppo ALPE. Prendiamo proprio
lo spunto dal fatto che ad oggi vi è questa nuova bozza del Piano
dell'aria per il prossimo decennio 2016/2025, ma comunque già in
precedenza, in ottemperanza agli obblighi che derivano dalle
direttive europee, dalle leggi nazionali e anche da leggi
regionali, in particolar modo dalla legge n. 2/2007, c'era un
vecchio Piano dell'aria per il periodo 2007/2015 che contemplava
tutta una serie di azioni, ovviamente per ottenere il risultato non
solo di mantenere la qualità dell'aria, ma anche di migliorarla e
risanare le situazioni in cui vi erano dei problemi.
Ad oggi la qualità dell'aria, soprattutto nel fondovalle, nelle
zone più densamente abitate, continua ad avere delle criticità e
quando le condizioni meteo sono avverse, specialmente nei mesi
invernali, vi sono degli accumuli, tant'è vero che sui giornali in
maniera periodica vi sono gli allarmismi e c'è anche una certa
apprensione nella popolazione. Nel momento in cui vi è un
cambiamento e c'è un po' di vento o un po' di pioggia si dimentica
tutto, mentre invece l'ottica del Piano aria dovrebbe essere quella
della programmazione corretta di azioni strutturali, azioni che,
diluite nel tempo e programmate, diano proprio dei risultati
concreti.
Per fare alcuni esempi, nel vecchio piano, che oltretutto è
qualcosa di veramente molto trasversale perché va a toccare i
trasporti, le attività produttive, l'energia, addirittura anche
l'agricoltura interessando poi tanti Assessorati diversi, diventa
difficile capire in capo a chi sono le competenze e dare poi
concretezza alle azioni che vengono scritte. Nel vecchio piano vi è
tutta una serie di azioni che vale la pena ripercorrere, per
esempio quello del sistema tariffario, la
Carte de
transport
, quindi mettere in piedi un sistema di Carta dei
trasporti che valga su tutto il territorio regionale, che è
presente nell'attuale bozza di piano, ma che c'era già nella
vecchia versione.
La domanda che noi ci facciamo è se poi vi è veramente la
concretezza, perché se dal 2007 ad oggi c'era l'idea di introdurre
una Carta dei trasporti, possibile che bisogna reintrodurla per
arrivare al 2025 ad averla? Non solo, per esempio il rinnovo
tecnologico del parco circolante c'era dal 2007, se viene
riprorogato; la diffusione, l'utilizzo di combustibili gassosi in
alternativa ad altri combustibili era presente già nella vecchia
edizione, e ancora oggi siamo qui a parlare per cercare di andare
verso combustibili meno inquinanti. Potrei andare avanti ancora,
perché le azioni sono innumerevoli. Vi sono anche alcune cose che
sono state inserite, e questo proprio riguarda il caso
dell'agricoltura, perché anche l'agricoltura, soprattutto con gli
abbruciamenti delle sterpaglie in certi periodi, contribuisce ad
essere un fattore di pressione sull'aria, tema abbastanza delicato,
non di semplice risoluzione o, meglio, introdurre degli obblighi in
quel senso potrebbe forse fare danni peggiori che non le intenzioni
che si vorrebbero perseguire.
Noi oggi chiediamo innanzitutto se sono state studiate altre
iniziative oltre a quelle presenti nella bozza di piano e che
vorrebbero dare concretezza agli obiettivi presenti. Chiederemmo
anche all'Assessore di venire a relazionare in commissione proprio
perché lo scopo è che quanto sta scritto nel piano non rimanga
lettera morta, il classico "brodo per i morti" per cui a tante
belle parole ci sono gli intenti ma poi alla fine non si fa nulla,
sicché ci dovremmo trovare qui nel 2026 a fare l'ulteriore
aggiornamento del piano per arrivare al 2035, rimettendo dentro
tutta una serie di cose che, sinceramente, noi non vorremmo più, ma
non perché non ci siano più, bensì perché sono già state
realizzate. Grazie.
Presidente -
Per la risposta, la parola all'Assessore
Bianchi.
Bianchi (UV) -
Grazie Presidente.
Fornirò una risposta complessiva per quanto riguarda i quesiti
n. 1 e n. 2 dell'interpellanza, e cioè: "se sono allo studio
ulteriori azioni di piano strutturali volte a eliminare le
criticità persistenti sulla qualità dell'aria" e "se intende
fornirne una relazione dettagliata in sede di commissione
consiliare". Innanzitutto, in riferimento a quanto emerso nel corso
dell'ultimo Osservatorio sulla qualità dell'aria che si è riunito
l'8 marzo - quindi stiamo parlando di circa un mese fa - in base ai
dati illustrati da ARPA Valle d'Aosta sull'andamento dei principali
inquinanti sulla nostra regione, non si rilevano ad oggi
particolari criticità relative ai superamenti dei limiti
normativi.
Nella prefazione dell'interpellanza voi parlate del permanere di
criticità. A mio avviso, invece, la programmazione che c'è stata
sulla qualità dell'aria negli anni passati con il vecchio piano,
che è scaduto a fine 2015, e che oggi stiamo rivedendo e verrà
discusso di qui a poco, è stata sicuramente buona proprio perché vi
sono stati dei miglioramenti consistenti, e lo dicono i dati.
Analizzando i dati della rete di monitoraggio regionale relativi
all'anno 2015, anno peraltro caratterizzato da un inverno con
scarse precipitazioni, si sono registrati solo 14 superamenti del
limite giornaliero per le polveri pari a 50 microgrammi/metri cubi.
Nelle stazioni di fondo urbano il limite è di 35 superamenti e la
media annua è pari a 20 microgrammi/metri cubi. Tali valori, oltre
ad essere al di sotto dei limiti normativi, evidenziano anche un
andamento decrescente rispetto agli anni precedenti. Era un po'
quello che le dicevo, abbiamo pianificato, e quindi si vedono i
miglioramenti. Fermo restando che non sussistono ad oggi
particolari criticità, le azioni riportate nel nuovo Piano aria
sono comunque volte al miglioramento o quanto meno al mantenimento
della qualità dell'aria. Il nuovo Piano aria, per il quale a breve
si concluderà la procedura di VAS - non vorrei sbagliarmi, dovrebbe
essere oggi la data di chiusura di procedura - nel corso della
quale ha avuto luogo la pubblicazione sul web regionale della bozza
di piano, come previsto dalla normativa ha individuato, come il
precedente, tutta una serie di misure che agiscono sui principali
fattori di emissione (traffico, riscaldamento domestico, attività
produttive).
Proseguono inoltre tutte le attività di informazione e
sensibilizzazione rivolte ai cittadini proprio finalizzate a
migliorare la conoscenza dello stato della qualità dell'aria e a
valutare l'impatto di sorgenti e di emissioni specifiche. Per
l'attuazione dei singoli interventi verranno coinvolti diversi
Assessorati (questo, come diceva lei, è già stato fatto e verrà
fatto in futuro), del territorio e ambiente, delle attività
produttive, energia e politiche del lavoro, del turismo, sport,
commercio e trasporti, dell'agricoltura e risorse naturali, i
Comuni (perché sicuramente si dovrà andare in quella direzione) e
chiaramente l'ARPA.
Il piano prevede inoltre una fase di monitoraggio nel corso del
quale verrà valutato il livello di attuazione dei singoli
interventi, in maniera che ogni singolo intervento ci dica
chiaramente qual è l'obiettivo e se è migliorativo o meno, al fine
proprio di determinare gli effetti in termini di riduzione delle
emissioni e delle concentrazioni di inquinanti in atmosfera, in
rapporto anche alle risorse impiegate.
Infine, una volta pervenuto il parere di VAS, la struttura
competente procederà con gli eventuali aggiornamenti del piano in
funzione dei pareri pervenuti nella fase di consultazione e, in
seguito, presenterà il testo definitivo all'attenzione del
Consiglio regionale, ma chiaramente prima in III Commissione. Mi
sento pertanto di dire che entro la fine del mese di aprile
possiamo arrivare con tutta la documentazione, in modo che la
commissione possa fare le valutazioni del caso.
Grazie.
Si dà atto che dalle ore 12.40 assume la presidenza il
Vicepresidente Rosset.
Rosset (Presidente) -
La parola al Consigliere
Roscio.
Roscio (ALPE) -
Grazie Presidente.
Grazie Assessore per l'illustrazione di quello che è stato fatto
e di quello che si sta facendo ancora adesso. Mi consenta però di
non essere perfettamente d'accordo sul fatto che non esistano delle
criticità. Se è vero che i dati dicono che la qualità dell'aria sta
migliorando e il
trend
è positivo, è altrettanto vero che in
maniera puntuale e anche ricorrente, soprattutto nei mesi
invernali, vi sono dei momenti in cui le criticità si manifestano e
permangono, nel senso che un altr'anno ritorneranno daccapo se non
si dà quella concretezza che noi vorremmo. Al di là di questo, ben
venga l'illustrazione alla commissione, perché forse è lì che si
possono fare gli approfondimenti per cercare di capire che alcune
misure, come per esempio quelle relative al contenimento delle
emissioni dovute all'agricoltura, possono trovare attuazione,
poiché un conto è dire che l'agricoltura contribuisce per le
polveri - peraltro inquinanti e pericolose - ad essere un fattore
di pressione significativo sull'ambiente, ma poi bisogna vedere
come fare in modo che questo si possa realizzare, perché sennò io
scrivo qualcosa che è molto bello da vedere ma che alla fine rimane
lettera morta.
Altra questione - e noi vogliamo sollecitare anche su questo
aspetto - è che se anche non ci sono situazioni gravi come in altre
zone, non dobbiamo accontentarci del minimo sindacale per cui se ci
sono solo 14 superamenti del livello previsto dalla legge possiamo
stare tranquilli. Forse dobbiamo anche puntare ad alzare un po'
l'asticella e le aspettative, proprio perché se quello che si vuole
veicolare è che la qualità dell'aria sia buona in Valle d'Aosta per
cui vi sono anche dei motivi per venire in Valle d'Aosta, non vedo
perché non dobbiamo puntare ad avere un livello eccellente. Noi
vogliamo sollecitare questo: dare concretezza e puntare su un
qualcosa che sia più del minimo sindacale. Grazie.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK