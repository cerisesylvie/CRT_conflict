Consiglio Regionale della Valle d'Aosta - Oggetto del Consiglio n. 2828 del 11 ottobre 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
FINANZA REGIONALE E LOCALE
Partecipazioni azionarie regionali
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2828 del 11 ottobre 2023 - Resoconto
OGGETTO N. 2828/XVI - Interpellanza: "Considerazioni in
merito agli investimenti da sostenere a seguito delle acquisizioni
di società e impianti da parte del gruppo CVA".
Bertin (Presidente) -
Punto n. 27. Passiamo ora alle
interpellanze. Per illustrare l'interpellanza, si è prenotato il
consigliere Marquis: ha facoltà di intervenire.
Marquis (FI) -
Riprendiamo il tema CVA (Compagnia
Valdostana delle Acque), che è stato toccato questa mattina con la
mozione presentata dalle colleghe di PCP.
In sostanza, abbiamo presentato un'interpellanza per fare il
punto della situazione a seguito dei significativi investimenti che
sono stati fatti nel corso del 2023 da parte della società, di cui
abbiamo avuto contezza tramite notizie stampa; pertanto, riteniamo
che sia importante anche tenere adeguatamente informato
sull'argomento il Consiglio regionale.
Poi, alla luce dell'approvazione della mozione odierna, avremo
modo di tornare sull'argomento nell'audizione che vorrà poi essere
organizzata sul Piano strategico 2023-2027.
Sostanzialmente, la richiesta dell'interpellanza si prefigge di
venire a conoscenza di quali e quante acquisizioni di società e
impianti sono state realizzate nel corso del 2023, per quanti
megawatt di potenza già installata e di quanti potenziali, perché
abbiamo avuto modo di leggere, dalle notizie che citavo poc'anzi,
che ci sono una serie di acquisizioni e di progettazioni ed una
serie di acquisizioni di impianti. Bisogna capire qual è il totale
della potenza acquisita e quale di questa potenza acquisita è già
installata in termini di megawatt.
Conseguentemente, quali sono gli investimenti che genereranno
questi acquisti, perché, se abbiamo acquisito delle progettazioni,
significa che per mettere in atto poi la realizzazione e la
costruzione degli impianti, bisognerà investire le risorse
necessarie.
Se si ritiene, alla luce di questi investimenti che sono stati
fatti nell'ottica della diversificazione energetica delle
forniture, in particolare sull'acquisizione di impianti
fotovoltaici eolici, non ci siano potenzialmente nel periodo a
venire dei rischi da affrontare perché, come è noto, dal 2019 ad
oggi è pressoché triplicato il prezzo dell'energia, quindi
sostanzialmente le acquisizioni che si fanno in questa fase sono
delle acquisizioni che vengono fatte con prezzi significativamente
alti, che non è detto che avranno nel prossimo futuro una costanza
come quella attuale, soprattutto anche alla luce del fatto che si
tratta di investimenti che vengono in genere tarati con un 7-8% di
previsione di utile. Un significativo e sensibile discostamento del
valore dell'energia porterebbe anche ad avere potenzialmente delle
conseguenze di tipo economico-finanziario.
Questo anche in considerazione di come funziona il mercato
dell'energia: sappiamo tutti che il prezzo unico dell'energia ha
una grossa suscettibilità di variabilità durante l'arco della
giornata. Per fare solo un esempio concreto, ieri ha toccato i 220
euro/megawatt nelle ore dove c'è più richiamo di energia durante la
giornata e 120 euro/megawatt, invece, nelle ore della giornata di
sole, che sono quelle in cui produce il fotovoltaico.
Qui sta la grossa differenza tra quella che è la produzione
dell'idroelettrico e quella del fotovoltaico. Mentre noi abbiamo un
idroelettrico che può essere alimentato da dighe e che quindi può
produrre, nel momento in cui c'è richiamo di missione di energia in
rete, che possiamo vendere al prezzo di punta della giornata
(nell'orario 18:00-22:00), il fotovoltaico invece produce dalle ore
11:00 alle 18:00 che è la fascia oraria che ha un minor valore del
prezzo dell'energia per l'immissione in rete.
Va tenuto anche conto di questi aspetti per fare una serie di
considerazioni che potranno poi essere approfondite, chiaramente
nell'audizione, perché ci rendiamo conto che non può essere la
trattazione di un'interpellanza in cinque minuti che può dare
soddisfazione ad un argomento così complesso ed importante come
questo.
Presidente -
Risponde il Presidente della Regione.
Testolin (UV) -
Relativamente al primo quesito, in
attuazione al Piano strategico industriale 2023-2027, nel 2023 il
gruppo CVA (Compagnia Valdostana delle Acque), per il tramite di
CVA EOS S.r.l., nel corso dell'anno del 2023 ha perfezionato
quattro operazioni straordinarie.
Nel mese di febbraio 2023 è stato acquisito il 100% del capitale
sociale della SR Investimenti S.r.l., società leader nel mercato
italiano delle rinnovabili, che detiene 42 megawatt di impianti
fotovoltaici operativi, 194 megawatt di progetti autorizzati e 846
megawatt di progetti in fase di sviluppo, cui si aggiunge una
possibilità di ulteriore sviluppo pari a 1.200 megawatt. Il
corrispettivo pagato per tale acquisizione è di circa 340 milioni
di euro.
Nel mese di agosto 2023 è stato perfezionato l'acquisto di una
quota pari al 20% del capitale sociale di EOS San Severo S.r.l. e
EOS Serra 1 S.r.l., EOS Serra 2 S.r.l., la cui restante quota pari
all'80% risulta detenuta della società 2A Energy S.r.l.; società
titolari di tre progetti per la realizzazione di impianti di
produzione di energia elettrica da fonte eolica per una potenza
complessiva stimata di circa 270 megawatt, i cui
iter
autorizzativi sono stati avviati, da installarsi in Puglia nella
Provincia di Foggia. Il corrispettivo pagato per tale acquisizione
è pari a 6 milioni di euro.
In previsione dello stato di avanzamento dei progetti, sono
previsti ulteriori pagamenti condizionati all'ottenimento delle
relative autorizzazioni.
Sempre nel mese di agosto 2023, è stato acquisito il 51% del
capitale sociale di Monte Rughe S.r.l., di cui la restante parte
del 49% risulta detenuta dalla società BENSAR S.r.l. e che in pari
data ha mutato denominazione sociale in EOS Monte Rughe S.r.l.,
società titolare di un progetto eolico di circa 65 megawatt, il cui
iter autorizzativo è ancora da avviare, sito in Sardegna nella
Provincia di Sassari, in Comune di Pozzomaggiore. Il corrispettivo
pagato per tale acquisizione è pari a 2.493.769 euro. In previsione
dello stato di avanzamento dei progetti, sono previsti ulteriori
pagamenti condizionati dall'ottenimento delle relative
autorizzazioni.
Infine, sempre nel mese di agosto, è stata perfezionata
l'acquisizione del 100% del capitale sociale di FV San Giorgio
S.r.l. e in pari data ha mutato denominazione sociale in EOS San
Giorgio S.r.l., società titolare di un progetto autorizzato per la
realizzazione di un impianto di produzione di energia elettrica da
fonte solare mediante tecnologia fotovoltaica da installarsi in
area agricola nel Comune di San Giorgio Canavese (Torino), per una
potenza nominale di circa 1,5 megawatt. Il corrispettivo pagato per
tale acquisizione è pari a 225.803 euro.
Relativamente al secondo quesito ("Quali sono gli investimenti
da sostenere in conseguenza delle acquisizioni fatte per installare
tutta la potenziale potenza"), il gruppo CVA evidenza che nei
prossimi cinque anni prevede di realizzare impianti da fonte
rinnovabile per una potenza complessiva di 800 megawatt. Le
autorizzazioni ulteriori, superiori a tale potenza, saranno oggetto
di valorizzazione sul mercato.
Per quanto concerne gli investimenti da sostenere, come da Piano
strategico industriale 23-27, gli investimenti complessivi previsti
sono per 1,6 milioni di euro, complessivi di 804 megawatt di nuova
potenza rinnovabile, investimenti su
revamping
di impianti
idroelettrici, investimenti su potenziamento, adeguamento,
innovazione, rete di distribuzione, investimenti per
consolidamento, sviluppo della
business unit
, efficienza
energetica, sviluppo della parte commerciale del gruppo e di
investimenti sulla Business Unit Open Innovation.
Relativamente al terzo quesito ("Se ritiene che questi
investimenti possano comportare dei rischi qualora si verificasse
una discesa del prezzo dell'energia nei prossimi periodi e come si
intenda eventualmente contenerli"), il gruppo CVA rileva che le
proiezioni pluriennali al momento non evidenziano un ribasso dei
prezzi dell'energia ma una stabilizzazione degli stessi nel lungo
periodo.
In ogni caso, al fine di ridurre l'esposizione del mercato, CVA
EOS S.r.l. sta perfezionando degli accordi di fornitura di lungo
periodo a prezzi fissi in relazione ad ogni singolo impianto e, ove
possibile, sta ricorrendo a meccanismi di incentivazione ai sensi
del vigente impianto normativo.
Sul punto, ritiene opportuno evidenziare che l'eventuale calo
del prezzo dell'energia impatterebbe anche sulla tradizionale
produzione idroelettrica, peraltro fortemente condizionata anche
dal negativo livello di idraulicità registrato nelle ultime
annualità.
A tal fine, il gruppo CVA ha fondato la propria strategia di
piano su un processo di forte diversificazione delle fonti di
generazione, finalizzato a mitigare il grave rischio costituito
dalla potenziale intersezione tra la riduzione dei prezzi e il calo
della produzione, evento che, laddove si verificasse, potrebbe
costituire un rischio significativo per la sostenibilità economica
di lungo periodo del gruppo.
Presidente -
Per la replica, la parola al consigliere
Marquis.
Marquis (FI) -
Grazie Presidente, le chiederei
gentilmente se poi può fornire i dati di cui ci ha dato conto
perché non sono riuscito a prendere gli appunti in modo compiuto
come avrei voluto.
Da due calcoli che però sono riuscito a fare, mi pare di aver
capito che la potenzialità acquisita è una potenzialità di circa 1
giga e 6, vuol dire 1.600 megawatt. Di impianti ne sono realizzati
mi sembra 42 megawatt, se non vado errato, diciamo 50 megawatt,
tutto il resto è da fare: sostanzialmente abbiamo comprato della
carta, sono state fatte delle acquisizioni di progetti; di
qualcuno, nel suo elenco, è stato dato conto che ha delle
autorizzazioni, altri invece sono ancora nella fase autorizzatoria,
quindi non c'è ancora la certezza se arriverà a buon fine poi
l'autorizzazione.
È sicuramente questo un tema di cui dovremmo, a mio modo di
vedere, parlarne nell'audizione che ci sarà, per avere qualche
dettaglio in più, perché effettivamente si tratta di investimenti
che sono molto significativi: stiamo parlando di investimenti come
un bilancio regionale completo, come un riacquisto di CVA, tanto
per intenderci, 1 miliardo e 600 milioni che sono più o meno i
soldi che erano stati investiti nel 2000 per acquisire la società;
quindi, questo solo per contestualizzare la dimensione dei numeri
di cui stiamo parlando.
Sicuramente, a mio avviso, ci sono un po' di preoccupazioni. Una
cosa che chiederei a livello di invito è di tenere, se possibile,
una contabilità impianto per impianto, per capire la bontà
dell'investimento e non creare un unico calderone dove poi diventa
difficile capire qual è la resa di un'iniziativa piuttosto che
quella dell'altra, perché noi oggi abbiamo un'unica certezza: che
CVA l'85% degli utili lo fa sull'idroelettrico. Non vorrei che si
creassero dei rischi sul lungo periodo, che l'idroelettrico, se
teniamo conto di un calderone unico, serva per andare a mitigare
delle situazioni negative che si vanno a creare all'esterno della
Valle d'Aosta.
Su questo, secondo me, bisogna prestare parecchia attenzione,
anche perché in prospettiva, per quel poco che conosco
dell'argomento, credo che il potenziamento della produzione del
fotovoltaico, che avviene in orari limitati durante il giorno, che
sono quelli di sole, porterà ad un'ulteriore diminuzione del prezzo
poi di vendita, perché più energia c'è disponibile, più il prezzo
si abbassa, mentre credo che ci sarà una crescita del prezzo di
quello che è l'idroelettrico se sapremo sfruttare la potenzialità
delle nostre dighe e sapremo fare delle operazioni di
revamping
in Valle d'Aosta che portino a rifunzionalizzare e
a valorizzare gli impianti con un incremento della produttività.
Sono tutti impianti che hanno una datazione significativa e che
quindi, facendo un investimento di aggiornamento della
componentistica, può dar luogo a delle maggiori produzioni a pari
quantitativo d'acqua turbinata.
Sono tutti dei ragionamenti che potranno essere fatti e credo
che, anche alla luce delle considerazioni che sono state fatte
nella discussione della mozione di stamattina, sia giusto, a fronte
dei numeri che sono stati dati e anche dell'illustrazione che è
stata fornita dal Presidente, avere qualcosa di più a disposizione
del Consiglio regionale. Non dico per fare delle valutazioni, ma
per avere comunque una cognizione maggiore di quelli che sono gli
investimenti che la società sta facendo all'esterno della Valle
d'Aosta, che sta facendo nella diversificazione energetica che
porterà, se tutto va bene, a crescere la produttività.
Credo che sia doveroso da parte nostra, da parte del Consiglio
regionale, non spegnere la luce sull'argomento, ma fare le giuste
considerazioni e valutazioni su quella che è l'attività
sociale.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK