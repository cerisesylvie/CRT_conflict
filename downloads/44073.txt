Consiglio Regionale della Valle d'Aosta - Oggetto del Consiglio n. 1139 del 12 gennaio 2022 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BENI CULTURALI
Musei, biblioteche, archivi storici e aree di interesse archeologico
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1139 del 12 gennaio 2022 - Resoconto
OGGETTO N. 1139/XVI - Interrogazione: "Risultati della
campagna pubblicitaria sulla gratuità dei castelli e dei siti
archeologici ai minori di 25 anni".
Bertin (Presidente) -
Punto n. 11. Risponde l'assessore
Jean Pierre
Guichardaz.
Guichardaz J. (FP-PD) -
Alla domanda n. 1: la campagna,
partita nel mese di giugno, è andata progressivamente
intensificandosi nel corso dell'estate fino a raggiungere il suo
apice nei mesi autunnali. Da subito si è notato un forte interesse,
manifestatosi anzitutto attraverso i commenti sui Social e
conseguentemente alle diverse riprese della notizia sulla stampa
cartacea e on-line; sicuramente questo effetto sponda ha
contribuito a suscitare interessi in prima battuta verso il
patrimonio culturale regionale e secondariamente verso la
particolare politica tariffaria resa ulteriormente apprezzabile
dall'introduzione del biglietto unico "Aosta archeologica".
Parallelamente si è osservato un progressivo aumento di flusso,
in primis tra nuclei familiari di turisti, seguiti da ragazzi
18-25, sempre di provenienza extra regionale.
Va tuttavia evidenziato come la situazione pandemica non abbia
sicuramente aiutato, dato che le fasce di utenti a cui la campagna
si rivolge non rientravano - almeno nell'estate e nel primo autunno
- tra quelle più direttamente coinvolte dalla vaccinazione.
Alla domanda 2: le inserzioni programmate su Facebook erano
destinate a genitori con bambini della fascia 0-13 anni, residenti
in Valle e turisti, e proposte in tre gruppi categorie
corrispondenti a castelli, siti archeologici e mostre, attraverso
testi e contenuti specifici, foto dei luoghi, declinati nel format
del post; in due mesi hanno totalizzato 180 mila impression
organiche (numero di volte in cui le inserzioni sono state
visualizzate sullo schermo), andando a raggiungere circa 6 mila
persone. Le interazioni e i commenti like reaction totali sono
stati un migliaio, con 112 click.
Per la fascia di età 19-24 anni, le campagne di web marketing su
Instagram sono state impostate con target specifico e dinamico
residenti e turisti in Valle d'Aosta e contenuti dedicati e
declinati nei format delle stories e dei post utilizzando grafiche
predisposte ad hoc. In due mesi hanno totalizzato 347.162
impression (numero di volte in cui le inserzioni sono state
visualizzate sullo schermo), raggiungendo circa 21 mila persone.
Click totali al link con tutte le informazioni sul sito della
Regione sono stati circa 800.
Sulla pagina Instagram Valle d'Aosta Official la gratuità under
25 è stata veicolata con una storia al mese visualizzata da un
minimo di 2 mila a un massimo di 4.500 persone.
Infine per veicolare il messaggio nella fascia di età 13-17 anni
stati diffusi quattro video sui profili Tik Tok di due influencer
valdostani, sfruttando il grande seguito tra i giovanissimi e
proponendo contenuti spontanei creati in loco direttamente dai
ragazzi. Con i quattro video hanno totalizzato complessivamente 39
mila visualizzazioni con 4.223 interazioni like, commenti e
condivisioni andando a raggiungere 33.707 persone.
Inoltre il banner appositamente predisposto per la pubblicità
web ha ottenuto 430.255 impression.
Alla domanda n. 3: in merito ai biglietti relativi al target in
oggetto, premesso che la sperimentazione per la gratuità 0-25
riferita al solo secondo semestre del 2021 è stata condizionata
dall'emergenza sanitaria, e pertanto i dati raccolti non possono
essere esaustivi al fine di poter effettuare un'analisi
complessiva, si indica che i biglietti venduti nella fascia
dell'età 18-25, coerentemente con la suddivisione tariffaria in
uso, dal primo luglio al 31 dicembre 2021 sono stati 16.053.
Ricordiamo che il dato indicato è comunque condizionato dagli
ingressi contingentati per effetto dell'emergenza sanitaria. Nei
primi quattro giorni del corrente anno, con il ripristino del
numero di capienza per Covid, gli ingressi nei siti e nei castelli,
per quanto concerne la fascia 18-25, è pari a 550. Questo dato può
essere indicativo in relazione alle capienze ridotte nei siti
nell'anno appena trascorso.
Si evidenzia la significativa affluenza di visitatori
appartenenti alla fascia anagrafica 18-25 presso il Teatro Romano
nel mese di settembre, 281, ottobre 388 e novembre 323, quindi un
migliaio complessivamente, in assenza del "Marché Vert Noël" in
questo periodo e in periodo di bassa stagione, una più che
probabile conseguenza della campagna social dedicata.
Analoga considerazione può essere fatta per i 95 ingressi 18-25
al castello di Verrès nel mese di dicembre 2021, dato che può
essere messo in relazione con la diffusione ai primi di dicembre
del video girato dall'influencer che ha avuto ben 15.500
visualizzazioni.
Nello stesso mese, e presumibilmente grazie alla diffusione del
video dedicato all'area megalitica dell'influencer valdostana Noemi
Rapetti, questo sito ha visto 45 ingressi 18-25.
La domanda n. 4: tra le ragioni che hanno spinto a prorogare la
sperimentazione under 25 fino al 31 dicembre 2022, si evidenzia
innanzitutto l'intenzione di poter acquisire dati auspicabilmente
meno condizionati dalle norme di contenimento per la diffusione
dell'epidemia in corso e per effettuare di conseguenza un'analisi
definitiva che dimostri una maggior sensibilizzazione, nonché una
maggior conoscenza delle giovani generazioni nei confronti del
patrimonio culturale della nostra regione, giovani generazioni che
saranno presto adulti, che consideriamo nella faccia 18-25 come
giovani adulti.
Si riconferma la decisa volontà di perseguire una politica di
democrazia culturale, orientata all'agevolazione di accesso ai
luoghi della cultura e per ora destinata specificamente ai giovani
in quanto chiamati a essere ambasciatori del proprio patrimonio e
della propria storia, sia in ambito scolastico, sia in previsione
del futuro lavorativo, soprattutto se legato alla Valle d'Aosta e a
professioni del settore turistico ricettivo. Attraverso questa
agevolazione s'intende altresì perseguire, al fine di abbattere le
difficoltà, ad avvicinare i luoghi della cultura, anche mediante
l'abbattimento degli ostacoli socio-economici nell'accesso alla
cultura che è proprio, soprattutto, di questa fascia d'età.
Musei e siti culturali sono i protagonisti di un progetto
culturale rivolto innanzitutto al territorio e alla cittadinanza e
non soltanto al turismo intensivo; si tratta di una visione che -
oltre a prendere atto dell'urgenza di rilanciare la cultura per
contrastare dati allarmanti, quale dispersione scolastica,
marginalità sociale, analfabetismo di ritorno - punta anche e
soprattutto alla promozione di una cittadinanza più consapevole
della propria storia e del ruolo della cultura nello sviluppo della
società. Una persona non proveniente da una situazione socialmente
favorevole, culturalmente attiva, vedrà nei costi di accesso alla
cultura un insormontabile ostacolo.
Presidente -
Per la replica, il consigliere Carrel.
Carrel (PA) -
Come ci eravamo già detti nel mese di
aprile, quando abbiamo iniziato a dibattere di questo tema, avevamo
già previsto che sei mesi forse erano realmente troppo pochi per
fare un'analisi approfondita dei dati, poi la situazione pandemica
non ha aiutato ma credo che quella sperimentazione di sei mesi sia
stata, dal nostro punto di vista, veramente troppo poco per capire
quali sono i numeri. Tutti i numeri che ci ha elencato li
analizzeremo, non mi sembrano dei numeri eclatanti per quanto ne
abbia ricevuti molti e abbia potuto appuntarmene solamente pochi,
ma non mi sembrano dei numeri di grande successo, anche a fronte di
una campagna pubblicitaria che, ripercorrendo un attimo gli atti
sia di Giunta che i provvedimenti dirigenziali, vede comunque un
dispendio di risorse pari a circa 25 mila euro. Bisogna capire se
realmente abbiamo poi un ritorno.
Ripeto, il mio punto di vista rimane quello che bisogna lavorare
su altri canali. Bene la questione del raccordo con l'istruzione,
ma non è con la gratuità che riusciamo a ottenere dei giovani
studenti presso i nostri castelli e i nostri musei, credo che sia
più opportuna magari una convenzione, o comunque un accordo quadro,
tra cultura e istruzione per agevolare nuovamente, appena sarà
possibile, la partecipazione delle scuole valdostane presso i
nostri castelli, i nostri musei, oppure anche delle altre realtà
come il Piemonte, la Lombardia, penso ad "Abbonamento musei".
Una gratuità tout court che va ad abbattere quelle che lei
definisce delle barriere che sembrano molto alte ma di fatto
corrispondono all'incirca al costo di una FPP2, perché per i
giovani sotto i 18 anni il prezzo era di 2 euro prima della
gratuità, quindi non è che abbiamo tolto una barriera così
insormontabile. Certo è che dobbiamo capire come stiamo investendo,
perché leggendo il provvedimento dirigenziale 5.272 del 17
settembre, dove s'impegnano 24 mila euro di spesa di pubblicità, ho
notato che vi sono degli investimenti sicuramente importanti ma
tutti all'interno del territorio valdostano. Come pensiamo di
promuovere questa nostra iniziativa anche fuori? Perché ci
interessa anche capire i giovani che vengono, quindi qual è la
potenzialità di attrattività turistica di questa misura? Perché se
la vediamo solamente come un bonus per i giovani Valdostani, dal
mio punto di vista così non si valorizza assolutamente il bene
culturale, perché anche i giovani devono capire che dietro a un
bene culturale vi è del lavoro di valorizzazione e di manutenzione
e credo che 2 - o 5 euro che siano - non siano un prezzo così
insormontabile. D'altro canto dobbiamo cercare di attrarre anche
gente da fuori, perché questo crea indotto ai territori e credo che
questa sia veramente la sfida che dobbiamo perseguire.
Ripeto, la mia posizione è sicuramente un'altra però, visto che
questa è la strada che avete scelto, continueremo a chiedere delle
informazioni e dei dati su questa misura, perché crediamo che sia
fondamentale comprendere come abbiamo intenzione di valorizzare e
di usare e di utilizzare tutta la cultura e tutti i beni materiali
e immateriali che sono presenti sul nostro territorio per cercare
di far conoscere la nostra cultura ed essere poi anche attrattivi
turisticamente.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK