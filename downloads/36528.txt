Consiglio Regionale della Valle d'Aosta - Oggetto del Consiglio n. 589 del 16 luglio 2014 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CASA DA GIOCO
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 589 del 16 luglio 2014 - Resoconto
OGGETTO N. 589/XIV - Interrogazione: "Realizzazione di una
eventuale iniziativa promozionale a favore della clientela della
Casa da gioco di Saint-Vincent".
Presidente
- Ha chiesto la parola l'Assessore Perron, per
la risposta da parte del Governo; ne ha facoltà.
Perron (UV)
- Grazie Presidente.
Collega Ferrero, punto 1: non corrisponde al vero che sia stata
realizzata un'iniziativa commerciale dalla spesa pari a 300 mila
euro; corrisponde invece al vero che, alla fine del mese di maggio,
è stata realizzata una promozione della Casa da gioco finalizzata
al recupero di clientela cosiddetta "inattiva". In particolare, a
seguito di analisi approfondita del mercato fatta per segmenti, con
attenzione ai primi quattro mesi, è stato riscontrato un
rallentamento delle presenze da parte dei clienti fidelizzati,
dovuto anche ai frequenti scioperi, titolari della tessera
Club
Rewards
, a fronte di una tenuta degli altri due segmenti
clienti cosiddetti "occasionali" e VIP. I clienti in questione
risiedono per la maggior parte nel bacino di utenza di prossimità,
Piemonte e Lombardia, sono caratterizzati da un elevato tasso di
frequentazione delle sale da gioco e da un potenziale di spesa
certamente interessante per il Casinò (si valuta 11 milioni di euro
di movimenti tracciati nel 2013). Nello stesso anno hanno prodotto
314 mila presenze circa sul totale di 566 mila: sono il segmento,
dopo i clienti VIP, che più contribuisce alla realizzazione del
fatturato. Pertanto, per cercare di invogliare i clienti inattivi
che non avevano registrato presenze nel 2014, e per cercare di
farli tornare a frequentare la Casa da gioco, è stata attivata una
campagna di informazione che li invitava a tornare a frequentare la
Casa da gioco. All'invito era abbinato un bonus di bentornato, che
è un
una tantum
del valore di 100 euro. Tale bonus si
sostanzia in un omaggio di gioco, quindi un voucher per il ritiro
di un
promo-ticket
o di una
promo-fiche
da giocare ai
giochi elettronici o ai tavoli da gioco. L'omaggio quindi non era e
non è monetizzabile (ci tengo a sottolinearlo); si tratta, infatti,
di buoni di gioco non convertibili in denaro. Il ritorno
dell'iniziativa è stato soddisfacente: al momento sono 514 i
clienti che hanno usufruito della specifica promozione, il 16
percento, mentre in genere operazioni di questo tipo assicurano
mediamente il 5 percento di ritorno. Il ritorno in termini di
fatturato generato da questi clienti è stato superiore, quindi, al
costo sul giocato. Le spese sostenute per l'iniziativa sono infatti
state esclusivamente quelle della prova-gioco e dell'invio di sms o
in qualche modo di spese per comunicare alla clientela che, al
momento, possono essere indicati in circa 30 mila euro. In
relazione all'aleatorietà del gioco, è difficile quantificare il
fatturato prodotto, anche perché questa iniziativa aveva lo scopo
primario di recuperare clienti inattivi (e lo sottolineo ancora).
Pertanto, una valutazione completa potrà essere fatta nel tempo
verificando le presenze prodotte dalla clientela in oggetto.
Calcolando le presenze già rilevate e stimando una spesa media pro
capite tipica di questa tipologia di clientela, circa 90 euro medi
a visita su 300 euro di giocato, il ritorno teorico è ad oggi di
già superiore ai 50 mila euro.
Sul punto 2 che lei evidenzia non sono stati pagati tributi,
cioè non si è trattato di un'operazione o di un concorso a premi,
quindi non si ravvisa quella che viene definita la cosiddetta
"promessa al pubblico", quindi l'iniziativa è stata comunicata
ad personam,
singolarmente, cercando di farla in modo mirato
ad ogni cliente, ma non è stata pubblicizzata.
Sul punto 3 che lei evidenzia, nei prossimi mesi ogni cliente
che ha beneficiato della promozione sarà oggetto di verifica
puntuale e approfondita per individuare il tasso di
retention
generato dalla promozione di cui stiamo
discutendo. Grazie.
Presidente
- Grazie. Ha chiesto la parola il collega
Ferrero, per la replica; ne ha facoltà.
Ferrero (M5S)
- Grazie Presidente.
Sì, ci siamo interrogati sulla questione del marketing della
Casino de la Vallée, perché questo, sostanzialmente, è uno dei
punti interrogativi che, come altri, non hanno mai avuto risposta.
Il collega Nogara precedentemente si lamentava appunto della
mancanza di accesso agli atti della CVA, al quale il Presidente
della Regione ha, in maniera bugiarda, risposto che non c'erano
problemi, quando abbiamo evidenziato più volte...quindi,
sostanzialmente, noi veniamo qui a sentire delle bugie in aula...è
abbastanza stucchevole questa cosa. Anche in questo caso, non
riusciamo a capire bene quali siano le politiche di marketing della
Casa da gioco, in questo caso si è voluto andare a ripescare
alcuni...
Presidente
- Un po' di silenzio, prego, sennò non si
riesce a sentire quello che dice il collega Ferrero. Grazie.
Ferrero (M5S)
- ...si è andati a ripescare alcuni clienti
che non si facevano più vivi da alcuni mesi; anche questo tipo di
azione, dal punto di vista del marketing, non lo dico io, ho
sentito degli esperti di marketing, è molto, molto dubbia. Sugli
effetti, sui ritorni, poi...ecco, sarebbe interessante vedere,
perché tu dai 100 euro di
fiche
s, che ovviamente non possono
essere convertite, vengono giocate, e non sempre il cliente perde,
il cliente alle volte vince anche, e in altri casi, come
risulterebbe, il cliente viene a spendersi i 100 euro e poi se ne
va via, quindi per la Casa da gioco non ci sono poi tutti questi
ritorni.
Vediamo ancora, in questo caso, una specie di improvvisazione
per quella che è un'emorragia che continua ad esserci nel bilancio
e nei risultati della Casa da gioco, delle azioni che vengono
portate avanti così, in maniera un po' disinvolta, così, senza che
ci sia un filo logico conduttore. Sarebbe opportuno che la
questione del rilancio e quindi del marketing della Casa da gioco
venisse presa in seria considerazione, non possiamo lasciarla ai
dilettanti che in questi anni - e ci riferiamo ovviamente a tutti
coloro, ivi compreso l'Amministratore della Casa da gioco e la
dirigenza - hanno gestito la questione. È stata una specie di
"gestione ingessata" in cui all'emorragia continua di giocatori e
di introiti per la Casa da gioco sostanzialmente non c'è stata
nessuna azione, se non questi piccoli interventi estemporanei che
hanno l'effetto di un cerotto su una ferita di 30-40
centimetri.
Presidente
- Grazie. Punto 5 dell'ordine del giorno.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK