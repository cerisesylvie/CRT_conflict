Consiglio Regionale della Valle d'Aosta - Oggetto del Consiglio n. 1059 del 24 febbraio 2010 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
AMBIENTE
Inquinamento
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 1059 del 24 febbraio 2010 - Resoconto
OGGETTO N. 1059/XIII - Interpellanza: "Misure per il
contenimento dei fattori di inquinamento dell'aria nei siti di
Entrèves e La Palud nel Comune di Courmayeur".
Interpellanza
I consueti monitoraggi effettuati dall'ARPA hanno rilevato,
nelle scorse settimane, un preoccupante aggravarsi della qualità
dell'aria nei siti di Entrèves e La Palud, aria che si è accertato
essere insalubre in misura oggettivamente incompatibile con la
qualità ambientale richiesta per un sito naturalistico come quello
del Monte Bianco degno di tutela internazionale
i sottoscritti Consiglieri regionali
Interpellano
la Giunta regionale per sapere:
1) se è stata prevista e quando la convocazione del Comitato
regionale di controllo dei flussi di traffico lungo gli assi
internazionali, istituito dalla legge regionale 27 maggio 1994, n.
20;
2) se siano state adottate misure per il contenimento dei
fattori di inquinamento che sono all'origine del denunciato
aggravamento e se, in particolare, il Presidente della Regione,
intenda assumere provvedimenti di restrizione temporanea del
traffico di veicoli trasportanti merci come previsto dall'articolo
6 della citata L.R. 20 del 1994;
3) se si intenda predisporre concretamente un piano d'azione
per una gestione dei flussi di traffico che attraversano la
località, per consentire un generale e sensibile miglioramento
della qualità dell'aria.
F.to: Louvin - Patrizia Morelli - Bertin
Président
- La parole au Conseiller Louvin.
Louvin (VdAV-R)
- Merci.
Nelle settimane scorse sono stati effettuati ripetuti
monitoraggi dell'ARPA, che hanno purtroppo messo in evidenza un
aggravarsi della qualità dell'aria nei siti di Entrèves e La Palud.
Era parecchio che non si parlava più di questi temi in Valle
d'Aosta; sembrava, per effetto delle nuove tecnologie,
dell'evoluzione anche dei sistemi dei motori e dell'introduzione di
classi meno inquinanti di veicoli, che il problema
dell'inquinamento, specialmente nell'ambito di quello spazio
particolarmente delicato che è il sito del Monte Bianco, fosse
superato. Ma non è così, almeno sembra non essere così e abbiamo
avuto dei preoccupanti campanelli d'allarme con uno sforamento: i
dati che ho sono della prima decade di febbraio, di ben 14 volte
dall'inizio del 2010, in località Courmayeur, per quanto riguarda
la concentrazione delle polveri sottili. Siamo preoccupati da
questo fatto e soprattutto siamo preoccupati che non ci siano delle
risposte all'altezza delle preoccupazioni che sono di nuovo
crescenti in Valle su questo tema.
Ci rivolgiamo al Governo quindi per avere dei chiarimenti sulla
convocazione o meno del Comitato regionale di controllo dei flussi
sul traffico; ricordo che è un organismo previsto dalla nostra
legge regionale n. 20/1994, ma sorprendentemente ho scoperto che si
è riunito per la prima volta il 17 novembre 2009, nella sua nuova
composizione, il che a dire qualcosa come 20 mesi dopo le elezioni
regionali, un po' meno, 15 mesi. Mi sembra non una straordinaria
rapidità: trattandosi di un comitato che ha la funzione di
controllo di traffico lungo un asse internazionale, ma soprattutto
a poca distanza dal decennale - proprio in quel periodo si
celebrava il decennale dei tragici fatti del tunnel del Monte
Bianco - lasciare così tanto tempo senza convocare o ricostituire
perfino il Comitato regionale di controllo sui flussi di traffico
mi sembra abbastanza singolare, ma ci dirà lei, Assessore, cosa ne
sarà del lavoro prossimo del comitato.
Se comunque sono state adottate o sia nelle intenzioni del
Governo regionale l'adozione di misure di restrizione temporanea
del traffico: le problematiche dell'inquinamento mi sembra di
capire che si stiano diffondendo anche per effetto congiunturale di
situazioni meteorologiche di questi ultimi tempi nell'intera area
del nord Italia; comunque, se così non è, sarà ancora meglio, in
ogni caso se ci sono allo studio o se sono attivabili misure di
restrizione temporanea del traffico e se ci sia un piano di azione
complessivo per la gestione dei flussi di traffico attraverso la
località che lamenta questo specifico problema. Grazie.
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Grazie, Presidente. Ringrazio anche il
Consigliere Louvin per aver portato all'attenzione questo
argomento, perché permette di dare informazioni - spero complete
-sulla situazione, anche per fare chiarezza su una serie di dati di
cui effettivamente, come lei dice, non si parla, quando le cose
vanno bene, perché non c'è notizia, mentre l'opinione pubblica si
interessa solo quando le cose presentano delle criticità.
L'attenzione dell'Amministrazione regionale su queste tematiche,
attraverso l'ARPA, non scende mai, quindi le attività di
monitoraggio proseguono con una completezza che poi permette di
evidenziare, se del caso, alcune situazioni che necessitano di
approfondimento.
Prima di venire ai tre quesiti, voglio approfittare
dell'occasione per dare un'informazione completa e inquadrare cosa
è stato fatto e qual è la situazione circa i livelli di
inquinamento. A Courmayeur, ad Entrèves, lungo la statale 26 di
accesso al tunnel del Monte Bianco sono stati effettuati
monitoraggi della qualità dell'aria sin dalla riapertura al
traffico del traforo, dopo l'incidente occorso nel 1999. In
particolare, poi, dal 2006 il monitoraggio viene svolto mediante
una stazione fissa di proprietà del GEIE Monte Bianco, i cui dati
sono elaborati e validati da ARPA. In particolare sono monitorati
con cadenza oraria, come è noto, due inquinanti: polveri fini PM10
e ossidi di azoto. Naturalmente tutti i dati orari sono disponibili
sul sito dell'ARPA.
Nella prima parte del 2010 sono stati rilevati in questa
stazione di misura dei valori di concentrazioni insolitamente
elevati di polveri PM10; infatti, nel solo mese di gennaio ci sono
state 11 giornate con superamento della concentrazione media
giornaliera rispetto al limite di riferimento, che è di 50
microgrammi al metro cubo. A queste se ne sono aggiunte altre tre
nel mese di febbraio; quindi in totale ci sono stati, ad oggi, 14
superamenti di tale valore. Questo numero è certamente molto
maggiore rispetto a quanto rilevato nei precedenti anni, in
particolare, a titolo di confronto, riporto il numero di
superamenti nel mese di gennaio dal 2006 al 2009, dove tale numero
non ha mai superato le tre giornate, tre nel 2006, una nel 2007,
due nel 2008, una nel 2009. Va anche osservato come il numero di 14
giorni di superamento - del livello giornaliero di riferimento per
le polveri - è superiore al numero totale di superamenti annui
rilevati in tutto il 2007 quando sono stati 12; nel 2008, 11
superamenti; nel 2009, 7 superamenti.
È importante osservare che, nonostante il carattere di diretta
prossimità stradale della stazione di Entrèves, situata a due metri
dal bordo strada, sul lato percorso dai veicoli in salita e quindi
con motore soggetto al massimo sforzo, i livelli di concentrazione
di PM10 non sono mai stati particolarmente elevati. Infatti il
numero sopra riportato di giornate annue con superamento della
concentrazione di 50 microgrammi al metro cubo è stato, fino al
2009, molto lontano dal limite imposto dalla normativa che è di 35.
Considerando anche le medie annuali rilevate negli ultimi anni, cui
è attribuito un limite dalla normativa, queste sono addirittura
scese al di sotto del valore di 20 microgrammi al metro cubo, che è
pari alla metà del valore limite europeo e nazionale, e che è stato
adottato come obiettivo di qualità nell'ambito del piano regionale
di risanamento della qualità dell'aria.
Comunque, per interpretare la situazione anomala in questo primo
scorcio di 2010, oltre alle considerazioni di contestualizzazione
storica che ho riportato, va considerato che i flussi di traffico
pesante non hanno fatto rilevare particolari variazioni o aumenti
rispetto ai corrispondenti anni precedenti. Le concentrazioni
dell'altro inquinante monitorato, che fra l'altro è direttamente
correlabile al passaggio dei TIR perché è un inquinante gassoso,
cioè gli ossidi di azoto, non mostrano delle particolari anomalie,
quindi sembra incongruo attribuire gli elevati livelli di
concentrazioni di polveri alle emissioni dei motori dei veicoli in
transito.
Una ipotesi ragionevole invece per spiegare questi dati anomali
è che il materiale particellare captato dagli strumenti sia
costituito da sale e pulviscolo salino del materiale antigelo che è
sparso sul manto stradale in occasione delle nevicate, e che poi
viene risospeso dal traffico dei mezzi. Questa ipotesi viene dal
fatto che il mese di gennaio è stato caratterizzato da frequenti
eventi di precipitazione nevosa di modesta entità. In questo modo
vi è stato un frequente spargimento di materiale antigelo, senza
che le precipitazioni siano state tali da rimuoverlo completamente
dalla sede stradale, provocando quindi complessivamente una
situazione di accumulo del materiale predispondente ad una sua
forte risospensione da parte dei mezzi in transito.
Inoltre, il regime nivometrico appare per le prime settimane del
2010 piuttosto diverso rispetto alle norme stagionali degli anni
precedenti. Al fine di verificare la correttezza di questa ipotesi,
ARPA ha provveduto al posizionamento di un nuovo campionatore di
polveri, sia PM10 che le più fini PM2,5; sono stati prelevati
alcuni campioni di particolato atmosferico e sono stati sottoposti
ad analisi ed a determinazioni analitiche per verificare la
presenza di cloruro di sodio (sale da cucina grezzo) che è
risultato essere stato usato come materiale antigelo nel sito in
oggetto.
I primi dati disponibili, che sono di lunedì e di ieri,
evidenziano nel particolato atmosferico campionato la presenza di
cloruro di sodio in un ordine di grandezza superiore, cioè 10 volte
superiore rispetto ad altri campioni di polvere, sempre di gennaio,
ma che sono stati prelevati nelle varie stazioni di Aosta o a
Pontey. Quindi, se negli altri campioni c'era un valore 100, in
quello di Courmayeur c'era un valore 1.000 di cloruro di sodio.
Questo campionatore, che in questa prima fase ha permesso di fare
questi approfondimenti e determinare che nei filtri c'è una
quantità di sale molto importante, resterà installato perché sugli
stessi filtri di particolato verranno fatti degli ulteriori
approfondimenti, per caratterizzare le polveri dal punto di vista
degli inquinanti più tipici delle emissioni dei mezzi pesanti, che
sono i composti organici e i metalli. Voglio anche dire che le
informazioni assunte su questi filtri e sulla natura delle polveri
evidenziano che non ci sono impatti per la salute.
Detto questo, che permette di avere un quadro approfondito dal
punto di vista delle informazioni, passo al primo punto: se è stata
prevista la convocazione del Comitato... certo; noi lo abbiamo
riunito solo una volta, ma si può fare di meglio. Comunque è
prevista una prossima riunione per marzo; la data precisa è legata
alla disponibilità da parte di ARPA di quei dati di misure per
l'approfondimento e la caratterizzazione delle polveri fini di cui
ho appena detto, caratterizzazioni dal punto di vista degli
inquinanti emessi direttamente dal traffico pesante.
Circa il secondo punto: se siano state adottate misure per
ridurre il valore di queste polveri... le informazioni sulla causa
di questi dati anomali mostrano che tale situazione non è da
attribuire alle emissioni prodotte dai mezzi pesanti, ma dalla
risospensione di sale grezzo sparso con funzione antigelo. Quindi,
alla luce di questi dati, le eventuali azioni da intraprendere in
situazioni di questo tipo, non appaiono da ricercare nel
contenimento dei flussi di traffico, ma potranno essere oggetto di
un'apposita valutazione in rapporto alla specificità del caso. Per
esempio, si potranno prevedere accordi con ANAS, con gli enti
locali e con coloro che sono preposti alla pulizia delle strade,
per valutare modalità di spargimento del sale più contenute. Fra
l'altro, osservando tutta la rete viaria regionale, forse una
riflessione complessiva su questo va fatta, perché anche i Comuni
eccedono nello spargimento del sale e possono produrre, sebbene in
scala minore, problemi di questo tipo.
Circa il terzo punto, la delibera del Consiglio del 2008 ha
fissato, in applicazione della legge n. 20/1994 come modificata nel
1996, la media giornaliera di veicoli per il trasporto di merci
autorizzati al transito nei due trafori, il Monte Bianco e il Gran
San Bernardo, come è noto nella misura di 1.600 mezzi come TGM nel
Monte Bianco e di 250 al Gran San Bernardo. La stessa delibera
prevedeva poi che in caso di eventuali sistematici superamenti di
questo valore, cioè del valore di mezzi ammessi al transito
attraverso i trafori, si sarebbe proceduto all'esame dei dati per
verificare l'opportunità di proporre alla Giunta l'attivazione di
contromisure. Rispetto quindi all'impegno assunto dalla delibera
del Consiglio, cioè di verificare i dati di traffico, i flussi di
traffico di mezzi pesanti rilevati nel 2009 sono risultati di 1.420
veicoli come media giornaliera, comunque al di sotto del limite, e
presentano una riduzione progressiva rispetto agli anni precedenti,
in particolare del 12 percento rispetto al 2008. Questo valore può
essere riconsiderato e modificato ogni due anni sulla base dei
monitoraggi, nonché sulle conoscenze tecnico-scientifiche, nel caso
in cui si evidenzino delle particolari esigenze di salvaguardia
della sicurezza oppure di tutela della salute e dell'ambiente.
Rispetto a questa eventualità confermiamo l'impegno a proseguire
nel piano di monitoraggio con gli approfondimenti detti, al fine di
avere a disposizione un'accurata base informativa a supporto di
ogni decisione in merito. Sottolineo comunque che è stato avviato
il piano di monitoraggio per l'approfondimento, quindi questo sarà
uno dei punti in discussione al prossimo Comitato TIR.
Président
- La parole au Conseiller Louvin.
Louvin (VdAV-R)
- Grazie.
Effettivamente, Assessore Zublena, si può fare di meglio, lo
dice anche lei, una riunione in 20 mesi non è così tanto, forse si
può chiedere di più come impegno al comitato incaricato di valutare
i flussi di traffico lungo gli assi internazionali. Crediamo, anche
avendolo all'epoca promosso e avendone sostenuto l'utilità, che si
possa e si debba convocare almeno tre-quattro volte l'anno per
valutare la situazione. Siamo una regione nella quale il traffico
internazionale non è di minor momento, è di grande impatto, anche
quando vengono fuori, come lei ci ha spiegato, delle situazioni
alquanto insolite. Perché l'allarme che è stato lanciato - e noi
non siamo degli allarmisti, ma lo abbiamo recepito dagli organi di
stampa - sull'inquinamento nell'area del Monte Bianco avrebbe una
natura - lei dice - non direttamente riconducibile alle emissioni,
ma il fatto che sia comunque la quantità di questo traffico a
rimettere in circolo, mi pare di capire - non sono un chimico, né
laureato in ingegneria come lei, mi muovo da assoluto profano in
questa materia - che la risospensione delle particelle voglia dire
che, girando le ruote dei camion, dei veicoli in generale, il
vento, eccetera, rimetta in circolo queste sostanze. Lei dice che
non hanno impatto sulla salute... non so se faccia tanto bene o
meno respirare queste quantità saline, forse sì, ci avvicina magari
alle zone marine... ma non sarei così propenso a banalizzare la
questione! In ogni caso mi riservo di approfondire, perché scopro
delle cose e forse anche i pochi colleghi interessati alla vicenda
ne scoprono di nuove oggi, ascoltandola, ma direi che è rilevante
questo fatto: 14 sforamenti in un mese e mezzo su 35 massimi in un
anno sono stati sicuramente un campanello d'allarme.
Seconda questione: c'è una certa insistenza - lei stessa è
tornata sull'argomento - sul fatto che queste centraline siano
posizionate a ridosso del nastro stradale, in particolare sulla
penultima salita prima dell'ultimo tornante per andare al traforo
del Bianco. Non vorrei che la soluzione individuata o auspicata sia
quella di spostare le centraline, che la rilevazione continui ad
avvenire, migliorata naturalmente con le nuove tecniche, ma che non
si pensi di risolvere il problema spostando le centraline, perché
si comincia ad orecchiare, da parte di alcuni tecnici, che si
inizierà ad analizzare l'area anche poco distante, eccetera. Non
so, non vorrei che ci fosse... scusi, a pensare male si fa peccato,
sicuramente, non vorremmo rientrare nella categoria, ma diceva
qualcuno, un tempo, che a volte si azzecca... quindi che si
continuino a fare questi accertamenti, che li si faccia seriamente
e che si convochi questo comitato. Non credo che sia un costo
rilevantissimo...
Zublena
(fuori microfono)
- ...se serve...
...se serve, sono d'accordo con lei. Per noi serve, per noi
sapere che c'è un controllo sui flussi di traffico e che c'è anche
qualcuno... guarda caso, sarà una fatalità, ma ad avere evidenziato
questa questione è stato proprio un componente di questo
comitato... a qualcosa serve ogni tanto avere dei gruppi che sono
preposti alla sorveglianza della salute pubblica! Speriamo che ci
sia anche la dovuta attenzione dell'ANAS, delle autostrade, di
quant'altro. Lei ha parlato di una riflessione complessiva sulla
questione delle quantità di materiali utilizzata per l'antigelo
sulle strade valdostane: ebbene, ci tenga gentilmente informati, ci
faccia sapere se ci sono ripensamenti su questo, coinvolga gli enti
locali che sono attivi nel mantenere in esercizio i vari assi
stradali, perché questo avvenga non solo nel modo più efficiente
possibile dal punto di vista della circolazione, ma anche con la
massima attenzione alla nostra salute.
Grazie, Assessore, se vorrà anche tramite il Presidente far
sapere, appena sarà stato convocato il comitato al mese di marzo,
le risultanze di questo lavoro.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK