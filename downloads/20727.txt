Consiglio Regionale della Valle d'Aosta - Oggetto del Consiglio n. 761 del 29 luglio 2004 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
CONSIGLIO REGIONALE
Attività consiliare d'aula
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 761 del 29 luglio 2004 - Resoconto
OGGETTO N. 761/XII - Rinvio discussione del disegno di legge:
"Modificazioni alla legge regionale 24 ottobre 2002, n. 20
(Disciplina dell'organizzazione del personale volontario del Corpo
valdostano dei vigili del fuoco. Abrogazione delle leggi regionali
31 maggio 1983, n. 38, 27 maggio 1988, n. 37 e del regolamento
regionale 13 dicembre 1989, n. 1)".
Presidente - Ricordo che il disegno di legge ha avuto il parere
favorevole all'unanimità della III Commissione e a maggioranza
della II Commissione.
La parola al Consigliere Frassy, per mozione d'ordine.
Frassy (CdL) - Nel parere che è stato espresso dalla II
Commissione e qui vi è il risultato della votazione... non si fa
riferimento nella legge e non è allegato al provvedimento alcun
parere di natura finanziaria. Prima di porre la questione
pregiudiziale vorrei capire se è un errore nella trasmissione degli
allegati o se non vi è parere finanziario.
Presidente - Non è una legge sottoposta a parere di
compatibilità finanziaria, per questo motivo non è stata...
Frassy (CdL) - Esplicito allora la questione pregiudiziale.
Nell'esaminare questo disegno di legge, ho rilevato che vi sono
tutta una serie di maggiori oneri rispetto all'impostazione della
legge n. 20/2002 che viene modificata da tale disegno di legge n.
31; in particolare, l'articolo 10 prevede come disposizione
transitoria per il 2004 dei maggiori oneri che derivano dalla
possibilità di superare di 160 giorni quel servizio, definito
"temporaneo", che fa scattare la retribuzione ai vigili volontari
come i vigili professionisti. L'articolo 8 assume gli oneri che la
precedente legge lasciava in capo alle amministrazioni comunali,
nel senso che tutti gli interventi di interesse locale vengono a
gravare sul bilancio dell'Amministrazione regionale e poi ancora
viene elevata l'età da 45 a 65 anni, comportando un obbligo di
copertura degli oneri assicurativi, così come evidenziati nel corpo
della legge, a carico del bilancio regionale; perciò è evidente
che, dal punto di vista della copertura previdenziale e comunque
assicurativa, vi sono degli oneri maggiori. Mi chiedo allora per
quale motivo una legge, che è innegabile preveda oneri maggiori,
possa essere portata in Consiglio senza che vi sia quel parere di
copertura finanziaria che la legge n. 90/1989 impone a tutti gli
atti che prevedono spese o maggiori spese; questo anche perché nel
testo della legge o nella relazione della legge non si dice che
tale provvedimento non comporti maggiori spese; leggendo
l'articolato del disegno di legge si deduce che ben 3 articoli
diano come conseguenza oneri aggiuntivi. Ritengo che questo disegno
di legge non possa essere esaminato se non viene chiarita la
copertura finanziaria, perché questo mi sembra un principio
pacifico nell'ambito della regolamentazione delle procedure di
approvazione da parte del Consiglio.
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - Per quanto di competenza, mi pare che questa
pregiudiziale non sia stata sollevata dal Consigliere in
commissione, prendo atto che viene sollevata in Consiglio; di certo
non è compito nostro entrare nel merito della gestione tecnica dei
disegni di legge, se non è stato richiesto il parere finanziario è
semplicemente perché non impegna ulteriormente le disponibilità di
bilancio già a disposizione del bilancio.
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - A beneficio di una migliore discussione in
Consiglio, se l'Assemblea è d'accordo, potremmo proporre
un'inversione dell'ordine del giorno, in modo da fare una verifica
e proporre poi in modo più articolato la risposta o i pareri del
caso, cioè se l'obiettivo è quello di avere una discussione
migliore, credo possa essere una proposta fattiva; se si tratta di
avere altri obiettivi...
Presidente - La parola al Consigliere Frassy.
Frassy (CdL) - Prendo atto che l'Assessore Marguerettaz ha
capito che non è una questione strumentale, ma sostanziale, che
crea anche una problematica di tipo applicativo e gestionale su
questa norma che dovremmo licenziare come Consiglio. Penso sia
doveroso fare una riflessione, però chiederei che l'atto, essendo
stato inserito nell'ordine del giorno, venga messo in coda allo
stesso, in modo che vi siano i modi per fare gli approfondimenti da
parte degli uffici; l'Assessore, se lo riterrà opportuno, lo
illustrerà a margine dei lavori del Consiglio con una breve
sospensione o in aula, ma alla fine dell'ordine che stiamo
esaminando.
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - Se il problema è di ordine finanziario, mi pare
che, nel momento in cui esso è risolto, l'argomento possa essere
inserito, per cui chiedo alla Presidenza che venga inserito nel
momento in cui ci perviene il parere delle Finanze e non in coda
all'ordine del giorno.
Presidente - La parola al Consigliere Curtaz.
Curtaz (Arc-VA) - Non vorrei che questo dibattito prendesse la
piega di una discussione quasi privata tra il Consigliere Frassy,
che giustamente ha sollevato la questione, e la Giunta, che adesso
è un po' in difficoltà e spiego il perché: questo provvedimento
senza quel parere non doveva essere iscritto all'ordine del giorno.
E la cosa non si "aggiusta" così come si vuole: si va di là, si fa
firmare un'autorizzazione e si torna in aula come se niente fosse!
Questo è un problema che sottopongo alla Presidenza del Consiglio:
tale provvedimento non doveva essere iscritto all'ordine del
giorno! Solo che, come spesso avviene quando si fanno le cose in
fretta, "avete fatto le pentole e non avete fatto i coperchi",
quindi prendetevi le vostre responsabilità!
Presidente - Vi è stata una proposta da parte dell'Assessore di
rinviare la discussione del punto al momento in cui vi sarà un
chiarimento sul problema posto dal Consigliere Frassy. Siamo
d'accordo su questo?
(interruzione del Consigliere Frassy, fuori
microfono).
... la Giunta si è dichiarata disponibile a fare una verifica
sul punto specifico, ha chiesto di rinviare la discussione sulla
questione, quindi mi sembra che possiamo andare avanti con gli
altri punti all'ordine del giorno.
La parola al Consigliere Frassy.
Frassy (CdL) - Posso capire il senso del suo intervento se va
nella direzione di dire: "la Giunta verifica se vi è la necessità o
meno; se vi è la necessità, viene ritirato il disegno di legge, non
viene discusso un provvedimento che è stato "aggiustato" in corso
d'opera, scavalcando gli approfondimenti in commissione: se la
Giunta verifica che quel provvedimento ha bisogno di copertura
finanziaria, viene ritirato". Penso sia questo il senso della sua
proposta, in tal caso la accettiamo e ritiriamo la
pregiudiziale.
Presidente - Nel caso in cui la verifica effettuata
dall'Assessore alle finanze facesse emergere che vi è bisogno di
una norma specifica, il provvedimento viene ritirato e rinviato in
commissione. Siamo d'accordo? Passiamo al punto successivo.
Il Consiglio prende atto.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK