Consiglio Regionale della Valle d'Aosta - Oggetto del Consiglio n. 2730 del 7 novembre 1991 - Resoconto
Vai al contenuto principale
Oggetti del Consiglio
Invia
Stampa
Documenti
Resoconto
Classificazione
(Nessuna classificazione presente)
Precedente
Successivo
Resoconto integrale del dibattito dell'aula
Oggetto del Consiglio n. 2730 del 7 novembre 1991 - Resoconto
OGGETTO N. 2730/IX Discussione del disegno di legge:
"Acquisto dell'apparecchiatura per la risonanza magnetica
(RM)"
Presidente
Il Consigliere Ricco ha chiesto la
parola per illustrare il disegno di legge n. 327 iscritto al punto
31 bis dell'ordine del giorno; ne ha facoltà.
Ricco (DC)
La risonanza magnetica nucleare è
senz'altro la più recente e, sotto tanti aspetti, la più
rivoluzionaria tra le indagini neurodiagnostiche venute alla luce
negli ultimi anni. É un esame la cui evoluzione è stata
estremamente rapida, tanto che nella interpretazione delle immagini
si è passati, in pochi anni, dallo stato di "opinioni" a quello di
"certezze".
La peculiarità delle immagini ottenute mediante la risonanza
magnetica nucleare (RMN) risiede nella origine fisica del segnale
utilizzato. Osservando una radiografia si può comprendere come la
radiazione utilizzata (X) è assorbita di più sulla struttura ossea
e meno in quella molle. Pertanto, nella radiografia (negativo) si
osserva la struttura ossea come parte chiara dell'immagine, mentre
quella corrispondente ai tessuti molli risulta più scura. Anche
nelle tecniche ecografiche si ha un fenomeno analogo. In questo
caso gli ultrasuoni nell'attraversare i tessuti sono anch'essi
assorbiti diversamente e quindi l'immagine che si ottiene riflette
il diverso grado di assorbimento degli ultrasuoni da parte dei
tessuti. In entrambi i casi l'immagine è il risultato,
rispettivamente, dell'interazione della radiazione X e degli
ultrasuoni con la struttura elettronica della materia.
Nel caso della RM le cose sono ben diverse. Infatti, i tessuti
in esame, ai quali si inviano onde elettromagnetiche a
radiofrequenze (RF), in presenza di un campo magnetico
costituiscono essi stessi sorgenti di onde elettromagnetiche e
radiofrequenza. La RF emessa dai tessuti, cioè il segnale RM,
rivelato ed opportunamente trattato dà luogo all'immagine.
Da questa schematica descrizione emerge chiara la natura
completamente diversa dell'immagine RM rispetto alle altre forme
finora utilizzate in campo medico.
Diversamente dai due casi precedentemente riportati, raggi X ed
ultrasuoni, la risonanza magnetica nucleare si basa sulle proprietà
magnetiche della materia e sulla interazione delle onde
elettromagnetiche (RF) con i nuclei e non con gli elettroni. La
metodica (RM) è basata sul comportamento dei nuclei di idrogeno (H)
presenti nel corpo umano (circa il 90 percento) e permette di
formulare la diagnosi di patologia in modo completamente non
invasivo.
Il processo di formazione dell'immagine RM, prende origine dalla
eccitazione alla quale sono sottoposti questi nuclei, quando,
immersi in un campo magnetico esterno e costante, li orienta in una
certa direzione, se perturbati da un impulso di radiofrequenza
(RF). Cessato tale impulso, i nuclei ritornano ad allinearsi
secondo il campo magnetico originale, emettendo un segnale di
radiofrequenza (RF) che può essere rilevato, localizzato,
qualificato ed elaborato fino ad ottenere la ricostruzione di
sezioni corporee.
Un apparecchio di risonanza magnetica ha un aspetto simile alla
TAC, ma con dimensioni maggiori. Esso è caratterizzato dalla
presenza di un tunnel lungo circa 2 metri, interamente chiuso,
all'interno del quale il paziente deve rimanere immobile, per tutta
la durata dell'esame. Gli altri componenti principali dell'impianto
sono: il magnete, che può essere di tipo permanente e di tipo
superconduttivo; le sorgenti di radiofrequenza, dette anche bobine
o antenne, che hanno la funzione di emettere onde di radiofrequenza
e di provvedere alla ricezione del segnale di risonanza; il
computer, che costituisce il terzo elemento fondamentale
dell'impianto RM.
La risonanza magnetica trova applicazione nel campo
neuroradiologico, in particolare nella patologia neoplastica, ove
la RM permette di migliorare la definizione della massa tumorale.
Anche nella patologia vascolare i risultati sono ragguardevoli, nel
caso di aneurismi (dilatazione permanente di un vaso sanguigno per
diminuita elasticità delle pareti) e nelle malformazioni
artero-venose, con la possibilità di effettuare uno studio
tridimensionale dei vasi.
Nello studio degli adenomi ipofisari (tumori benigni della
ghiandola endocrina situata nella parte interiore dell'encefalo),
la RM permette la visualizzazione diretta senza l'impiego del mezzo
di contrasto.
Nella patologia midollare spinale, la RM costituisce un'indagine
elettiva nelle sindromi midollari; il midollo cervicale, in
particolare, è visibile direttamente, insieme al sacco durale e al
disco invertebrale.
La RM trova la sua applicazione nel campo cardiovascolare, dove,
con tecniche di sincronizzazione delle riprese delle immagini con
segnale elettrocardiografico, è possibile ottenere immagini del
cuore nelle fasi dinamiche. Inoltre, poiché il sangue in movimento
non emette segnali, è possibile misurare lo spessore delle pareti
cardiache.
Altro importante campo d'indagine è l'angiografia, dove la RM
permette l'esplorazione del lume vasale senza mezzo di contrasto.
Esso si presenta infatti come una zona priva di segnale, mentre le
placche delle pareti, per il loro contenuto lipidico, cioè grasso,
risultano bene evidenziate.
La RM trova ancora applicazione nello studio degli organi
pelvici (parte inferiore del tronco) maschili e femminili, delle
articolazioni, dei surreni, delle parti molli, del fegato, del
pancreas e della milza, nello studio delle patologie
pediatriche...
Bisogna dire, per contro, che la RM può determinare effetti
dannosi solo in alcune categorie di pazienti: i portatori di
clips
o protesi metalliche ed i portatori di
pace
maker
, nei quali il campo magnetico può alterare il ritmo della
stimolazione cardiaca.
Per questo motivo le norme vigenti vietano ai portatori di
pace maker
di sottoporsi a campi magnetici.
Con il disegno di legge n. 327 oggi in discussione, la Regione
Valle d'Aosta intende acquistare un apparecchio per la risonanza
magnetica, allo scopo di evitare gli spostamenti fuori Valle dei
nostri concittadini che potrebbero aver bisogno di indagini sulle
loro condizioni di salute.
La suddetta volontà è conforme alle norme statutarie e di
attuazione, che prevedono l'esercizio delle funzioni legislative ed
amministrative in materia sanitaria da parte della Regione.
La spesa complessiva, prevista in 4 miliardi e 500 milioni, è
ripartita in due esercizi finanziari per la complessità dei sistemi
di installazione dell'apparecchiatura, nonché per le necessarie
autorizzazioni previste dall'articolo 5 del decreto del Ministero
della sanità del 2 agosto 1991, qualora si preveda l'installazione
di apparecchiature a risonanza magnetica del gruppo A, cioè
apparecchiature di utilità clinica convalidata e caratterizzate da
protocolli d'uso e applicazioni largamente consolidate fino a 2
tesla (unità di misura in questo campo), adeguate alla domanda di
prestazione attuale o prevista nell'area territoriale e comunque
nel bacino d'utenza potenziale, secondo quanto stabilito dalla
programmazione sanitaria della Regione.
Mi permetto, infine, di presentare un emendamento al disegno di
legge, nel senso che, dopo il comma 2 dell'articolo 3 è aggiunto il
seguente comma:
"3 - in deroga alla legge regionale 27 dicembre 1989, n. 90,
sono autorizzate le variazioni di bilancio indicate al successivo
articolo 4".
Grazie.
Presidente
Ha chiesto la parola l'Assessore alle
finanze, Lavoyer; ne ha facoltà.
Lavoyer (ADP)
Ho chiesto la parola per rispondere
al Consigliere Viérin in merito alle motivazioni che stanno alla
base delle deroghe che chiediamo all'articolo 44 della legge n.
90.
Le motivazioni sono le stesse che stavano alla base delle
deroghe richieste l'anno scorso e delle deroghe che erano state
richieste anche dalla Giunta precedente, della quale il Consigliere
Viérin faceva parte...
(...interruzione del Consigliere Viérin...)
... Già l'anno scorso ti ho prodotto la documentazione dalla
quale emergeva che alcune deroghe erano state richieste addirittura
nel mese di novembre. Se vuoi te le ripropongo.
Ricordo che queste deroghe non sono dell'Assessore Lavoyer. Io
le sottopongo all'approvazione del Consiglio, che è sovrano
nell'approvarle o meno. Questo semmai potrebbe essere un problema
della Commissione di Coordinamento, che però finora ha sempre
approvato le leggi in cui era inserito questo meccanismo. É ovvio
che in via di principio il Consigliere Viérin può sostenere, anche
giustamente, la sua tesi.
Questo chiarimento è necessario perché tutti i disegni di legge
avranno tale deroga.
Credo di aver chiarito, nella mia funzione di Assessore alle
finanze, le motivazioni per le quali è stata scelta questa
strada.
Presidente
Ha chiesto la parola il Consigliere Voyat;
ne ha facoltà.
Voyat (UV)
Vorrei precisare all'Assessore Lavoyer che
è vero che l'anno scorso ci sono state delle deroghe, ma ci saranno
anche quest'anno e forse saranno più numerose. Non mi risulta,
però, che ci siano state delle deroghe prima, perché allora la
scadenza era a novembre e non ad ottobre.
Comunque la legge n. 90 del 1989 è stata modificata ed ha
stabilito la scadenza al 31 ottobre. Pertanto, se la Giunta ritiene
di dover cambiare, modifichi la legge, così eviterà di proporre una
deroga ad ogni occasione. A che servono le leggi, se
sistematicamente vengono proposte delle deroghe? Sarebbe
preferibile che la Giunta dichiarasse esplicitamente di non essere
in grado di gestire il bilancio entro la fine di ottobre, nel senso
che, pur presentando...
(...interruzione...)
... Modifichi la legge n. 90, specificando che le variazioni al
bilancio possono essere apportate entro il 30 novembre, anziché
entro il 31 ottobre, data che tra l'altro era stata fissata
deliberatamente, nel senso che si sapeva di poter gestire il
bilancio, in termini di variazioni, solo entro la fine di
ottobre.
Si abbia almeno il coraggio di ammettere che non si vogliono
effettuare prima prelievi dai fondi globali o apportare modifiche e
variazioni al bilancio, ma si preferisce farli dopo per irrigidire
il bilancio con dei semplici impegni di spesa, che bloccheranno i
finanziamenti per lunghi periodi.
Lasciando da parte ogni intento polemico, vorrei svolgere alcune
considerazioni sull'acquisto dell'apparecchiatura per la risonanza
magnetica nucleare, della quale abbiamo già discusso in Commissione
ma dovremo discutere ancora in futuro.
Non riteniamo corretto che la Giunta non rispetti le precise
direttive istituite dalla Regione, d'accordo con l'USL, per
l'acquisto delle apparecchiature. In Commissione ho portato un
esempio occorso alcuni anni fa. Quando un primario propose alla
Regione l'acquisto di determinate apparecchiature,
l'Amministrazione regionale ed il Comitato di gestione molto
ingenuamente accettarono, ma quell'apparecchiatura rimase ferma per
circa un anno, perché dopo ci si accorse che non solo mancavano gli
spazi idonei, ma anche il personale specializzato.
L'Amministrazione regionale aveva approvato con deliberazioni le
procedure sia per gli acquisti di competenza della stessa
Amministrazione regionale sia per quelli di competenza dell'USL con
il ricorso ai finanziamenti del fondo sanitario nazionale. Non mi
risulta però che quelle schede siano mai state compilate. Le
deliberazioni, infatti, prevedevano delle schede in cui si
sarebbero dovute precisare le caratteristiche delle
apparecchiature, le prestazioni, i vantaggi per la popolazione sia
nella tipologia delle visite sia nella loro accelerazione, dovevano
altresì indicare l'eventuale necessità di locali e di personale
specializzato.
Torno a ripetere che non mi risulta che tali schede siano mai
state compilate o almeno così ci ha detto in sede di Commissione
l'Assessore Beneforti, il quale ha precisato che esisteva solo una
lettera che risaliva a circa due anni prima, della quale noi
abbiamo chiesto una copia, ma, come al solito, non ci è ancora
stata recapitata o, almeno, a me non è stata recapitata. Si
trattava della lettera di un primario, nella quale si accennava
all'esistenza delle apparecchiature per la risonanza magnetica e
alla necessità che una di quelle avrebbe dovuto essere installata
anche in Valle d'Aosta.
Certamente la risonanza magnetica non è una scoperta di oggi.
Ricordo che se ne parlava anche cinque o sei anni fa, ma allora non
c'era la possibilità di installarla nell'ospedale per mancanza di
spazi e di personale capace di farla funzionare. Quelle erano
inoltre solo le prime apparecchiature, che cambiavano ogni tre o
quattro mesi, tant'è che quelle che l'anno prima erano considerate
come l'ultimo modello, l'anno dopo erano già considerate
superate.
Un'altra difficoltà era frapposta da quel provvedimento che
vietava un po' a tutte le USL e alle Regioni, ma soprattutto alla
Valle d'Aosta, l'acquisto di certe apparecchiature in mancanza di
un bacino di utenza di almeno 350.000 abitanti.
A detta dell'Assessore, la normativa ora è cambiata. La cosa ci
fa piacere, però riteniamo che debbano essere risolti anche altri
aspetti di fondamentale importanza, prima di decidere l'acquisto o
meno della strumentazione per la risonanza magnetica.
La prima questione concerne la disponibilità dei locali.
L'Assessore dice che sono necessari solo circa 120 metri quadri. Ci
sta bene, però occorre sapere dove reperirli. L'Assessore aggiunge:
"All'interno dell'ospedale o in un prefabbricato esterno".
Prima di spendere 4,5 miliardi per un'apparecchiatura che rischia
di rimanere imballata per un certo periodo di tempo e di essere
superata da tecnologie più recenti, cerchiamo di trovare i 120
metri quadri che occorrono e, possibilmente, cerchiamo di trovarli
all'interno dell'ospedale, perché i prefabbricati esterni
all'attuale presidio ospedaliero esigerebbero anche dei percorsi
coperti, perché non si può immaginare di spingere delle barelle
sotto la neve o sotto la pioggia.
Vi è poi la questione del personale. Occorre sapere quanto ne
occorrerà al reparto che si assumerà l'onere di far funzionare
l'apparecchiatura, di che tipo di personale si dovrà disporre e
quanto sarà il tempo da adibire alla sua preparazione. Io ritengo
che i tecnici per tre o quattro mesi dovranno seguire dei corsi
presso le ditte o presso altri ospedali.
La risonanza magnetica è certamente indispensabile negli
ospedali che hanno unità operative di neurochirurgia, che noi non
abbiamo ancora. Se pensiamo di dover istituire la neurochirurgia,
ci può anche star bene l'acquisto di questa apparecchiatura, ma
ritengo ingiusto accennare, nel corso di telefonate a destra e a
sinistra, all'istituzione di una unità operativa di neurochirurgia,
se prima non modifichiamo il piano sanitario, il cui aggiornamento,
illustrato alle forze politiche e sindacali nel gennaio-febbraio
del 1988, si è risolto con una semplice variazione al funzionamento
interno e alla pianta organica, ma non si è più saputo nulla di
tutto il resto e non si sa nulla delle intenzioni di questa
maggioranza.
Sarebbe anche opportuno conoscere che cosa pensa
l'Amministrazione della neurochirurgia. La Giunta, però, non
dovrebbe limitarsi a dire che la neurochirurgia va bene, perché
questo è chiaro, ma dovrebbe anche indicarci se c'è un numero
sufficiente di pazienti che può giustificare l'istituzione di
questa unità operativa. Non dobbiamo dimenticare, infatti, che tale
unità non necessita esclusivamente di sale o di apparecchiature, ma
anche e soprattutto di personale altamente qualificato. Dovunque,
quando si parla di neurochirurgia o di cardiochirurgia, si
consiglia sempre di appoggiarsi a grandi centri specializzati,
piuttosto che creare delle piccole unità che "non hanno la mano",
perché il numero limitato di casi non consente all'équipe di
tenersi in esercizio.
Ricordo che anni fa si accennava anche all'eventualità di
invitare delle équipe esterne ad operare ogni tanto qui in Valle e
non ci si riferiva evidentemente solo al campo della
neurochirurgia. In ogni caso è possibile fare un'accurata indagine
per accertare l'esistenza o meno dei presupposti numerici necessari
che giustifichino l'istituzione di un reparto di neurochirurgia.
Tempo fa, infatti, non c'erano questi presupposti, tant'è che non
venne ritenuto opportuno istituire una unità di neurochirurgia, che
esige un'altissima specializzazione, per i pochi casi esistenti in
Valle, anche perché nelle vicinanze esistevano centri molto
specializzati che potevano essere facilmente raggiunti con
l'elicottero.
Detto questo, oltre ad attendere copia della lettera chiesta
all'Assessore Beneforti da circa venti giorni, attendo di sapere se
sono state compilate le schede alle quali ho fatto riferimento,
anche per evitare di imbatterci in eventuali sorprese in un secondo
tempo.
Presidente
Colleghi Consiglieri, c'è qualcuno che
si iscrive a parlare in sede di discussione generale?
Si iscrive il Consigliere Viérin.
Mi è pervenuta la richiesta del Consigliere Monami Cristina di
discutere nel pomeriggio di oggi la legge n. 326, di cui è
relatrice, perché pensa di non poter essere presente nel momento in
cui sarà discussa secondo l'ordine del giorno.
Poiché mi sembra di ravvisare in questo senso un certo accordo
nel Consiglio, nel pomeriggio di oggi, quando esamineremo le varie
leggi, daremo la precedenza alla legge n. 326.
I lavori della seduta antimeridiana finiscono qui e
riprenderanno nel pomeriggio alle ore 16,00.
La seduta è tolta.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK