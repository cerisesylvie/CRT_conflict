Consiglio Regionale della Valle d'Aosta - Oggetto del Consiglio n. 2522 del 25 maggio 2023 - Resoconto
Vai al contenuto principale
Oggetti del Consiglio
Invia
Stampa
Documenti
Verbale
Resoconto
Collegamenti
Iter atto
Classificazione
BILANCIO E CONTABILITA' REGIONALE
FINANZA REGIONALE E LOCALE
Precedente
Successivo
Resoconto integrale del dibattito dell'aula. I documenti allegati sono reperibili nel link "iter atto".
Oggetto del Consiglio n. 2522 del 25 maggio 2023 - Resoconto
OGGETTO N. 2522/XVI - Interpellanza: "Valutazioni relative ai
dati del PIL regionale degli ultimi anni in rapporto alle aree
territoriali del Nord d'Italia".
Marguerettaz (Presidente) -
Punto n. 38 all'ordine del
giorno. Per la presentazione, la parola al collega Marquis.
Marquis (FI) -
Abbiamo presentato quest'iniziativa a
seguito del Question Time che è stato discusso su nostra proposta
nello scorso Consiglio regionale e che si riferiva sostanzialmente
agli annunciati dati, da parte dell'Associazione Confartigianato di
Trieste, che attraverso uno studio ha fatto l'aggiornamento delle
previsioni rispetto al 2023 del prodotto interno lordo di tutte le
Regioni e in particolare dell'aggregato delle aree
territoriali.
Si evinceva da quella pubblicazione che il prodotto interno
lordo della Valle d'Aosta nel 2023 è molto più basso rispetto a
quello che era stato previsto nel Documento di economia e finanza
regionale che avevamo approvato lo scorso anno.
In quella circostanza era stato evidenziato, come risposta, il
raffronto con l'anno precedente, con il 2022, ed era stato detto:
"Va bene, però nel 2022 invece c'era stata una crescita" e quindi
era come dire "Le cose si compensano".
Avevamo presentato quell'istanza in realtà perché avevamo già
fatto una valutazione di tipo strutturale: il dato 2023 era
un'evidenza ulteriore rispetto a una situazione strutturale in
essere; per questa ragione, e proprio perché siamo anche nel
periodo in cui si affronta il nuovo Documento di economia e finanza
regionale, vogliamo ritornare sull'argomento con un'interpellanza
che sostanzialmente chiede i dati riferiti all'ultimo decennio, per
avere un arco temporale più lungo per verificare l'andamento
strutturale dei dati perché effettivamente i dati sono poi la
sintesi delle politiche che sostanzialmente vengono attuate.
Con l'interpellanza, al di là di chiedere quali sono i dati
relativi all'ultimo decennio relativamente alla media italiana e
delle altre aree territoriali in rapporto a quelli della Valle
d'Aosta, chiediamo qual è il giudizio interpretativo che viene dato
a questi dati e come questi dati possono essere utili per stimolare
la futura programmazione.
Président -
Pour la réponse, la parole au president de la
Région Testolin.
Testolin (UV) -
Intanto spero che il collega Marquis stia
un po' meglio, perché ho saputo che ha avuto dei problemi di salute
nel pomeriggio, quindi sono contento di vederlo in aula.
Per il resto farò una breve analisi e poi una conclusione con
delle valutazioni aggiuntive e integrative di una disamina
squisitamente sull'andamento percentuale, perché penso che questo
sia un argomento dove i numeri si fanno leggere, ma bisogna anche
concepirli nella loro totalità.
Riguardo le due domande, variazione del prodotto interno lordo,
PIL, complessiva in termini di percentuali e giudizio
interpretativo dei dati, in premessa è utile un richiamo
metodologico: va infatti ricordato che i dati di contabilità
nazionale, disaggregati territorialmente, sono diffusi annualmente
dall'Istat, normalmente con un lag temporale di oltre un anno.
Per chiarezza, alla fine del 2023, così come forse è evidenziato
anche all'interno dell'interpellanza, saranno diffusi i dati
relativi al 2022; al momento dell'uscita del dato, l'istituto
rivede però i valori degli ultimi due anni precedenti all'ultimo
dato diffuso, peraltro nel 2023 saranno rivisti i valori aggregati
economici del 2020 e del 2021; ciò comporta che normalmente i
valori commentati differiscano da quelli analizzati e che pertanto
i dati possano considerarsi effettivamente stabilizzati solo dopo
un triennio.
Venendo al commento dei trend, secondo gli ultimi dati
disponibili, nel 2021 il PIL regionale registrerebbe una crescita
del + 5,2 in volume al netto degli effetti dei prezzi, che, pur
essendo positiva, risulta inferiore a quella degli altri paesi
presi in esame, ovvero la media italiana della zona Nord-Ovest, uno
del 6,7, l'altro del 7,5 e della zona Nord-Est pari al 7,1%
Per gli altri dati puntuali richiesti, gli uffici competenti
hanno fornito una tabella che posso eventualmente poi
consegnarle.
Riguardo al giudizio interpretativo invece occorre considerare
che il 2021, seppure in un quadro di complessivo miglioramento,
sconta ancora le conseguenze dell'emergenza sanitaria ed è
sufficiente ricordare, ad esempio, come la stagione turistica
invernale di fatto sia stata fortemente penalizzata, pertanto il
quadro economico è stato certamente ancora condizionato dagli
impatti della pandemia.
D'altro canto non va dimenticato che la recessione, sebbene
abbia avuto un carattere globale, è stata particolarmente violenta
per il sistema economico valdostano in quanto, come è noto, è
caratterizzato da specializzazioni settoriali e aspetti
dimensionali che lo hanno reso più vulnerabile di altri territori
alle conseguenze della pandemia, perché gran parte dell'economia,
ruotando sul discorso turistico, ha ovviamente risentito
dell'impossibilità degli spostamenti.
Dunque nel 2021 il prodotto regionale avrebbe comunque
recuperato una buona parte della caduta registrata nel 2020, che
risulta essere pari al meno 9,8 e, secondo i dati previsionali -e
anche secondo i segnali dell'economia reale - questo processo si
sarebbe completato nel 2022, conseguentemente il PIL si dovrebbe
pertanto riportare sui livelli pre-pandemia.
Va peraltro ricordato, come già evocato nelle note di
accompagnamento del DEFR e nelle relazioni socio-economiche, che
l'economia regionale, oltre a recuperare la caduta generatasi in
conseguenza della crisi pandemica, doveva ancora colmare il gap di
crescita determinatosi a livello della crisi finanziaria che ha
preso avvio nel 2009.
Nel triennio immediatamente precedente all'insorgere
dell'emergenza sanitaria, l'economia valdostana procedeva dunque
con un lento recupero dopo aver attraversato sei anni consecutivi
di contrazione, quindi siamo un periodo abbastanza lungo con dati
in regresso percentualmente.
La ripresa, seppur debole, è stata poi bruscamente interrotta
dall'insorgere della pandemia e, a partire dal 2021, sembrerebbe
essere ripartito un nuovo percorso di crescita che, tuttavia, non
ha ancora portato il prodotto ai livelli massimi registrati tra il
2007 e il 2008.
Il protrarsi della crisi finanziaria più a lungo rispetto alle
altre realtà è anche in ragione degli impatti prodotti dalle
stringenti politiche di contenimento della spesa pubblica che hanno
caratterizzato un periodo che anche lei ha vissuto qualche volta
dai banchi del Governo; si sono registrate delle mancate e molto
minori disponibilità per poter sviluppare delle iniziative di
sostegno all'economia e anche di incentivo
all'infrastrutturazione.
Detto questo quindi, arrivando a valutazioni più puntuali che
vedono un andamento altalenante per quanto riguarda l'andamento del
PIL complessivo della Valle d'Aosta: meno 5,3 nel 2013, una
sostanziale stabilità per i tre anni successivi, una piccola
ripresa dal 2017 al 2018 e un sostanziale assestamento nel 2019, un
calo appunto, come detto prima, di oltre il 9% nel 2020, così come
in linea con le altre indicazioni sugli altri territori, e una
ripresa del 5,2 nel 2021.
Al di là degli andamenti percentuali che fotografano una
dinamica che assolutamente va presa in considerazione, io penso che
i valori assoluti qualche volta ci aiutino a capire anche lo stato
di salute del nostro territorio, uno stato di salute che ci
permette d'individuare nel PIL pro-capite un dato che dà
effettivamente la sensazione di quello che un Valdostano è in grado
di produrre in termini di prodotto interno lordo ed esso ci pone
sostanzialmente oggi come si poneva nel 2009 - da quando sono
riuscito a raccogliere dei dati statistici - al terzo posto in
Italia dopo le Province di Trento e di Bolzano, con 37 mila euro
circa di prodotto interno lordo pro capite, contro il minimo
registrato da alcune Regioni del Sud, intorno ai 17.500 euro e una
media del Nord che si attesta sui 32-33 mila euro pro-capite;
quindi una situazione che pur con un andamento molto discontinuo,
dimostra come la nostra comunità sia in grado di produrre reddito
grazie a una serie di situazioni, di interventi, di iniziative che
nel tempo si sono comunque messe a disposizione del territorio.
Iniziative che dovranno continuare, come impulso da parte della
Regione verso le infrastrutturazioni, il sostegno all'economia, il
lavoro, all'occupazione, che sono i punti focali per poter
garantire una gestione corretta e proficua di quelle che sono le
attività sul nostro territorio.
Le indicazioni evidentemente ci dimostrano come la stabilità del
prodotto interno lordo e del prodotto interno lordo pro capite
possano continuare a essere sostenute con progetti che fanno parte
del nostro percorso di Governo nell'ultimo decennio, con attenzione
a quelle che potranno essere le iniziative di rilancio in alcuni
settori che devono essere attenzionati e che evidentemente si sono
dimostrati comunque positivi per i numeri che ancora oggi questi
dati ci consegnano.
Presidente -
Per la replica, il collega Marquis.
Marquis (FI) -
Da quando ho presentato l'iniziativa, ho
avuto modo anch'io di fare una visura sul sito dell'Istat,
un'interrogazione, e in realtà la mia domanda verteva in questo
senso, si diceva: diamo il valore 100 nel 2013 del PIL ...a quanto
ammonta oggi.
Allora i dati sono questi: per l'Italia è andato a 110, per il
Nord Ovest a 113, per il Nord Est a 113, la Valle d'Aosta è rimasta
100.
La Valle d'Aosta è il fanalino di coda di tutte le regioni
italiane al di sotto della Calabria, della Sicilia, della Sardegna,
della Basilicata, di tutte le altre regioni.
Questo è un dato significativo, poi se vogliamo fare un'analisi
sul 2019 pre-pandemia, già dire che anche gli altri hanno subito la
pandemia... ma al di là di questo il prodotto interno lordo della
Valle d'Aosta del 2019 rispetto al 2013 è aumentato del 4%, quindi
significa che siamo molto indietro, non è che siamo avanti.
Allora questi dati servono, a nostro avviso, per fare una
valutazione complessiva.
La valutazione credo che sia un po' questa: troppo spesso
facciamo degli investimenti di tipo assistenzialista, non sono
degli investimenti che creano economia, perché se si creasse
economia il prodotto interno lordo salirebbe e la cosa che è
preoccupante è che, rispetto alle altre Regioni italiane, si sta
aprendo un gap, sta aumentando la distanza, anno per anno, quindi
questo significa che bisogna cercare d'intervenire in qualche modo,
con qualche intervento lungimirante sotto il profilo del rilancio
dell'economia della Valle d'Aosta, perché, tenuto conto
dell'inflazione che c'è stata in questi anni, se guadagnavo 100 nel
2013, il 100 di oggi vale solo più 80; vuol dire che si sono fatti
dei passi indietro rispetto allo status quo che c'era nel 2013.
Non è colpa di nessuno, è colpa di un sistema, bisogna provare a
cambiare modello.
Lo stimolo che si vuole dare a quest'Aula attraverso
quest'iniziativa, in questo periodo, nel periodo in cui si mette
mano al documento di economia e finanza regionale, vuole essere
quello d'innescare dei ragionamenti di questo tipo: perché non si
prova a individuare degli interventi infrastrutturali dove si prova
a fare una quantificazione economica, dove si dice "Se facciamo
questo investimento che vale 100 milioni, si incrementa il prodotto
interno lordo della Valle d'Aosta di una cifra X"?
Fino adesso non abbiamo mai fatto noi questi ragionamenti.
L'altro giorno il professor Billotti ci ha detto che le altre
Regioni sono molto più avanti di noi; le altre Regioni, se andiamo
a vedere il Documento di economia e finanza regionale, evidenziano
nei loro documenti qual è la previsione di crescita, quali sono le
aspettative che si creano da ogni singolo intervento
d'investimento. Dopo si verifica se la cosa è andata bene, se la
cosa non è andata bene, se poteva andare meglio, ma se non ci
poniamo neanche il problema di capire cosa può dare un intervento
alla realtà valdostana... il problema diventa quando poi, a
posteriori, andiamo a leggere i numeri, ma quando leggiamo i
numeri, non possiamo più che prenderne atto, non riusciamo più a
controvertire la situazione in essere.
Pertanto, a nostro avviso, lo sforzo che bisogna fare è quello
di entrare a fare delle valutazioni diverse, delle valutazioni dove
nella programmazione si facciano dei ragionamenti economici, perché
non è che un investimento vale l'altro nel creare economia. Noi
siamo abituati a dire: spesa corrente e spesa d'investimento, ma
quanti investimenti sono improduttivi? Forse tanti rispetto a
quelli che facciamo.
Ci potrebbero essere degli investimenti più produttivi? Ma
questo lo vive qualsiasi azienda, un'azienda non basta che investa
dei soldi, se li investe bene, alla fine dell'anno hanno prodotto
dei ricavi, se sono investiti male non hanno influito niente per
creare dell'utile, della marginalità. Il prodotto interno lordo è
l'utile, è la quantificazione del ritorno degli investimenti.
È questa la cosa che volevamo evidenziare e confidiamo che ci si
avvicini piano piano a un approccio di questo tipo per cercare di
risollevare la Valle d'Aosta e non lasciarla scivolare lentamente
rispetto alle altre regioni.
Informativa cookies
Consiglio Regionale della Valle d'Aosta © 2025
Questo sito utilizza cookies propri e di terze parti. Continuando ad usare questo sito, acconsenti all'utilizzo di questa tecnologia.
Consulta la nostra
informativa
per maggiori informazioni e per istruzioni su come disattivare i cookies.
OK